>	Предговор

	Някога Джордж Оруел забеляза, че „да се осъвременява миналото е цяла професия“. Тази идея изглежда особено съдържателна, предвид изненадващия наплив от събития в последните няколко години. „Тенденции“, които едва вчера ни се струваха толкова ясно очертани, се оказаха, че не са никакви тенденции. Освен това резкият напредък на историческата наука хвърли нова светлина върху старите проблеми и извади на преден план теми, които историците почти бяха пренебрегнали. Ние също положихме много усилия, за да осъвременим миналото в това девето издание на _Световните цивилизации_. Но все пак винаги сме работили в рамката на творческите принципи, завещани ни от Е. М. Бърнс — принципи, които допринесоха тази книга да стане „класически учебник“. Ние предлагаме история на цивилизациите — разгърнат разказ за това, как хората са организирали живота си в отговор на променливата среда и постоянните си нужди. За целта допълваме повествувателните пасажи с размишления за идеите и обществените институции и широко използваме илюстративен материал, за да дадем на читателите възможно най-добрата представа как всъщност са изглеждали нашите цивилизации. Също така сме се опитали да избегнем тона на безстрастната истина, както, защото не вярваме, че такава съществува, така и защото искаме да привлечем и задържим вниманието на читателя. Горещото ни желание е да покажем без евтини трикове, че „историята на първите години“ няма защо да се смята за досадно занимание, а може да се приветства като източник на интелектуално преживяване и дори наслада.
	Макар че сме прегледали _Световните цивилизации_ ред по ред в усилията си да осъвременим миналото, учителите сигурно биха желали да знаят в какво се състоят най-значителните промени. Нашият стремеж в това девето издание беше да разширим обхвата на книгата към света извън Запада, да направим сравнения и връзки между цивилизациите, където е подходящо, с една дума — да усилим глобалното измерение на книгата. По-конкретно, нашият нов автор Алан Т. Ууд (Университет на щата Вашингтон, Ботел) щателно редактира темите за Китай от началото до края на книгата. Сега в тях постоянно се обръща внимание на важните обществени и икономически институции, положението на жените, литературата и философията, науката и техниката, световното влияние на Китай. Алан Ууд също редактира и обнови разделите за Япония, Южна Азия, Латинска Америка и Близкия Изток. Ричард Хъл (Университет на Ню Йорк) преработи съществено разделите за Африка, поставяйки навсякъде ново ударение върху социалната база на политиката — от първите африкански общества без държавна организация до влиянието на европейския империализъм и опита на независима Африка. Широко са застъпени и Нубия, Етиопия и други черни цивилизации от древността.
	Робърт Лърнър (Северозападен университет) и Стендиш Мичъм (Университет на Тексас в Остин) въведоха значителни изменения в главите за Европа и Северна Америка. Глава 7 за гръцката цивилизация е почти изцяло нова. Сега тя съдържа напълно преработен раздел за жените и мъжете в ежедневния живот на древна Атина, разглеждат се промените във военните методи и ролята им във възхода на _полиса_, с ударение върху разликите, а също и върху приликите между атинската и съвременните демокрации. Голяма част от главата за Рим (глава 9) е също нова, като включва повече материал за жените, семейния живот и робството. В новата история глава 22 поставя по-силно ударение върху конфликтите, произтичащи от социално-икономическите промени в началото на съвременна Европа, особено последствията на протоиндустриализацията. Глава 25 преразглежда причините за Френската революция в светлината на последните научни възгледи. Главите в Седма част — „Възникването на световната цивилизация“, бяха пренаредени, за да се постигне по-прегледен хронологичен ред. Освен това ние пренаписахме тези глави, така че те да въвеждат учениците чак в света след студената война. Разделите с подбрана литература след всяка глава са редактирани и обновени.
	Ние се радваме, че в цялото това издание на книгата са осигурени цветни илюстрации и карти. Всички карти в книгата бяха изчертани наново от талантливия картограф Дейвид Линдрот. Голяма част от илюстрациите в книгата са нови, особено в главите за Азия и Африка. Все пак запазихме нашето „класическо“ оформление на страниците. Според нас единична колона текст с кратки анотации на абзаците в полето постига един прегледен, непретрупан, педагогически привлекателен формат.
	В пълния пакет приложения към текста влизат изцяло редактираното „Учебно ръководство“ с документи и христоматийни текстове от новия ни автор Дж. Майкъл Ален от Университета „Бригъм Янг“. „Наръчник на преподавателя“ и „Сборник с тестове“ бяха още един път майсторски подготвени от Мередит Велдман от Университета на щат Луизиана. Обширният сборник с тестове е достъпен в електронна форма, а всички карти от книгата са включени в комплекта диапозитиви. С това издание ние представяме две допълнителни електронни пособия към _Световните цивилизации_. Първото е домашна страница в Световната мрежа WWW (World Wide Web) създадена от Том Пиърси от „Бригъм Янг“. Тя съдържа упражнения за студенти, изследователски проекти и многобройни връзки с други източници за световната история. Второто електронно помагало, Norton Presentation Maker, е компютърен компактдиск, пълен с картини, анимирани карти и аудио и видеофайлове, от които учителите могат да черпят и да се ползват при създаване на собствени мултимедийни лекции.
	Както казва ученият от десети век Герберт Реймски, „пишем това, което знаем, а това, което не знаем, го учим“. Докато търсехме съвети, винаги научавахме много от колегите и редакторите. За това издание сме изключително задължени за рецензиите, направени от Клифърд Бакман (Бостънски университет), Андрю Баршей (Калифорнийски университет, Бъркли), Синтия Брокоу (Университет на Орегон), Дейвид Граф (Университет на Маями), Ричард Греъм (Университет на Тексас), Робърт Ливайн (Университет на Маями), Каролин Луджи (Станфордски университет), Биътрис Марз (Университет „Тъфтс“), Даниъл Орловски (Южен методистки университет), Уилям Т. Роу (Университет „Джонс Хопкинс“), Питър Салинс (Калифорнийски университет, Бъркли), Ричард Салър (Чикагски Университет), Уйлям Тейлър (Южен методистки университет), Хойт Тилман (Щатски университет на Аризона), Арлийн Волински („Меса“ колеж на Сан Диего) и Стивън Уесли (Йоркски колеж на Пенсилвания), както и на анонимните рецензенти, назначени от нашия издател. Робърт Лърнър е също благодарен на Стивън Харис, Алодин Самарай (Щатски университет „Сен-Клу“), Нанси Спац (Университет на Северно Колорадо), Хайде Стиър, Стивън Уилямс (Планински университет на Ню Мексико) и Рейчъл Улфорд за посочените му многобройни грешки, неясноти и неточности. Стандиш Мичъм е признателен за обмислените съвети и предложения, получени от Нанси Баркър и Дейвид Крю (Университет на Тексас). На Саймън Кордъри и Ан Родрик той дължи специални сърдечни благодарности. Без тяхната навременна, търпелива и професионална помощ той не би могъл да завърши тази задача. На компанията W.W.Norton & Company сме благодарни заради съвместните усилия на Маргарет Фарли, Кейт Наш, Джон Дърбин и Стив Формън.
@	От авторите


>	Първа част
>	Зората на историята

>>
	{img:240_nachalo.jpg}
	Нашият разказ — историята на човека, започва в Африка преди около два милиона години. Съвсем скорошни разкопки показаха, че най-ранният „човекоподобен“ вид е бил един изправен примат с голям мозък, който по онова време си е намирал храна в африканската савана. Четиристотин хиляди години по-късно човекоподобните същества започват да мигрират навън от Африка, а през следващите 1 250 000 години тези същества, плъзнали из цялото Източно полукълбо, се научават да използват огъня и да общуват с реч помежду си. По еволюционната верига ги следва „неандерталският“ човек, а по-късно, преди около 40 000 години — хора, които са били напълно съвременни човеци от гледна точка на анатомията. Тези първи човеци заселват Америка и Австралия, а също рисуват красиви картини по стените на пещерите в Западна Европа. С изобретяването на земеделието в Западна Азия преди около 10 000 години идва рязката промяна в цялостното човешко съществуване, защото хората, заети със земеделие, престават да бъдат скитници и се заселват в села. Уседналият живот по „най-бърз“ начин (в течение на около 5000 години) довежда цивилизацията — управление, писменост, изкуство и наука, от една страна; война, социално неравенство и потисничество, от друга. Първите цивилизации на Запада възникват в Месопотамия около 3200 г. пр.Хр. След това, до около 600 г. пр.Хр., най-известните цивилизации извън Източна Азия и Америка са тези в Месопотамия, египетската, еврейската, минойската и микенската.
	{img:1_kotka.jpg|#Египетска бронзова котка. Това изящно създание от около хиляда години пр.Хр. демонстрира стил на обеци, който се връща на мода в края на двадесети век.}


>>	Глава 1
>>	В самото начало

E>
	Какво е особено интересно в нашия вид? Първо на първо, ние ходим винаги изправени на задните си крака, което е съвсем необикновен начин на придвижване за едно млекопитаещо. Главата ни също се отличава с няколко необикновени черти, една, от които е големият мозък, който тя съдържа… Нашите предни крайници, освободени от грижата за придвижването, притежават много силно развита сръчност. Отчасти тази сръчност се дължи на анатомичния строеж на ръцете, но решаващият фактор е, разбира се, мощта на мозъка… Най-очебийният плод на нашите ръце и мозъци е техниката. Никое друго животно не преобразява света по такъв всеобхватен и произволен начин като хората. Термитите могат да издигат сложно устроени хълмове, които създават собствена „климатизирана“ среда вътре в себе си. Но термитите не могат да решат вместо хълма да построят катедрала. Хората са уникални, защото притежават способността да решават какво да правят.
@	Ричард Лийки, Сътворението на човечеството
E$


>>>	Природата на историята

#	Историята е нещо повече от битки и договори
	Катрин Морланд, героинята на романа _Абатството Нортхенгър_ от Джейн Остин, се оплакваше, че историята „ми разказва само неща, които или ме дразнят, или ме отегчават. Свади на папи и крале, войни и епидемии на всяка страница; обикновените мъже — негодници, а жени почти няма — много е уморително.“ Макар героинята на Джейн Остин да казва това около 1800 г., тя би могла да направи същото оплакване до съвсем неотдавна, защото доста време след началото на двадесети век повечето историци не смятаха историята за нещо повече от „минала политика“, при това суха хроника на миналата политика. Съдържанието на историята се ограничаваше главно до битки и договори, личностите и политиката на държавниците, законите и указите на управниците. Но колкото и да са важни тези факти, те в никакъв случай не представляват цялото съдържание на историята. Особено в последните няколко десетилетия историците стигнаха до признанието, че в историята влизат сведенията за миналата човешка дейност във всички сфери — не само политическите събития, но също и социалните, икономическите и интелектуалните. Жените наред с мъжете, поданиците наред с управниците, бедните наред с богатите са част от историята. Такава част са и обществените и икономическите институции, създадени от мъжете и жените, които на свой ред формират техния живот: семейството и социалните класи, селският и градският живот, капитализмът и индустриалното общество. Идеите и манталитетът също — не само на интелектуалците, а и на хората, чийто живот може би практически не е бил повлиян от „велики книги“ — са все част от грижите на историка. И най-важното, историята включва изследване на причините за събитията и типичните организации и идеи на хората; търсене на силите, които тласкат човечеството към великите му начинания, и причините за неговите успехи и провали.


#	Новите исторически методи
	Заедно с разширяването на обхвата на своята работа историците се въоръжават с нови методи и инструменти, с които по-добре да упражняват занаята си. Историците вече не се ровят в едни и същи стари хроники и документи, за да разберат дали Карл Дебелия е бил при Ингелхайм или при Лустнау на 1 юли 887 г. За да се възползват от доказателствата на статистиката, те изучават компютърните научни методи. За да разтълкуват последствията от повишаване издръжката на живота, те изучават икономика. За да проследят брачната картина или да оценят последствията от войните и епидемиите за цялото население, те овладяват уменията на демографа. За да изследват явленията пещерно жилище или модерна урбанизация, те стават археолози, изучаващи вкаменелости, глинени чирепи или съвременното градско планиране. За да разберат мотивите за постъпките на мъжете и жените в миналото, те използват идеите на социалните психолози и културните антрополози. За да хвърлят светлина върху живота и мислите на онези, които не са оставили никакви или почти никакви писмени следи, те търсят други културни останки като народни песни, народни приказки и надгробни паметници.


#	Недостатъчни доказателства и търсене на достоверна реконструкция
	Разбира се, при цялата си изобретателност историците не могат да създават доказателства. Един безкраен брой минали събития не могат да се възстановят, защото те са отзвучали, без да оставят следи; много други в най-добрия случай са недостатъчно познати. Затова някои от най-фундаменталните въпроси за това, „как са стояли нещата“ в миналото или никога няма да получат отговор, или могат да получат отговор само на базата на много условни умозаключения. Въпросите относно мотивите и причините могат да нямат определен отговор по други причини. След като отделният човек често едва проумява собствените си мотиви, би било наивно да се мисли, че някой може да бъде напълно уверен при установяване мотивите на другите. Що се отнася до причините за колективните събития, като например войните, тенденциите на икономическия ръст или промените в художествените стилове, те определено са твърде сложни, за да се сведат до чиста наука. Все пак, колкото повече доказателства имаме, толкова повече се приближаваме до намиране на достоверната реконструкция и обяснение на това, което се е случило в миналото. Освен това трудностите, свързани със събирането и интерпретацията на разните видове данни, не бива да се посрещат с отчаяние, а да се разглеждат като стимулиращо интелектуално предизвикателство.


#	Подходите към историята
	Дали трябва да се обръщаме към миналото, за да възвеличим един или друг безвъзвратно отминал век, или за да се опитаме да разберем как сме стигнали до сегашното си положение? Очевидно нито една от тези две крайности не е задоволителна, защото носталгията почти неизбежно води до изопачаване и във всеки случай е безполезна, докато крайната „злободневност“ също води до изопачаване и във всеки случай е глупава в предположението си, че всичко, което правим днес, е по-добро от онова, което хората са правили преди. Изглежда, че е най-добре да избягваме както преклонението пред миналото, така и снизходителното отношение към него. Вместо​ това много историци се опитват да разберат как хората от дадена епоха са се мъчили да решат своите проблеми и да изживеят плодотворно живота си в условия, подходящи за тяхната конкретна среда и степен на развитие. Други пък историци търсят промените във времето, без да постулират прогресивното развитие към днешния най-добър от всички възможни светове. Тези историци смятат (да се надяваме, че имат право), че откриването на схемите и механизмите на промяната ще ни позволят по-добре да разберем настоящето и ще ни дадат по-голяма възможност да чертаем разумни стратегии за справяне с бъдещето.


>>>	Всичко започва от Африка

#	Палеоантропологията се преобразява след находки на вкаменелости в Източна Африка
	Науката за най-ранните етапи на човешката история, която се нарича палеоантропология или палеонтология на човека, претърпя революционни промени във втората половина на двадесети век след поредица фундаментални находки на вкаменелости в Източна Африка. Преди тези открития палеоантрополозите приемаха, че човекът е произлязъл от Югоизточна Азия, докато сега те знаят, че мястото на произхода на човека е в Африка; по-рано те смятаха, че първите човекоподобни същества са се появили преди около един милион години, но сега поставят първите преки предшественици на човека в Етиопия, датирайки ги около 4,4 милиона години назад.
	{img:2_liiki.jpg|#Мери, Луис и Ричард Лийки на лов за вкаменелости. Тази снимка, направена през 1966 г., показва как тримата Лийки (първият, четвъртият и петият отляво) търсят ценни вкаменелости в Кения.}


#	Работата на семейство Лийки
	Много от най-сензационните открития на вкаменелости в Източна Африка са направени от забележителното семейство британски палеоантрополози Лийки, а и другите находки вероятно нямаше да се състоят без началния тласък от семейство Лийки. Луис Лийки (1903–1972), син на британски мисионер в Кения, на млади години решил да търси изкопаеми следи от първите хора в Източна Африка — занимание, което тогава се смятало за загубена работа от повечето специалисти. След години неуспехи беше постигнат огромен пробив не от самия Луис Лийки, а от неговата съпруга и съратник Мери Лийки. Претърсвайки едно находище в Танзания през 1959 г., Мери открива няколко наглед човекоподобни зъба и парчета от черепни кости; когато сглобява всичките намерени парчета и се уверява в датировката им, излиза, че тя има почти цял череп на същество, което смътно напомня човек и е живяло преди 1,8 милиона години. Заради огромната долна челюст на черепа и големите зъби вестниците скоро наричат находката на Мери „човека-лешникотрошачка“.
	{img:3_stupki.jpg|#Мери Лийки разглежда вкаменени отпечатъци от стъпки. Изследвайки тези отпечатъци, открити от нея през 1976 г., Мери Лийки успява да установи, че съществата, които са ги оставили преди около 3,75 милиона години, са ходили изправени.}
	Всъщност човекът-лешникотрошачка не е бил човек, а високоразвит вид маймуна, която е ходела изправена. Разбирайки това, Луис и Мери Лийки се питат дали нещо по-човешко не би могло да се намери наблизо — и наистина, само две години по-късно големият им син Джонатан дава отговора, като открива старите 1,8 милиона години остатъци от черепа на изправен примат с много по-голям мозък от този на човека-лешникотрошачка. Луис Лийки установява, че тези вкаменелости принадлежат на различен вид, който очевидно е бил пряк предшественик на съвременния човек; затова той го поставя в „човекоподобния“, а не в „маймуноподобния“ род и го нарича _Homo habilis_ или „човек със способности“.


#	Ходене на два крака
	Разбира се, откриването на черепи и скелети е едно нещо, а интерпретирането на доказателствата — друго. Не е за учудване, че и досега има голяма несигурност и много спорове относно произхода на човека, а хипотезите се сменят една след друга, когато се предложат по-добри алтернативи и се натрупат нови факти. Въпреки всичко две фундаментални твърдения, развити през последните двадесет години, са вече безспорни. Едното е, че първото „разцепление“ между еволюционната верига, която води към съвременния човек, и веригата, която включва всички живи днес маймуни, не е свързано с по-големия размер на мозъка, а по-скоро с „двукракото“ или изправеното ходене. Най-очевидната физическа разлика между хората и маймуните е в движението и стойката на тялото. Ходенето на два крака е започнало преди около 7,5 милиона години, а отделянето на човешките предшественици от маймуните — преди около 5–7 милиона години. Откритията в Етиопия през 1993 г. дават превес на тезата, че първите преки предшественици на човека са живели в Етиопия преди около 4,4 милиона години. Този нов вид хоминиди е наречен _Australopitecus ramidus_, той на свой ред поражда друг вид австралопитек, който изглежда е живял преди около три милиона години.


#	Хомо хабилис и по-големият размер на мозъка
	Второто фундаментално твърдение относно еволюцията на човека, което сега не се оспорва, е, че второто генетично „разцепление“, довело до човека, действително е свързано с размера на мозъка. _Хомо хабилис_ съществувал поне преди 1,9 милиона години и имал около 50% по-голям мозък от съвременните му изправени маймуни като човека-лешникотрошачка. Безспорно именно този мозък е позволил на _Хомо хабилис_ да измести изправените маймуни, защото той му дал възможност да използва оръдия на труда. Направата на каменни инструменти е започнала според археолозите преди около 2,5 милиона години, почти едновременно с увеличаването размера на мозъка на нашите предшественици и с един период на резки климатични промени. Естествено оръдията на _Хомо хабилис_ били извънредно груби — животински кости, клони от дървета, а най-сложните представлявали каменни отломки, очукани за получаване на остър ръб. Изглежда, че тези оръдия не били използвани за лов, а по-скоро помагали на първите хора да си намират допълнителна храна чрез изкопаване на грудки, срязване на растения, чупене на черупки и разкъсване на мърша. Но събирането на храна със сечива не само дало на първите хора по-изобилна и разнообразна храна, то било също първата стъпка към цивилизацията, защото изисквало някаква степен на колективно сътрудничество, непознато дотогава сред приматите.


>>>	От Homo erectus към Homo sapiens

#	Homo erectus
	Извън способността му да изработва оръдия на труда, ние знаем твърде малко за дейностите на Хомо хабилис, който, изглежда, се превърнал в своя наследник по еволюционната верига _Homo erectus_ („изправен човек“) в Африка преди около 1,7 милиона години. Появяването на Хомо еректус, изглежда, съвпаднало с технологичния напредък от необработени камъни към ръчни брадви, мотики и секачи. Менюто на нашите предшественици сега значително се подобрило и те започнали да скитат по-надалече. _Хомо еректус_ може би е бил видът, който пръв е излязъл от Африка и е започнал да заселва Земята; той е бил видът, който пръв е започнал колективен лов и се е научил да използва огъня.


#	Homo erectus, по-голям ръст и интелигентност
	От физическа гледна точка разликите между _Хомо еректус_ и неговия предшественик _Хомо хабилис_ са били грамадни. Докато _Хомо хабилис_ вероятно е бил по-нисък от 1,50 м, _Хомо еректус_ е бил висок горе-долу колкото днешните възрастни хора. Освен това _Хомо еректус_ е имал над 40% по-голяма вместимост на черепа от _Хомо хабилис_, а съществуват и някои изкопаеми вкаменелости, доказващи, че формата на мозъка му се е изменила в посока на съвременния човек.
	{img:4_cherep.jpg|#Череп на _Хомо еректус_. Този череп е „само“ на около половин милион години.}


#	Език и сътрудничество
	Интелигентността на _Хомо еректус_ му дала възможност да стане единственият хоминид, живеещ в Африка, и вероятно да мигрира от Африка в Европа и Източна Азия преди около един милион години. Примери за разпространението на _Хомо еректус_ са тъй нареченият явански човек и пекински човек, които около 500 хиляди години пр.Хр. достигнали местата, чиито имена носят. Между специалистите обаче няма съгласие как е протекло разпространението на _Хомо еректус_. Широката дейност на археолозите в Азия в началото на 90-те години хвърли съмнение върху идеята, че _Хомо еректус_ се е появил само в Африка. Последните находки на вкаменелости ни карат да предположим, че първите хоминиди може да са еволюирали в _Хомо еректус_ независимо един от друг в различни райони на земното кълбо и че азиатската и африканската популация на _еректус_ може всъщност да представляват отделни видове.
	Очевидно най-важното изобретение, принадлежащо на този човешки вид, била употребата на речта: реконструкциите на ларинкса на _Хомо еректус_ показват, че видът е могъл да произнася повечето от звуците като нас; нещо повече, макар речта да не оставя преки вкаменели следи, почти е сигурно, че сечивата на _Хомо еректус_ са били изработвани със спазване на сложни правила, които биха могли да се предават само чрез говорим език. _Хомо еректус_ сигурно е знаел как да сътрудничи при лова на едър дивеч и при обработката и разпределението на храната, добита при тази дейност. Водещо в това сътрудничество трябва да е било взаимно изгодното развитие на мъжката и женската роля в събирането и обработването на храната. Най-накрая, преди поне 400 хиляди години _Хомо еректус_ се научил да използва огъня. Дали е знаел как да пали огън, не е възможно да се каже, но той сигурно е могъл да регулира огъня, с цел да се стопли, да се брани от хищници и може би за готвене на храна.


#	Преходът от _Хомо еректус_ към _Хомо сапиенс_
	Преди около 100 до 200 хиляди години _Хомо еректус_ постепенно започва да еволюира в _Homo sapiens_ — всъщност толкова постепенно, че е много трудно да се познае по оцелелите останки къде свършва единият вид и къде започва другият. Сигурното е това, че анатомичните промени, които се развиват в течение на неколкостотин века, са били най-забележими от шията нагоре, защото макар _Хомо еректус_ да е имал телосложение, грубо наподобяващо играч на американски футбол, той все още е бил с „маймуноподобно“ сплескано чело и черепна кутия с обем около 70% от нашия. Палеоантрополозите, общо взето, са съгласни, че между _Хомо еректус_ и напълно съвременния човешки вид има два преходни етапа на _Хомо сапиенс_ — древният _Хомо сапиенс_, живял преди 200 до 100 хиляди години, и „неандерталският човек“ живял оттогава до преди около 40 хиляди години.


#	Появата на съвременния човек
	Последните открития на палеоантрополозите и молекулярните биолози говорят, че _Хомо сапиенс_ се е появил в Африка преди по-малко от 150 хиляди години. Техните доказателства показват, че преди около 100 хиляди години групи хора със съвременна анатомия, които се развивали под сахарската област на Африка, са излезли от континента и са се разпространили в Европа и Азия, където са довели до постепенното отмиране на по-старите и по-примитивни групи хоминиди. С други думи, те твърдят, че _Хомо сапиенс_ последвал _Хомо еректус_ навън от Африка в едно друго, по-късно разследване, за което не е било характерно масовото движение, а малките групи във времето и пространството. Повърхностното расово разнообразие вероятно се е развило скоро след това в отговор на различната околна среда. С течение на времето родовете, народите и езиците се отдалечили един от друг. Цветът на кожата, формата на очите, строежът на косъма и други такива са може би сравнително скорошни приспособявания.


#	Фазата на неандерталеца

	{img:5_neandertalez.jpg|#Неандерталец.}
	Неандерталците били умели майстори на оръдия на труда и сръчни ловци. Докато първите човешки видове обикновено разчитали на едно-две универсални сечива/оръжия, неандерталците създали около шестдесет различни специализирани инструмента, включващи ножове, стъргалки, свредели и върхове за копия. Повечето от тях били изработвани от камък, но те използвали и кост за правене на по-деликатни инструменти чрез процеси, изискващи много внимателна обработка. Неандерталците си строели и укрития от клони и кости или живеели в пещери и ги оборудвали с големи каменни огнища. Те ловували толкова успешно, че някои неандерталски групи се ограничавали да ловят само един вид дивеч, например елени или мечки, а не всяко животно, което можели да убият. Някои антрополози смятат, че такова ловно поведение може да се дължи на ритуални причини — вероятно неандерталците са мислели, че почитат духа на вида дивеч, който ловят. Независимо дали някое неандерталско племе са били ритуални ловци или не, някои сигурно са били първите хора, за които знаем, че колективно са посвещавали времето си на нещо повече от търсенето на материално оцеляване. Някои неандерталци погребвали мъртъвците си по явно почтителен начин и ги снабдявали с храна и предмети, очевидно предназначени да им помагат в пътешествието към задгробния живот.
	Как неандерталската разновидност на човека е еволюирала до напълно съвременния вид е загадка за специалистите, защото процесът е протекъл в повече или по-малко кратък период от време в цялото Източно полукълбо (хора като неандерталците населявали Африка и Източна Азия около времето, когато неандерталците са живеели в Европа и Западна Азия). Достатъчно е да се каже, че между 40 и 30 хиляди години назад неандерталците изчезват, а Източното полукълбо е населено от човешки същества, които анатомично не се различават от нас. По същото време новоразвилият се човешки вид мигрира в Западното полукълбо, за което не му трябвали лодки, защото тогава съществувала сухопътна връзка между Сибир и Аляска. Когато и Австралия била заселена (по все още загадъчен начин) преди повече от 30 хиляди години, цялото земно кълбо познало човешкото присъствие горе-долу като днес.
	{img:6_pesteri.jpg|#Неотдавна открити пещерни рисунки. Два пещерни стенописа, открити през 1994 г. в Южна Франция.}


>>>	Изкуството поминъкът на първите хора

#	Ранно човешко изкуство: пещерни рисунки
	{img:7_bizon.jpg|#Пещерен бизон. Макар че не всички специалисти биха се съгласили, изглежда достатъчно ясно, че този бизон е ранен със стрели или копия. Ако е така, изображението на пещерната стена в Южна Франция подкрепя хипотезата, че пещерните художници са се опитвали да използват „симпатична“ магия.}
	Едно от първите неща, което са направили съвременните хора, е създаването на най-поразителните картини в историята на човешкото изкуство — знаменитите пещерни стенописи в Южна Франция и Северна Испания, изпълнени между 30 000 и 12 000 години назад. В повече от 200 пещери, открити досега (най-известните от тях са пещерата Ласко в Южна Франция и Алтамира в Испания), първите известни художници са изрисували зашеметяващи фрески на играещи животни — бизони, бикове, коне, понита, елени. Ударението в това пещерно изкуство несъмнено е поставено върху движението. Почти всички стенописи изобразяват великолепни ловни животни, които бягат, скачат, преживят или причакват ловеца за отпор. Едно изобретателно средство за създаване на впечатление за движение е очертаването на допълнителни контури, указващи местата, от които се е отместил кракът или главата на животното. Пещерните художници понякога успяват да постигнат изненадващи триизмерни ефекти, като използват естествените издатини и вдлъбнатини по стените на пещерите. Изобщо днешните посетители, които имат късмета да видят пещерните стенописи, обикновено ги намират толкова емоционално наситени, колкото и картините, висящи в най-прочутите световни художествени музеи.
	Сред многото обяснения за това поразително пещерно изкуство най-убедителното е схващането, че то е представлявало опит да се приложи „симпатична“ магия. Симпатичната магия се основава на вярата, че имитирането на желания резултат ще доведе до този резултат. Що се отнася до пещерното изкуство, изглежда достатъчно очевидно, че когато праисторическият художник изобразява бизони със стрели, пронизващи страните им, самият акт на представяне на такива сцени е предназначен да гарантира, че и в действителността стрелите ще пронижат бизона. Едно възражение срещу хипотезата за симпатичната магия казва, че само около 10% от всички известни пещерни стенописи показват сцени с убийство. Но след като всъщност почти всички пещерни рисунки изобразяват дивеч, може да се каже, че рисуването на изобилен, лудуващ дивеч е било предназначено да осигури намирането на истински изобилен дивеч от ловците. Освен това допълнителна подкрепа за възгледа, че пещерните художници са правели симпатична магия, се намира във факта, че археолозите са открили следи от ритуални обреди в някои места на пещерите, където се намират стенописите. От това може да се заключи, че вероятно заклинания и ритуали са съпровождали рисуването, а също вероятно целите магически обреди са се изпълнявали, докато се е водел самият лов.
	{img:8_lampa.jpg|#Лампа на пещерен художник. Намерен във френско пещерно находище през 1960 г., този предисторически съд е бил използван от подземните художници при тяхната работа за осветление с горящо дърво, напоено с мас.}
	Според този възглед пещерните художници не са били ловци, а както твърдят някои специалисти, шамани, които призовават духове чрез ритуали и самовнушени халюцинации, преди да изпълнят свещенодействията си. Макар последното умозаключение в никакъв случай да не е потвърден факт, сигурно е, че ранното общество на хората-ловци, което е създало пещерните рисунки, е постигнало широка специализация и диференциация на труда. Например, от чисто техническа гледна точка, пещерното рисуване може да се изпълни само от специалисти, защото то включва не само използване на пръчки въглен за рисуване на контурните линии и бучки глинеста охра за оцветяване в жълти, червени и кафяви тонове, а борави със смесване на земни пигменти с мазнина (както при по-късното производство на темперни бои) и използване на пера и папратови листа за „четки“. Занаятчиите в тези общества по същото време развиват изключително майсторство в изработката на инструменти не само от камък и кост, а и от рога и слонова кост. Те например обогатяват инструментариума на древния човек с рибарски куки, харпуни, лъкове и стрели, игли за съшиване на животински кожи.
	{img:9_bizon_figur.jpg|#Бизон, изрязан от еленов рог. Може би най-изящната от всички известни европейски праисторически резби. Този бизон е бил изрязан от парче еленов рог между 15 000 и 12 000 години назад. За какво би могъл да служи, никой не знае точно.}
	Ловуването в периода преди 30 000 до 12 000 години би изисквало и специализирано обучение, защото към ловджийския репертоар се добавяли нови изкусни похвати. По-конкретно, използвайки стрели и копия, ловците от онова време се учели да свалят птици, с харпуните и рибарските куки се учели да ловят риба, а изучавайки инстинктивните движения на дивеча, те се учели да гонят и хващат в капан стада. След като зависели преди всичко от дивеча, те се местели със стадата дивеч и има някои свидетелства, че се придържали към правила за опазването му, като не са убивали всичко, което са могли. Въпреки това купищата овъглени кости, намирани редовно при археологически разкопки, показват, че за общи угощения са били убивани и после опичани огромни количества дивеч, което доказва, че въпросните хора не само са знаели как да рисуват и ловуват, но и как да общуват.


>>>	Произход на хранителното производство

	Преди около 12 000 години (т.е. 10 000 г. пр.Хр.) ловджийските угощения стават все по-редки по една проста причина — стадата изчезват. Епохата между 35 000 и 12 000 години назад е ледников период: дневните температури в Средиземноморска Европа и Западна Азия били средно 16° C през лятото и -1° C през зимата. Съответно по хълмовете и долините скитали стада от студолюбиви дивечови видове като северен елен, лос, глиган, европейски бизон и различни видове диви кози. Но когато последните ледници отстъпват на север, тези видове се оттеглят с тях. Някои хора се преместват на север с дивеча, но други остават и създават съвсем различен свят за сравнително кратко време.


#	От събирателство към икономика на хранителното производство
	По-конкретно за около 3000–4000 години след края на ледниковия период хората в Западна Азия извършват една от най-значителните революции в историята на — човечеството: преход от препитание чрез събирателство към препитание чрез производство на храна.* Приблизително два милиона години човекоподобните видове и човеците са осигурявали храната си чрез събиране на растения или съчетавайки събирателството и лова. Този начин на съществуване означава, че такива племена никога не са могли да се застояват на едно място, защото постоянно са изяждали местните запаси растителна храна, а пък ако са били ловци, са били принудени да следват придвижването на стадата. Но „изведнъж“ (т.е. в смисъл на относителната продължителност на времето) значителен брой хора започват да опитомяват животни и да отглеждат растения, и във връзка с това преминават към уседнал живот. Когато се извършва този преход, се изграждат села, развива се търговията, а населението в зоните на постоянно заселване започва скокообразно да нараства. След това, когато селата започват да се развиват в градове, се ражда цивилизацията. „Останалото е история“ в съвсем буквален смисъл, защото историята на човечеството, за разлика от праисторията, започва действително с раждането на цивилизацията.
	[* В предишните издания на тази книга, това се наричаше „Неолитната революция“. Терминът беше сменен, защото той погрешно внушава, че въвеждането на производство на храна се дължи главно на техническия напредък в изработката на каменни сечива.]


#	Постепенен преход от събиране на храна към производство на храна
	Да се казва, че някои хора са станали изведнъж производители на храна, разбира се, е оправдано само в рамките на най-общата хронологична картина. Погледнато от перспективата на съвременните исторически промени, когато техническите революции отминават за няколко десетилетия или години, преминаването от събиране на храна към производство на храна в Западна Азия изглежда извънредно постепенно. Не само че преходът се развива в течение на около 3000–4000 години (от ок. 10 000 до ок. 7000–6000 г. пр.Хр.), но той е толкова постепенен, че обхванатите от него племена едва ли са разбирали какво става.


#	Как хората стават производители на храни
	Историята за това, как човекът е станал производител на храна, е приблизително следната. (Подробностите на тази история сигурно ще бъдат преразглеждани вследствие на продължаващите изследвания). Около 10 000 г. пр.Хр. повечето от големите дивечови стада напускат Западна Азия. Все пак хората в крайбрежната зона не гладуват, а напротив, заобиколени са от изобилие, защото топящите се ледници вдигат нивото на водата и така вкарват огромни количества риба, миди и водни птици в новообразуваните заливи и блата. Разкопките край хълма Кармел и Йерихон в днешен Израел — места, близки до Средиземно море — доказват, че животинският и растителният свят в тази област между 10 000 и 9000 г. пр.Хр. са били толкова пищни, че хората са могли да се изхранват в постоянни селища по един безпрецедентен начин, като лесно са ловели риба и птици и са късали плодове от дърветата, сякаш са в райската градина. Но изобилието в Кармел и Йерихон си е имало цената в смисъл на демографски тенденции. Съвременните чергарски ловни племена имат ниска раждаемост и същото се предполага за доисторическите племена. В това отношение се постулира, че една жена може да пътува с едно бебе на ръце, но едва ли с две; така природата намира начин да ограничи раждаемостта на чергарската жена до едно дете на всеки три-четири години. (Действителните биологични механизми могат да бъдат различни: честите трудни пътувания могат да причинят чести помятания, или пък по-дългото кърмене, предизвикано от това, че майката по-дълго време носи детето си на ръце, може да забави забременяването.) Обаче щом племената се заселят в райски условия, раждаемостта им започва да расте, докато с течение на вековете те станат прекалено многобройни за изобилните крайбрежни зони.


#	Опитомяване на животни
	В съответствие с горното палеоантрополозите допускат, че около 9000 г. пр.Хр. излишното население в Западна Азия започва да мигрира навътре към територии, в които дивечът и растителната храна, не са толкова изобилни и където то бива принудено да се върне към чергарските навици на събирателите-ловци. Сигурното е това, че между 9000 и 8000 г. пр.Хр. няколко човеци в Иран са направили първата известна стъпка към производството на храна като са опитомили животни — в случая овце и кози. Това е било нещо като еквивалент на малка осигурителна полица. Хората, опитвайки се да избегнат прекалената зависимост от един източник на храна и глада, ако този източник пресъхне, са хващали живи животни и постепенно са ги развъждали, така че да имат месо подръка — достъпно, когато възникне нужда. Притежаването на няколко овце или кози не е пречело на хората, които първи ги опитомили, да продължават чергарския си начин на живот (по-лесно се пътува с опитомени кози, отколкото с кърмачета). Но то всъщност ги кара да свикнат с мисълта за активно преобразуване на околната среда.


#	Растителна храна и преобразуване на околната среда от човека
	Следващата стъпка е била производството на растителна храна. След оттеглянето на ледниците дивата пшеница и дивият ечемик започват да растат в разхвърляните хълмисти части на вътрешна Западна Азия. Свикнали да събират всякакви семена, ловците-събирачи между 9000 и 8000 г. пр.Хр. с радост се възползват от пшеницата и ечемика, защото, когато тези растения узреят, събирачите могат да ожънат голямо количество зърно от тях само за три седмици и след това да се заемат с други начинания. Археологическите находки разкриват, че въпросните племена са измислили кремъчни сърпове, за да ускорят прибирането на реколтата, хавани за смилане на прибраното зърно на брашно и — най-важно за следващите събития — облицовани складови ями за съхраняване на зърното или брашното. С други думи, тези племена не само започват да обръщат специално внимание на събирането на диви зърнени растения, но и запазват реколтата за по-продължителна употреба. Тук отново хората променят средата си вместо просто да се приспособяват към нея.


#	Засилена зависимост от зърното сред чергарските ловци-събирачи
	Все още чергари, тези племена най-вероятно биха се задоволили да си събират зърното и другите храни и занапред. Но след като зърното е могло да се съхранява особено добре, някои групи събирачи на зърно сигурно са започнали все повече да разчитат на него. В такива случаи те са страдали в година с лоша реколта или от постепенното изтощаване на почвата от прекомерно събиране. Тогава, обръщайки повече внимание на това, как да поддържат изобилния растеж на дивото жито, те трябва да са забелязали, че зърното расте по-добре, ако се махнат пречещите растения (бурените); още по-добре, ако почвата се набразди, така че падащите семена по-лесно да се вкореняват; и още по-добре, ако самите събирачи пръснат малко семена в по-разредените места. Хората, които са направили тези неща, са по-важни откриватели и изследователи по отношение създаването на нашия съвременен начин на живот, отколкото Колумб или Коперник, макар от тяхна гледна точка те само да са изменяли някои детайли от текущия си ловен и събирателски начин на живот.
	{img:10_chergari.jpg|#Чергарско племе ловци-събирачи жъне жито с кремъчни сърпове (художествена реконструкция). През 1966 г. един неуморим палеоантрополог използва 9000-годишен сърп, за да разбере доколко той става за събиране на диво жито по хълмовете на Източна Турция. За един час той ожъна три килограма зърно.}


#	Уседнало производство на растителна храна или земеделие
	Неусетно обаче те се „привързват“ и изоставят чергарските си навици за сметка на уседналия живот. Имайки вече малки стада за „застрахователни полици“, те в един момент трябва да са решили, че също толкова разумно би било да разчитат на участъци засято зърно, които да ги чакат, когато достигнат някой район през сезонните си чергарски обиколки. После те ще научат, че засяването е по-добре да се извършва не в същото годишно време, когато се жъне, а после; че добитъкът им може хубаво да пасе на ожънатото стърнище, а след това, че могат да отглеждат на едно място повече от една реколта в годината. Междувременно те, изглежда, все повече са свиквали със съхраняването на реколтата и са виждали все по-малко причини да се местят далеч от нивите и хранилищата си. И така е било изобретено уседналото производство на растителна храна или земеделието.


#	Уседналото земеделие — господстваш начин на живот на човека
	Най-ранните археологически доказателства за напълно уседнало земеделие идват от Източна Анатолия (Анадола в днешна Турция), Сирия, Ирак и Иран и са от около 7500 до 7000 г. пр.Хр. Към 6000 г. пр.Хр. целият район на Западна Азия възприема земеделието като основен начин на човешкия живот. Разбира се, земеделието не е било единственото средство за препитание. Животновъдството го допълва, и към 6000 г. пр.Хр. към отглежданите животни се прибавят едър рогат добитък, свине, както и овце и кози. Освен това земеделските племена продължават да се занимават малко с лов и събирателство. Все пак уседналото земеделие не само става господстваща форма на човешкото съществуване в Западна Азия към 6000 г. пр.Хр., но скоро след това завладява света. Земеделието възниква независимо поне на три места в Китай и на едно-две места в Америка около 5000 г. пр.Хр. и оттам се разпространява в Източна Азия и Западното полукълбо. От Западна Азия то стига до Югоизточна Европа (Балканите) около 5000 г. пр.Хр. и оттам тръгва по целия Европейски континент, докато към 3500 г. пр.Хр. достига естествените си европейски граници в Скандинавия. Разпространявайки се на юг в Африка, производството на храни и отглеждането на животни се появява в Египет в края на шестото хилядолетие пр.Хр. Към 4000 г. пр.Хр. египетското земеделие представлява продуктивна смес от едър добитък, свине, овце, кози, жито, ечемик и други домашни култури, която залага основата за последвалото развитие на египетската цивилизация.


#	Зърнени растения
	Историята на цивилизацията е преплетена с историята на зърнените растения, а пшеницата става за Запада синоним на производството на хляб. Хлебната пшеница е съществувала още през 5000 г. пр.Хр. в Иран. В Новия свят ключовата зърнена култура преди Колумб е била царевицата, която расте много бързо и изобилно в широк диапазон условия и е по-малко трудоемка от другите зърнени култури. Археоботаниците твърдят, че царевицата, вид от семейство житни, първо е била отглеждана в Мексико преди повече от 4500 години. Много цивилизации в двете Америки и в Африка ще бъдат изградени върху царевицата. В началото на шестнадесети век европейците пренасят царевицата от Америка в Европа и Африка.


#	Разпространение на хранителните култури
	Соргото, друга важна култура, е от африкански произход. То е едно от най-важните културни растения в света и осигурява основната храна на голяма част от Индия, Африка и други тропически области. Захарната тръстика произлиза от Бенгалското крайбрежие на древна Индия и е била пренесена на запад към островите на Източното Средиземноморие от арабските кервани. Соята в древността се е отглеждала в Китай, след това се е разпространила постепенно през Русия към Източна и Западна Европа. Портокалите също имат китайски произход. Кафето, за първи път кръстосано в Етиопия, е било пренесено в Арабия и по-нататък в Европа, докато чаят произхожда от Китай. Мангото, местна култура в Югоизточна Азия, е било култивирано за първи път поне преди 6000 години и за едно хилядолетие става важна основна култура в много страни на света. Картофите, отглеждани в Андите от около 2000 г. пр.Хр., са били пренесени в Стария свят в края на петнадесети и шестнадесети век от европейските пътешественици.


>>>	Възникването на селата, търговията и войната

#	Села, търговия, война и възникване на цивилизацията
	Ако разгледаме събитията в Западна Азия след прехода от събиране на храна към производство на храна, ще видим, че следващите етапи в ускоряващата се еволюция на района към цивилизацията са появяването на селата, развитието на далечната търговия и започването на ожесточени войни. Селата са представлявали най-напредничавата форма на човешка организация в Западна Азия от около 6500 до 3500–3000 г. пр.Хр., когато някои села постепенно се превръщат в градове. Селищната организация неизбежно довежда до развитие на далечната търговия и също толкова неизбежно провокира войните. Няма съмнение, че войната е била проклятието на човешкия род наред с глада и болестите поне от появяването на земеделските села; но след като развитието на войната в древността е стимулирало развитието на икономическата и социалната структура, тя все пак трябва да се смята за стъпка към възникването на цивилизацията.


#	Напредък​ на социалната организация и функции
	Напредъкът в социалната организация, която преминава в Западна Азия от скитаща група към село и към град, е бил по същество функционално развитие от събиране на храна към отглеждане на храна и към занимания с разнообразни функции, предполагащи наличието на стабилно снабдяване с храна. На всеки етап размерът на организацията обикновено нараства, но не бива да се мисли, че селата винаги са били по-многобройни от групите и по-малки от градовете. Макар типичното село да е имало около 1000 души, през първата част на така наречения „век на селата“ в Западна Азия някои села са наброявали едва 200 жители, което е по-малко от средната група, а в разцвета на периода някои села са имали над 5000 души население, което е повече от типичния по-късен град. Затова е по-мъдро да оставим настрана големината, а да твърдим, че едно селище не може да се смята за село, ако мнозинството от жителите му не са уседнали или ако повече от някакъв малък процент от физически годните му жители не се занимават с полска работа. Разбира се, с течение на времето занаятите започват да играят все по-забележителна роля в живота на селото след земеделието, защото селските стопани винаги са търсили по-висока производителност и удобство. Отначало всички селяни са се заемали с даден нов занаят, но след като методите на някои занаяти стават по-сложни, се появяват специалисти, на които постепенно се позволява да станат професионални занаятчии, вместо да ходят на полето. Все пак дори към края на западноазиатския век на селата такива професионални занаятчии са били много редки, вероятно представлявайки не повече от един процент от възрастното население.
	{img:11_djarmo.jpg|#Каменни основи на постоянно жилище. Щом племената в Западна Азия стават земеделски, те започват да строят къщи за целогодишно обитаване. Тези каменни основи на праисторическа къща са намерени на мястото на село Джармо (в Ирак) и датират от ок. 6000 г. пр.Хр.}


#	Занаятите в селското общество: (1) Грънчарство
	Най-важните селски занаяти са били грънчарството, тъкачеството и изработването на сечива и оръжия. Появяването на първите два от горните занаяти е било пряк резултат от прехода към уседнал живот. Щом хората се заселват, те очевидно започват особено да се интересуват от съхраняване и също толкова очевидно престават да се интересуват дали съдът за съхраняване е удобен за пътуване. Така хората може да са знаели от много по-рано как се правят глинени гърнета, но да не са се опитвали да ги изработват, защото тези гърнета са твърде чупливи за пренасяне с примитивните коли. Но когато човекът строи села, той веднага започва да прави големи гърнета, защото ги намира идеални за съхраняване на зърно и други храни. Освен това глинените гърнета стават за пренасяне и съхранение на водата. Благодарение на гърнетата хората са могли да държат вода за пиене в домовете си — една стъпка към комфорта, сравнима може би със съвременното изобретяване на вътрешния водопровод и канализация.
	{img:12_glineni_sudove.jpg|#Ранни селски глинени съдове. Плитка купа от село в Западна Азия, около 5000 г. пр.Хр.}


#	(2) Тъкачество
	Тъкачеството вероятно също се е появило за първи път поради търсенето на подходящи съдове, доколкото умението да се плетат кошници, изглежда, предхожда тъкането на платове. Явно плетените от пръчки кошници, които са регистрирани от археологическата наука скоро след усядането, са били прекалено обемисти и чупливи за непрестанно пътуване, но са били по-удобни от гърнетата за съхраняване на някои неща и са били предпочитани пред тях за прибиране на реколтата от полето поради по-малкото си тегло. Щом веднъж принципът на преплитането става широко известен, той лесно е могъл да се приложи за изработката на плат, при условие че от домашната овца се е получавала вълна. А с вълнените тъкани селяните придобиват по-надежден и гъвкав източник на облекло от животинските кожи. (Тъкането на платове от растителни влакна възниква чак с култивирането на подходящото растение — лена, суровина за изработване на бельо в Египет около 3000 г. пр.Хр.).


#	(3) Сечива и оръжия
	За разлика от грънчарството и тъкачеството изработването на инструменти и оръжия не е било новост за човека във века на селата, но селяните се учат да правят сечива и оръжия от нови материали. Нуждата от по-остри и трайни сечива става още по-голяма с развитието на земеделието: например първите селяни са търсели най-острите сърпове и най-издръжливите рала. И докато оръжията са трябвали все по-малко за ловуване, ще видим, че тях са ги използвали все повече и повече за война. Отначало азиатските селяни, търсещи остри ръбове, разбират, че някои видове камъни дават по-остри режещи ръбове от другите и започват да ги използват навсякъде, където могат. След това те забелязват, че някои „камъни“ са особено ковки и затова от тях могат да се изработват остри върхове, които се наточват отново след изтъпяване. Тези ковки „камъни“, разбира се, изобщо не са били камъни, а парченца естествена самородна мед. Понеже те са се срещали сравнително рядко, между 6500 и 4500 г. пр.Хр., те са били използвани само за изработка на върхове и много дребни изделия като игли. Но после някой, вероятно в резултат на случайно поставяне на метален къс в грънчарска пещ, е открил, че някои „камъни“ (парчета руда) изпускат мед при силно нагряване. Който и да е бил този човек, той е открил топенето на металите и оттогава, приблизително едно хилядолетие, топената мед е била използвана в Западна Азия за изработване на всякакви съдове, инструменти и оръжия.


#	Далечната търговия се заражда от излишъците на производството
	Разглеждането на растящата употреба на различни камъни и мед неизбежно ни води към темата за търговията, защото острите камъни и медта, търсени от първите селяни, не се намирали навсякъде в Западна Азия, а е трябвало да бъдат пренасяни на дълги разстояния. Ловците-събирачи рядко или никога не са се занимавали с далечна търговия, защото не са могли да си го позволят — с други думи, те не са произвеждали излишъци. Скитайки от място на място, тези племена носят със себе си минимален багаж и затова изобщо не са ориентирани към производство на излишъци. Селяните, от друга страна, по природа са настроени да съхраняват и скоро след като започват да складират зърното, осъзнават, че произвеждането и складирането на по-голямо количество от необходимото може да ги предпази от гладуване и да им достави стока за размяна.
	{img:13_nozh.jpg|#Кремъчен нож. Намерен в Анатолия и датиран към 7000 г. пр.Хр., този кремъчен нож със сложно гравирана костена дръжка е оръжие, достойно за главнокомандващ.}


#	Развитие на далечната търговия
	Макар че никога няма да узнаем със сигурност последователността на стъпките, най-вероятно изглежда, че близкото предлагане на дарове и размяна, основани на родствено-групови връзки, са предхождали далечната търговия в по-подчертано меркантилни форми. Например семейна група в процъфтяващо село би могла да изпрати малко жито на гладуващите си роднини в съседното село просто като дар или в замяна на едно-две сечива; може да се предполага, че редовното принасяне на дарове или редовната размяна между роднини от различни села възникват като церемониално средство за признаване на семейните връзки. С продължаването на размяната и натрупването на стоки обаче някои участници неизбежно стават по-богати от другите, докато натрупат средства за изпращане на нарочен човек на далечно разстояние, за да спазари, да речем, хубави остри режещи камъни в такова място, където ги има в изобилие. Във всеки случай няма съмнение, че още около 6500 г. пр.Хр. търговията в Западна Азия вече се е водила на забележително големи разстояния. В частност всички известни ни села, съществували в Иран и Ирак, са намирали начин да си осигурят стабилни доставки на обсидиан (вулканично стъкло, особено подходящо за изработка на остри режещи ръбове) от находища в днешна Армения, на 700–800 км разстояние, а същите села са получавали парченца мед от Централна Анатолия, около два пъти по-далеч. Оттогава търговията с камъни, метали, храни, тъкани, кожи и украшения става все по-оживена. Към края на епохата на селата стоките вече се пренасят и с лодки, и по сушата.
	Но търговията не е била единственият начин да се придобие стока, защото успешният грабеж може да послужи на алчните дори по-добре. Никой не знае кога точно е започнала войната между хората, но все повече специалисти се съмняват, че агресивността е биологически „програмирана“ у човека. По-скоро изглежда, че хората нямат никаква строго биологична предразположеност към мир или към война и че преди прехода към уседнало земеделие групите скитащи човеци са били мирни. Най-малкото е сигурно, че не съществуват изображения на хора, воюващи с хора, в пещерните рисунки от ледниковата епоха и че първите известни картини на война се появяват заедно с уседналия селски живот. Още по-поразителен е фактът, че много от най-старите известни села в Западна Азия са укрепени селища. Очевидно, каквото и да е било миналото на човечеството, бъдещето му е било да се бие и да убива.
	{img:14_zemedelie.jpg|#Най-стари изображения на войната. Вляво е пещерна рисунка от Испания; вдясно е скална гравюра от Швеция. Макар че и двете изображения са много трудни за датиране, почти сигурно е, че не са по-стари от утвърждаването на уседналото земеделие в техния район.}


#	Връзка между селския живот и войната
	Уседналият живот би могъл да провокира непрекъсната война по очевидни причини. Членовете на скитащите групи са се нуждаели от сътрудничество помежду си при ловуването и събирателството. Те рядко дори са виждали членове на други групи. Приемайки, че една група случайно се е срещала с друга, те едва ли биха намерили голям смисъл да се бият, защото не е имало никаква или почти никаква плячка. Обратното, в едно село винаги има плячка и нападнатите селяни ще се стремят да стоят и да се бият, а не да бягат, за да защитят не само собствеността си, но ида запазят нивите си, чието почистване и обработка винаги им струват големи усилия. Редките сбивания вероятно са започнали в периода на преход от чергарство към уседналост, когато някои групи скитници се превръщат в банди грабители. По-късно, когато вече съществуват множество села, едно селище сигурно е започвало война срещу друго, за да придобие повече собственост и богатство.


#	Войната като стимул за техниката и търговията
	Парадоксално е, че започването на войните стимулира напредъка на техниката и търговията. Било то за отбранителни или нападателни цели, първите селяни в Западна Азия постигат голям технически напредък във въоръженията, експериментирайки в производството на ножове, бойни секири, копия, прашки и боздугани. Нещо повече, именно общорегионалната селска „надпревара във въоръжаването“ вероятно най-силно е стимулирала прогреса на металургията, защото от мед се получават по-добри върхове за копия и ножове, отколкото от камък или кост, а пък от бронз, сплав на медта с калая, чието производство се усъвършенства между 3500 и 3000 г. пр.Хр., се получават всякакви оръжия, по-добри от медните. Понеже металите се получават чрез търговия, селяните, обзети, от оръжейната надпревара, са били принудени да повишат ефективността на производството на излишъци от селскостопанска продукция, така че да могат да придобият метали. И така търсенето на най-добри оръжия стимулирало икономическия живот дори когато причинявало смърт и разрушения.


>>>	Раждането на цивилизациите в Западна Азия

#	Различия между града и селото
	Последното основно събитие в праисторията на Западна Азия е появата на градовете — явление, което се развива през 3500–3200 г. пр.Хр., Тъй като някои села в течение на около петстотин години неусетно се превърнали в градове, не е трудно да се опишат различията между града и селото въз основа на това, как е изглеждал градът в края на своето развитие. За разлика от селото в града живеели хора с разнообразни занятия. Във всички нови градове живеели земеделци, тъй като нивите в околностите на градовете, както навсякъде, се нуждаели от обработване; в градовете, освен това обитавали и малък брой занаятчии и търговци, защото градовете започнали да се оформят по време, когато уменията в ръчните занаяти вече били силно специализирани, а и търговията започнала да се превръща в професия. Господстващите лица в градовете обаче, чието присъствие всъщност определя разликата между града и селото, били военните-професионалисти, администраторите и свещениците.


#	Градът срещу селото; управляващи срещу управлявани
	Накратко, градовете съществували, за да експлоатират селата. Градските първенци, разбира се, не биха представили нещата по този начин. Тъй като те са били професионални военни, администратори и свещеници, те биха твърдели, че мисията им е да защитават териториите си с военни средства, да повишават производителността на областите посредством добро управление и да умилостивяват боговете с молитвите си. Но тъй като никой от тях не работи на полето, те със сигурност не биха могли да просъществуват без излишъците от производството на онези, които работят. С други думи, първите жители на града били управници в своята общност, а обитателите на подчинените села, както и останалите граждани — управлявани.


#	Градовете на Месопотамия — резултат от преселването
	Няма съмнение, че първите западноазиатски градове са възникнали в Месопотамия, област в съвременен Ирак, разположена между реките Тигър и Ефрат, а почти сигурно е, че основната причина за това се корени в пренаселеността. Вече видяхме, че уседналите народи по принцип се размножават по-бързо от чергарите. Действително, когато племената на Западна Азия усвоили уседналото земеделие, хранителните запаси се увеличили неимоверно, а с тях и броят на хората. По една предпазлива оценка населението по хълмистите области в Западен Иран, едно от местата, където уседналото земеделие намерило приложение най-рано, се е увеличило петдесет пъти между 8000 и 4000 г. пр.Хр. На даден етап излишното население трябвало да се разсели, за да се изхрани и това важи особено за първите земеделци, които постепенно изтощавали плодородието на земите си, тъй като не познавали нито ротацията на културите, нито методите за наторяване. В Западна Азия този етап назрял някъде около 4000 г. пр.Хр., когато значителен брой хора от пренаселените Иран и Ирак започнали да се заселват в дотогава необитаваната долина на Тигър и Ефрат.
	{img:15_mogila.jpg|#Селищна могила в Месопотамия. Няколко хиляди години последователна строителна дейност на човека често довеждат до такъв хълм от отпадъци. Десетки години упорит труд и интензивни изследвания от колектив археолози ще бъдат необходими за разкриването на цялата историческа информация, погребана в тази могила, отнасяща се към периода от ок. 5000 г. пр.Хр. в основата до 500 г. сл.Хр. на върха.}


#	Напояването и разделянето на управник и управлявани
	Два фактора определят успешното земеделие: плодородието и влагата. Първите западноазиатски земеделски селища се разполагали в хълмистите райони, където първоначално житото растяло като див вид. Тези терени не били особено плодородни, но все пак достатъчно, за да започне отглеждане на зърното, а влагата била в изобилие поради дъждовете. Долината на Месопотамия, от друга страна, била изключително плодородна, но влагата била толкова недостатъчна през дълги периоди от годината, че земеделието било невъзможно без въвеждането на изкуствени напоителни системи. Изграждането и поддържането на напоителни системи обаче изисква планиране и усилен съгласуван труд, който нямал прецедент в тогавашните човешки общества. Въпросното напояване, започнало в хилядолетието между 4000 и 3000 г. пр.Хр., трябвало да се осъществява посредством прокарване на кръстосани естествени и изкуствени канали от двете големи реки през сухите земи, а работата никога не свършвала, тъй като изкуствените и естествените канали постоянно трябвало да бъдат почиствани от образуваните наноси. Такъв труд изисква организирана работна сила, събиране на провизии за работниците, масово производство на глинени съдове за храната и т.н. Очевидно имало нужда от хора, които да планират как, кога и къде да се работи, надзиратели, които да ръководят и контролират работниците, и началници, които да контролират и надзирават надзирателите. Така обществото се разделило на управляващи и управлявани.


#	Милитаризмът усилва властта на управниците
	Пренаселването предизвикало нуждата от напоителни системи и породило тенденциите към управление и принуда в Месопотамия в периода от 4000 до 3200 г. пр.Хр., а тези тенденции се укрепвали от милитаризма. Как някои хора са успели да се превърнат в управници? Естествено основното обяснение се корени в бруталната сила — най-силни в обществото били най-умелите бойци. През въпросното хилядолетие военната власт им дава власт да управляват и оттам все повече военна власт в един непрекъснат спираловиден процес: металните оръжия били по-съвършени от каменните, но и много по-скъпи. Така онези, които натрупват състояние от потискането и експлоатацията на други, стават единствените, които могат да си позволят метални оръжия, с които да подчиняват и експлоатират още повече хора. Трябва да се отбележи, че Месопотамия няма естествени залежи на метал и метални руди и въпреки това там са открити сравнително големи количества метални оръжия, отнасящи се към 3500–3000 г. пр.Хр.; очевидно военните управници на Месопотамия доминирали все повече и повече.


#	Жреците като членове на управляващия елит
	Понеже господстващите военни се нуждаели от обучени администратори, които да им помагат в управлението и надзора върху местните напоителни работи, концентрирането на тези две класи в централните селища само по себе си би могло да доведе до създаването на градовете. Появили се обаче и професионални жреци, които се обединили с първите две групи в новообразуваните градове. Естествено религията не е измислена в Месопотамия. Вярата в свръхестествени сили вероятно е съществувала хилядолетия по-рано при неандерталците, които погребвали и хранителни припаси с мъртъвците си, и при пещерните хора от ледниковата епоха, чието изкуство явно имало за цел магията. Новото в Месопотамия била появата на професионални жреци, хора, прикрепени към центровете за извършване на ритуали — храмовете, които изпълнявали магически заклинания и обреди и се издържали от земеделския труд на другите.


#	Причини за появата на жреческата каста
	Защо кастата на жреците е възникнала за първи път в Месопотамия, е въпрос на догадки, но изглежда вероятно, че към 3500 г. пр.Хр. стопанските потребности и сложността на социалната структура там нарастват дотолкова, че хората наистина имат нужда от жреци. Чергарските групи не са изпитвали трудности при поддържането на сплотеност в обществото, тъй като имат малко или никаква частна собственост, за която да се борят помежду си, и тъй като са почти равноправни в занятията си и достатъчно малочислени — обикновено не повече от 500 души в група, — за да се чувстват сплотени от взаимната си близост. Но в селата тези условия започват да се променят. Там общият труд и разпределение са все още в сила, но неравенството в собствеността се засилва с времето, особено с развитието на търговията, а и разрастването на селското население от стотици на хиляди пречи на хората да се познават, така да се каже, по малко име. Външните нападения вероятно сплотявали достатъчно обществото на селяните и не им позволявали много да се борят помежду си, но в напрегнатото време, когато започва напояването в Месопотамия, била нужна още по-силна сплотеност. При тази, признаваме, умозрителна възстановка религията вдъхновява големите групи от хора да изпитват преданост към общата кауза и да работят усърдно с вярата, че с труда си служат на местните богове. А религиозната практика в такива мащаби изисква жреци, които да разпространяват вярата и да изпълняват сложни ритуали във внушителни храмове.


#	Градовете като проява на цивилизация
	Да се разсъждава върху произхода на градовете, на практика означава да се разсъждава върху произхода на цивилизацията, която може да се нарече етап от човешката организация, в който правителствените, обществените и стопанските институции се развиват в достатъчна степен, за да управляват (макар и несъвършено) въпросите на реда, сигурността и производителността в сложното общество. Към 3200 г. пр.Хр. Месопотамия става „цивилизована“. Това ще рече, че съществуват поне пет града, във всеки от които живеят едновременно военни управници, администратори и жреци. Във всеки от тях има по няколко монументални храма и пищни частни резиденции, общи работилници, обществени складови бази и големи пазари. Усвояват се примитивни форми на отчетност и писмеността вече се развива. Оттук започва разказът за цивилизациите и оттук можем да проследим историята, която почива на тълкуване на писмени доказателства и археологически находки.


#	Литература
	Binford, Lewis, _In Pursuit of the Past_: _Decoding the Archaeological Record_, London, 1983. Един от най-влиятелните световни археолози предлага изключително увлекателно и пристрастно описание на това, как археолозите научно анализират находките, за да разкрият миналото социално поведение и процесите на промяна.
	Lamberg-Karlovsky, С. С. и Jeremy A.Sabloff, _Ancient Civilizations_: _The Near East and Mesoamerica_, Menlo Park, Calif., 1979. Достъпно описание за това, как най-старите цивилизации стават все по-сложни с течение на времето.
	Leakey, Richard и Roger Lewin, _Origins Reconsidered_, New York, 1992.
	_Leroi-Gourhan, André, The Art of Prehistoric Man in Western Europe_, London, 1968. Противоречива в своите символистични интерпретации на пещерното изкуство, но богата на подробни данни и изобилно илюстрирана с превъзходни цветни фотографии.
	Lewin, Roger, _The Origin of Modem Humans_, New York, 1993. Добре написано, задълбочено, но сбито обобщение и анализ на днешните изследвания и схващания за произхода на човека и еволюцията.
	Mauss, Marcel, _The Gift: Forms and Functions of Exchange in Archaic Societies_, New York, 1967. Написана за първи път през 1927 г., тази книга предлага трайни идеи за обществените взаимодействия между личностите и групите.
	Phillips, Patricia, _The Prehistory of Europe_, Bloomington, Ind., 1980. По-скоро ориентирана към представяне на факти, отколкото на теории, но решаващо необходима за разбиране на еволюцията от неандерталеца към анатомично съвременния човек.
	Sandars, Nancy K., _Prehistoric Art in Europe_, прер. изд. Baltimore, 1985. Кратко изследване, контрастиращо с книгата на Leroi-Gourhan заради ударението, поставено върху техниките на древното изкуство, а не върху предполагаемото му символично значение.
	Trump, David H., _The Prehistory of the Mediterranean_, New Haven, Conn., 1980. Разглежда произхода на класическата гръцка цивилизация. Разбираема и стегната книга.


#	Древните цивилизации на Изтока и Запада
T>
!​	| Дата | Политика | Икономика | Религия | Култура|
	|- 5000 г. пр.Хр. |- Културата Янгшао в Китай (ок. 5000 — ок. 3000 г. пр.Хр.) | Култивиране на ядливи растения, отглеждане на манго в Югоизточна Азия (ок. 5000) | | |
	|^|^| Култивиране на царевицата в Мексико, ок. 5000 г. пр.Хр. |^|^|
	|^|^| Първи следи от тъкане на памук в историята в Мохенджо-Даро, долината на Инд в Индия (ок. 3750) |^|^|
	|^| Културата Лонгшан в Китай (ок. 3500 — ок. 2500 г. пр.Хр.) | Първи следи от съдове, направени на грънчарско колело в Шумерия (ок. 3400) |^|^|
	|- 3200 г. пр.Хр.| Цивилизацията от долината на Инд (ок. 3200 — ок. 1600 г. пр.Хр.) |- Развитие на колесен транспорт в Месопотамия (ок. 3200) |- Развитие на антропоморфна религия в Месопотамия (ок. 3000 — ок. 2000) | Лунен календар в Месопотамия (ок. 3200) |
	|^| Господство на шумерските градове в Месопотамия (ок. 3200 — ок. 2340) |- Производство на коприна в Китай към 3000 г. пр.Хр. |^| Шумерски клинопис (ок. 3200) |
	|^| Обединяване на Горен и Долен Египет под един божествен монарх (ок. 3200) |^|^| Шумерска храмова архитектура (ок. 3200 — ок. 2000) |
	|^| Архаичният период (ок. 3100 — ок. 2770) |^|^| Египетско йероглифно писмо (ок. 3100) |
	|^| Старото Царство в Египет (ок. 2770 — ок. 2200) |^|^| Построяване на първата пирамида в Египет и първите монументални колони в историята на архитектурата (ок. 2650) |
	|^| Господството на Акадската империя в Месопотамия (2334 — ок. 2200) |^|^| Първообрази на основните съвременни мебели и музикални духови инструменти се появяват в Египет (ок. 2500) |
	|^| Шумерско възраждане (ок. 2200 — ок. 2000) |^|^|^|
	|^| Династията Ся в Китай (ок. 2200 — ок. 1750) |^|^|^|
	|^| Средното царство в Египет (ок. 2050 — ок. 1786) |^|^|^|
	|- 2000 г. пр.Хр | Старовавилонската империя в Месопотамия (ок. 2000 — ок. 1600) | Развита търговия в Египет и Крит (ок. 2000) | Минойски култ към богинята майка (ок. 2000) | Слънчев календар в Египет (ок. 2000) |
	|^| Разцвет на Минойската цивилизация водена от Кносос (ок. 2000 — ок. 1500) | Започва използването на коне в Западна Азия (ок. 2000) | Развитие на личната религия в Месопотамия (ок. 2000 — ок. 1600) | Първо изработване на глазирани керамични съдове в Египет (ок. 2000) |
	|^| Династия Шан в Китай (ок. 1750 — ок. 1100) | Картофи се отглеждат за пръв път от индианци в Андите, Южна Америка (ок. 2000) | Египетската вяра в личното безсмъртие (ок. 1800) | Математически постижения в Стария Вавилон (ок. 2000 — ок. 1800) |
	|^| Микенската цивилизация в континентална Гърция (ок. 1600 — ок. 1200) |- Изобретяване на азбука от съгласни букви от писари, живели между Синай и Северна Сирия (ок. 1600) | | Минойско изкуство на Крит (ок. 2000 — ок. 1500) |
	|^| Хетска империя в Мала Азия (ок. 1600 — ок. 1200) |^|^| Епосът Гилгамеш (ок. 1790) |
	|^| Новото царство в Египет (ок. 1560 — 1087) |^|^| Кодексът на Хамурапи (ок. 1790) |
	|^| Каситите превземат Вавилон (ок. 1550) |^|^| Следи от идеографско писмо в Китай (ок. 1700 — ок. 1500) |^|
	|^|^|^|^| Египетска храмова архитектура (ок. 1580 — ок. 1090) |
	|- 1500 г. пр.Хр. | Микенско господство на Крит (ок. 1500 — ок. 1400) | В Перу се отглежда лимски фасул (Pbaseolus limensis) (ок. 1500) | Мойсей извежда евреите от Египет в Палестина, 13 в. пр.Хр. | Разработване на азбука от финикийците (ок. 1400) |
	|^| Разрушаване на Кносос и край на минойската цивилизация (ок. 1400) | Растяща употреба на желязото в цяла Западна Азия (ок. 1300 — ок. 1100) | Религиозната революция на Ехнатон (ок. 1375) | Натуралистично изкуство в Египет при Ехнатон (ок. 1375) |
	|^| Троянската война (ок. 1250) |- В Египет — използване на папирус, писалка и мастило за писане (ок. 1300) |- Мойсей обединява евреите в култа към Яхве (ок. 1250) | Изобретяването на прозрачното стъкло в Египет (ок. 1300) |
	|^| Евреите завземат Ханаан (ок. 1200 — 1025)|^|^|- Ведите в Индия (ок. 1200 — ок. 800) |
	|^| Рухване на микенската цивилизация в Гърция (ок. 1200 — ок. 1100) |^|^|^|
	|^| Династията Чжъу в Китай (ок. 1100 — 256 г.) |^|^|^|
	|- 1000 г. пр.Хр. | Обединено Еврейско царство при Саул, Давид и Соломон (ок. 1025 — 933) | | | |
	|^| Царство Израил (933–722) |^| Еврейската революция на пророците (ок. 750 — ок. 550) | Упанишадите в Индия (ок. 800 — ок. 600) |
	|^| Царство Юдея (933–586) |^| Животът на Гаутама или Буда (ок. 563 — 483 г.) | Астрономически наблюдения и водене на записи от нововавилонците (ок. 750 — ок. 400) |
	|^| Разцвет на Астрийската империя (ок. 750 — 612) |^|- Животът на Махавира, основателя на джайнизма в Индия (ок. 540 — 468 г.) | Първи гръцки селища в делтата на Нил, Египет (ок. 700) |
	|^| Нововавилонска империя (612–539) |^|^| Кодексът на Второзаконие (ок. 600) |
	|- 500 г. пр.Хр. | Навуходоносор превзема Йерусалим (539) | | | Камбиз, владетел на Персия, покорява Египет (525) |
	|^| Персия завладява Вавилон (539) |^|^|^|
	|^| Персия завладява Египет (525) |^| Есхатологичен етап на еврейското религиозно развитие (ок. 400 г. пр.Хр. — ок. 70 г. сл.Хр.) | Еврейската Песен на песните (ок. 450) |
	|^|^|^|^| Книга на Йов (ок. 400) |
T$


>>	Глава 2
>>	Цивилизацията на Месопотамия

E>
	В ученическите си години познах скритото съкровище на писмеността. Решавах сложни математически съотношения, които наглед нямаха решение. Разчитах плочки, в които шумерският беше неясен, а акадският — труден за тълкуване. След това преминах към изкуството на стрелба с лък и управление на бойни колесници и усвоих царската пристойност.
@	Плочка на Ашурбанипал, цар на Асирия, 650 г. пр.Хр.
E$

>>>
#	„Глава първа на Историята“
	Историята започва в Шумер. Съвременните познания за първите 35 000 години от живота на човечеството почиват изцяло на археологическите паметници, тъй като допреди малко повече от 5000 години човеците оставяли след себе си много предмети, но не и думи. Все пак около 3200 г. пр.Хр. в месопотамската област, позната като Шумер, се създават първите форми на писменост и „историята започва“ в смисъл че се записвали думи, които помагат на днешните учени да разбират с какво са се занимавали тогавашните мъже и жени.


#	Богат и разнообразен списък на постиженията
	Очевидно откриването на писмеността само по себе си отрежда на древните месопотамци видно място сред най-изобретателните и влиятелни народи, допринесли за напредъка на човечеството. Поразителното е, че народите, които населяват Месопотамия през вековете между 3200 и 500 г. пр.Хр., са допринесли много повече. Понякога забравяме, че някой е трябвало да изобрети колелото и наистина го е направил, и този някой е живял в Месопотамия около 3000 г. пр.Хр. Някой е трябвало да измисли и календара, друг е трябвало да въведе математическите операции умножение и деление и тези някои също са древни месопотамци. Освен автори на такива изобретения, месопотамците са задълбочени мислители, които стават такива първооткриватели в духовния живот, че нововъведенията им в теологията, правото, астрономията и повествователната литература полагат основата за следващото развитие в тези области на мисълта и изразяването. Със сигурност древните месопотамци имат и своите отблъскващи качества; например управниците им са безмилостни войнолюбци, а изкуството им често изглежда студено или жестоко. Независимо от това „Глава първа от Историята“, която месопотамците написват със своите дела и документи, е несъмнено една от най-важните глави в голямата книга на човешките събития.


>>>	Древен Шумер: Светът на първите градове

	{img:16_sargon.jpg|#Саргон Велики. Бронзова глава, изобразяваща могъщия воин, който обединил Акад и Шумер.}
	Между 3500 и 3200 г. пр.Хр. Месопотамия, земята между реките Тигър и Ефрат, става първата цивилизована територия на земното кълбо, в смисъл че нейното общество и култура почиват на съществуването на градовете. Историческият период, който следва от около 3200 до 2000 г. пр.Хр., може да се нарече „Шумерска ера“, защото най-развитата част от Месопотамия била тогавашната й най-южна територия — Шумер, област с мочурливи низини, с площ от порядъка на щата Масачузетс. През първите 9 века на Шумерската ера Шумер няма единно управление. Областта е осеяна с многобройни самостоятелни градове държави, най-значими, от които са Урук, Ур и Лагаш. Към 2320 г. пр.Хр. Шумер бива изцяло завладян от могъщ войн, дошъл от Акад — област в Северна Месопотамия. Името му не е достигнало до нас, знаем само титлата му „Саргон“, което ще рече „истински цар“. Съвременниците му го наричат Саргон Велики. В месопотамските хроники четем, че Саргон завзел Шумер след 34 победоносни битки. Когато стигнал до „Долното море“ (Персийския залив), той измил в него оръжията си в знак, че войната е приключила. През следващите два века династията на Саргон Велики управлява империята на Акад и Шумер. Към 2130 г. пр.Хр. Шумер възвръща независимостта си и навлиза в епохата на своето „възраждане“, която продължава до към 2000 г. пр.Хр. под господството на царете на град Ур.
	{img:17_mesopotamia.jpg|#Древна Месопотамия.}
	Постиженията на Шумер са обусловени най-вече от климата и географското му разположение. При все че почвите между южен Тигър и южен Ефрат били изключително плодородни, напояването им било от особена важност, тъй като валежи не падали в продължение на 8 месеца в годината, а поройните пролетни дъждове идвали твърде късно, за да напоят основната житна реколта, която се събирала през април. (В Шумер летните месеци не са били плодородни поради високите температури до 50°С, от които почвата се изсушавала и напуквала.) Както видяхме, колективната работа по напояването изисква внимателно планиране и строго ръководство, което от своя страна довежда до социално разслоение, професионална специализация и появата на градовете. Обстановката в Шумер е още по-сложна поради липсата на природни ресурси в Южна Месопотамия — камък, минерали, дори дървета. Ето защо жителите на Шумер се осланят изключително на търговията и използват всяка възможност да обърнат в своя полза всяко икономическо неравновесие. С други думи, като не можели да живеят от щедростта на природата, шумерите трябвало да я подчиняват.
	{img:18_plennizi.jpg|#Акадски войник отвежда шумерски пленници. Фрагмент от паметник на победата, вероятно датиращ от епохата на Саргон.}
	Едно от най-важните открития на шумерите, доведено до съвършенство в началото на Шумерската ера (ок. 3200 г. пр.Хр.), е колесният транспорт. За да подчертаем значимостта на това откритие, ще отбележим, че колесният превоз е непознат в Египет до към 1700 г. пр.Хр.; колелото не е било познато в Западното полукълбо (ако изключим перуанските детски играчки), преди да го въведат европейците. Вероятно първият шумерец, помислил да използва за превоз колело, въртящо се около ос, е видял грънчарско колело, познато на иранските занаятчии още от 4000 г. пр.Хр., от които шумерите го вземат 500 години по-късно. Впрочем връзката между прилагане на принципа на колелото в грънчарството и за транспортиране не е никак очевидна — египтяните например познават грънчарското колело поне от 2700 г. пр.Хр., но започват да използват колелото за превоз едва хилядолетие по-късно, а дори и тогава те най-вероятно не са „открили колелото“, а просто са научили за него от контактите си с Месопотамия. Ето защо първият жител на Шумер, който е закачил колела към шейната, превръщайки я в по-удобно средство за транспорт, трябва да се признае за един от най-великите технически гении на всички времена.


#	Колесният транспорт
	Първите шумерски превозни средства на колела са двуколките и каруците с четири колела. Те са били теглени от волове (конете не са познати в Западна Азия до нашествията на племената от изток между 2000 и 1700 г. пр.Хр.); колелата са масивни, без спици: от два-три дървени блока се оформяли кръгове, които се сглобявали с гвоздеи или скоби. Волските двуколки естествено не се движели много бързо, но явно са допринесли за напредъка на военната тактика на фалангите — запазените рисунки от около 2600 г. пр.Хр. илюстрират как те тъпчат врага. За товарните каруци скоростта не е била от значение; те сигурно са оказали неоценима помощ на шумерите в многобройните им напоителни и строителни работи.
	{img:19_kolesnizi.jpg|#Шумерски бойни колесници. Първото познато изображение на колело от около 2600 г. пр.Хр. показва, че колелата са сглобени от дървени блокове. Тук може да се отбележи, че от зората на документираната история до наши дни техническият напредък се е стимулирал от военни цели.}


#	Лунният календар
	Наред с колелото шумерите правят още едно от най-значителните първи изобретения на човечеството — лунния календар. При такъв опасно променлив климат, като този на Месопотамия, е от особено значение сеитбите и жътвите да се извършват точно навреме. Затова е бил нужен надежден способ за отбелязване на дните, които изминават до подходящото време за следващите земеделски работи. Най-простият метод за това се основава на лунния цикъл. Тъй като луната преминава от един тънък полумесец до друг за двадесет и девет дни и половина, периодът на протичане на този цикъл може да се вземе за основна единица време (ние сме я нарекли месец), а след това да се преброят единиците, през които сезоните правят пълен кръг. Оттук шумерите изчислили, че когато луната премине дванадесет такива единици (половината по двадесет и девет дни и другата половина по тридесет), изминава една „година“ и идва време за следващата сеитба. За съжаление те не знаели, че „годината“ всъщност се определя от времето, през което земята се завърта около слънцето и че дванадесетте лунни месеца са с единадесет дни по-кратки от слънчевата година. С течение на столетията те се научили да прибавят по един лунен месец на всеки няколко години, за да предскажат с по-голяма точност повторението на сезоните. Лунните изчисления на шумерите са първите познати на човечеството стъпки към това, под което сега разбираме точна, прогнозираща наука (измерване на природните явления, с цел да се установят „правилата на работата им“). Фактът, че лунният календар е напълно използваем, ако от време на време се прибавят дни, се потвърждава от съвременните еврейски и ислямски календари, основани на изчисления на лунните цикли, които евреите и мюсюлманите са наследили от древна Месопотамия.


#	Развитие на писмеността
	Наред с колелото и календара един от трите най-ценни дара, които Шумер завещава на последвалите го западни цивилизации, е откриването на писмеността. Да се казва, че писмеността е била „открита“, внася известно заблуждение, доколкото появата на писмеността в Шумер е постепенен процес на развитие, продължил едно хилядолетие (3500–2500 г. пр.Хр.) — от изображението на идеи чрез пиктографски условности до писмеността (макар и не азбучна), която познаваме днес. Към 3500 г. пр.Хр. шумерите започват да гравират изображения върху камък и да правят отпечатъци върху глина като знаци за собственост; картината можела да означава прякор на човек (например камък за „Камен“) или жилище (къща до дърво). Около пет века по-късно еволюцията на писмеността отбелязва значителен напредък. Администраторите на шумерските храмове вече ползват комбинации от много стандартни схематични рисунки за водене на архивите на храмовата собственост и записване на търговски сделки. Макар че писмото от този период е все още картинно, то се е развило от картини, означаващи хора и материални предмети, до картини, означаващи абстракции: купата означава всякакъв вид храна, а глава и купа предава идеята за храненето. След още пет века писмеността е напълно развита — първоначалните картини стават толкова схематични, че вече не се възприемат като картинни изображения, а като знаци, които трябва да се заучават. Много от тези знаци вече не представляват конкретни думи, те се превръщат в символи на срички, които в комбинация с други образуват думи.


#	Клинопис
	Писмената система, която достига пълно развитие в Шумер към 2500 г. пр.Хр., се нарича „клинопис“ (клиновидно писмо), тъй като борави с клиновидни знаци, отпечатвани върху влажна глина с острие от тръстика с триъгълен връх. Има общо около 500 клиновидни знака, много от които с различни значения („вярното“ значение се е определяло само в контекст). Това правело системата много по-трудна за научаване от следващите азбучни писма. И все пак клинописът вършел достатъчно добра работа като единствена писмена система на Месопотамия в продължение на две хилядолетия и като стандартно писмо за търговски сделки в цяла Западна Азия докъм 500 г. пр.Хр.
	{img:20_klinopis.jpg|#Клинопис. Вляво: Шумерска глинена плочка от ок. 3000 г. пр.Хр. Тук стандартизираните картини започват да предават абстрактни понятия. Вдясно: Гравиран варовик от ок. 2600 г. пр.Хр. Еволюцията на стандартното клиновидно писмо е вече завършила: ръкописът гласи, че царят на Ур е построил храм.}


#	Шумерска литература
	Всички запазени клинописни текстове от Шумерската ера са отпечатани върху глинени плочки, които са открити при разкопки в наши дни. От тях приблизително 90% са търговски и административни документи, но останалите 10% могат приблизително да се отнесат към категорията на литературата — по-конкретно диалози, поговорки, химни и фрагменти от митове. Шумерският диалог е жанр, в който двама герои защитават противоположни тези в спор — лято срещу зима, брадва срещу рало или земеделец срещу овчар. Тъй като и двете страни имали достатъчно достойнства, споровете обикновено нямали победител; по-скоро жанрът е създаден с образователна цел, за да могат учениците в религиозните училища да получат изчерпателни знания по даден предмет. Запазените поговорки, от друга страна, изразявали затвърдени схващания. Ето един очарователен пример на меродавна шумерска поговорка: „Където има слуги, има и свади; където има козметици, има и клевети“. Оттук виждаме, че фризьорът-клюкар е бил познат на човешката цивилизация от зората на историята.
	{img:21_pismo.jpg|#Най-старото картинно писмо. Вляво: Месопотамска резба върху шиста, датираща от ок. 3400 г. пр.Хр., изобразява двама мъже, заети с търговска сделка, като пиктограмите около тях указват с какво търгуват. Вдясно: Резба от ок. 3200 г. пр.Хр. представлява запис за търговска операция. Знаците отгоре означават „петдесет и четири“, а тези отдолу — „крава“, т.е. „петдесет и четири крави“.}


#	Развитие на шумерската религия
	Химните и митичните сказания, записани върху шумерските глинени плочки, които са достигнали до нас (допълнени от шумерски текстове, преписвани от месопотамци по-късно), показват, че през Шумерската ера вярванията в божества постоянно са се развивали. За по-просто ще отбележим две основни фази: първо преход от представата за боговете като част от природата към оприличаването им на хора, а по-късно от приписване на човешки качества на боговете към представата за тях като всемогъщи господари. Най-старите данни сочат, че първоначално шумерите боготворели безплътните природни сили. Един „бог“ бил силата, която кара зърното да расте, друг олицетворявал жизнената сила, трети силата, която запазвала хранителните запаси в складовете. През третото хилядолетие (периода 3000–2000 г. пр.Хр.) за шумерите става по-лесно да тълкуват природните явления по антропоморфна (човекоподобна) аналогия. Така знойното лято започва да се разбира като ежегодна „смърт“ на бога на плодородието, а прибирането на реколтата в складовете — като „женитба“ на бога на плодородието с богинята на съхранението. Независимо дали боговете са природни сили или антропоморфни същества, целта на култа към тях е да се осигури богата реколта и да се предотвратят природните бедствия. Към края на третото хилядолетие, след като завоюването на Шумер от Саргон Велики поставя началото на междудържавното съперничество, шумерските антропоморфни божества започват да придобиват политически характеристики. Някои от тях стават богове-покровители на градове, други — повелители на разни сфери (като небето, земята или подземния свят), а един от тях, Енлил, бил повелителят на всички тези богове. Тези събития все повече приближават представата за божественото единство и всемогъщество.
	{img:22_figurki.jpg|#Шумерски молитвени фигурки. Статуетките от около 2700 г. пр.Хр. изобразяват шумери, които се молят боговете да им донесат благоденствие.}


#	Доминиращо присъствие на зикурата
	Както и да са били разбирани боговете, шумерските храмове господстват без прекъсване в шумерското общество през целия период от 3200 до 2000 г. пр.Хр. Храмовете буквално се възвишават над градовете и над целия равнинен хоризонт на Шумер, защото се строят върху огромни платформи с единственото предназначение да ги издигнат по-високо. Всички те са били построени от глинени блокове и тухли, изсушени на слънце, защото камъкът и дървото са били недостъпни. Повечето от тях са имали формата, наречена „зикурат“ — терасовидна (стъпаловидна) кула със светилище на върха. Типичният шумерски храм е бил толкова масивен и толкова трудоемък за построяване, че според съвременни оценки 1500 работници е трябвало да работят непрекъснато 5 години по 10 часа на ден, за да го завършат. (Освен това сградите от непечена тухла, веднъж построени, изискват постоянни основни ремонти, така че строителството трябва да е било почти непрекъснато.) Но все пак, както изглежда, тази работа е била извършвана главно от доброволци на смени като посвещение на боговете, от които се е смятало, че зависи целият живот.
	{img:23_zikurat.jpg|#Шумерски зикурат. Това здание, построено в Ур ок. 2100 г. пр.Хр., е най-добре запазеният до днес зикурат. Както се вижда от скицата на първоначалния му вид, светилището, до което се достига след изкачване на четири нива и преминаване под масивен портал, е било целта на изкачването на поклонниците и най-святото място на храма.}


#	Храмови училища
	Шумерските жреци не живеели в самите храмове, а в съседни постройки, които били част от храмовия комплекс. В комплекса също живеели храмовите администратори, занаятчии и роби. Тъй като на жреците и администраторите (двата термина вероятно често са били синоними) е било необходимо да изучават клиновидното писмо, храмовите комплекси включвали училища за преподаване на писмото и на други знания, потребни на жреческата каста. Тези шумерски училища са първите известни училища в историята на човешката цивилизация.


#	Всеобхватната роля на храма
	Храмовете винаги са владеели огромни парцели земя извън градовете, защото без дохода, осигурен от тези селскостопански имоти, те не биха могли да издържат мащабните си начинания. Обикновено храмовете са се занимавали и с търговия, продавайки изделия, изработени или складирани в техните сгради, на купувачи от своите градове, или изпращайки ги за продажба в далечни места. Така храмовете представлявали практически „държава в държавата“. Нещо повече, преди епохата на Саргон те често представлявали „самата държава“, доколкото жреците на шумерските градове често били управници на града. След освобождението от династията на Саргон управлението на градовете обикновено се поемало от светски царе, но дори и тогава царят и семейството му се сродявали със семействата на по-първите жреци.


#	Социалната структура на Шумер
	Освен жреците, царете и изтъкнатите пълководци (които били членове на семействата на жреците или царете) шумерското общество познавало три съсловия: „специалистите“ в храмовите комплекси, свободните земеделци и робите. Специалистите били администратори, търговци и занаятчии. Всички те били доста заможни, но напълно зависели от жреците. На свободните земеделци, изглежда, била оставяна най-лошата земя и те често се принуждавали да влизат във финансови дългове към храмовете, за да оцелеят. Що се отнася до робите, ние знаем твърде малко за тях, защото самото им съществуване едва се споменава в източниците, но е сигурно, че животът им е бил изключително тежък.



>>>	Събития във Вавилон

#	Икономически упадък на Шумер: засоляване на почвата
	Макар че шумерите постигнали чудеса в усвояването на околната среда, от вниманието им убягнал екологичният проблем с постепенното разрушаване на почвите поради нарастване на солеността — процес, който се нарича засоляване. Напояването на сухата почва на Шумер от близките реки носело влага, но и сол, която се отлагала при изпаряването на речната вода. Годишно натрупваните количества сол в шумерската почва били незначителни, но с вековете те ставали все по-вредни за плодородието й. Изследването на запазени плочки с клиновидни надписи сочи, че производителността на обработваемите земи в различни части на Шумер е спадала още през 2350 г. пр.Хр. — факт, който вероятно е помогнал на Саргон от Акад да завладее цялата област. Шумер още не бил толкова слаб, че да не може да отхвърли акадското господство два века по-късно, но към 2000 г. пр.Хр. областта затъвала икономически все повече и повече. Неспособни да произвеждат земеделски излишъци, градовете на Шумер вече не можели да издържат своите жреци, администратори и войски и започнали да отстъпват върховенството си на по-северните територии на Месопотамия.


#	Постепенен преход към господство на Стария Вавилон
	След Шумерската ера в историята на Месопотамия настъпва Старовавилонската ера, която продължава от 2000 до към 1600 г. пр.Хр. Трябва да отбележим, че началната година е избрана условно, тъй като в 2000 г. пр.Хр. не се е случило нищо драматично, което да разграничи едната ера от другата. Всъщност не само че преходът от шумерско към вавилонско господство в Месопотамия е бил постепенен, но дори когато Вавилон достигнал най-големия си възход през 1770 г. пр.Хр., културата му не се различавала силно от предхождащата го шумерска култура. Има само два критерия, по които рязко се разграничават шумери и вавилонци: географията и езика. Видяхме, че най-процъфтяващите и напреднали в културно отношение градове на Месопотамия през Шумерската ера са най-южните градове; през следващите 400 години обаче центърът на тежестта на цивилизацията се измества на север към Акад и се съсредоточава за дълъг период в новооснования град Вавилон. Освен това, за разлика от шумерите, чийто език не приличал на другите, основното население на Месопотамия през Старовавилонската ера говорело на езици, принадлежали към семитската езикова група.


#	Приток на племена от семитската езикова група
	Племената от семитската езикова група (които днес включват араби, израилтяни и етиопци) водят произхода си от Арабския полуостров. Не се знае точно кога и защо семитските племена са се насочили към Месопотамия. Това, което знаем, е, че Саргон Велики и войските му били от семитски произход и следователно към края на третото хилядолетие Шумер вече е бил под семитско господство. Шумерското възраждане през 2130–2000 г. пр.Хр. от тази гледна точка е просто един епизод, защото дори по това време други семитски племена проникват в Месопотамия и завземат териториални ниши в Акад и Шумер. В крайна сметка най-голям успех сред тях имали аморитите, които дошли в Месопотамия към 2000 г. пр.Хр. и се заселили в част от акадските земи. След два века и половина аморитите превзели цял Шумер и наложили своя семитски диалект като писмен и говорим език в Месопотамия на мястото на шумерския. Все пак същите тези аморити възприели всички останали страни на шумерското културно наследство.


#	Хамурапи — най-великият аморитски владетел

	{img:24_hamurapi.jpg|#Хамурапи: Цар и законодател на Вавилон.}
	Тъй като аморитите обявили акадския град Вавилон за столица на своята империя, ние ги наричаме вавилонци, за да ги разграничим от халдейците (нововавилонците), които управлявали Месопотамия повече от хиляда години по-късно. Основателят на Вавилонската империя и безспорно най-великият аморитски владетел е Хамурапи (1792–1750 г. пр.Хр.).* Когато той поел властта, аморитите все още били една от многото воюващи сили в Южна Месопотамия, но през 1763 г. пр.Хр. Хамурапи завладял цял Шумер, а към 1755 г. пр.Хр. вече бил подчинил останалата част от Месопотамия до най-северните й точки на границата със Сирия. След още няколко победи Хамурапи се провъзгласил за „Цар на Шумер и Акад“, а по-късно за „Цар на четирите краища на света“. Въпреки тази високопарност неговата империя не просъществувала дълго (ще разгледаме политическите събития след управлението на Хамурапи в следващата част), но все пак една от другите му любими титли — „Цар на справедливостта“ — разкрива причината за дълголетната му слава, защото Хамурапи е издал най-стария и добре запазен сборник от закони, съхранен в архивите на човечеството.
	[* Тук и по-нататък годините след името на даден владетел се отнасят за периода на управлението му.]


#	„Кодексът на Хамурапи“
	Учените са единодушни, че „Кодексът на Хамурапи“ — каменен документ с 282 закона — се базира на шумерските правни принципи, с примеси от семитски нововъведения, но тъй като учените не могат да се споразумеят за това кои принципи са шумерски и кои — семитски, най-разумно е да разглеждаме целия текст като най-пълния стигнал до нас писмен документ на „месопотамското право“. Преди да се спрем на главните принципи на Кодекса, трябва да кажем, че в него липсва съвременното схващане, че „всички са равни пред закона“. В Кодекса на Хамурапи робите нямат никакви права и получават жестоки наказания за най-невинни провинения. Освен робите откриваме наличието на две класи: „мъже“, под което ясно се разбира аристократи; и всички други, които не са нито „мъже“, нито роби, към които законът се отнася зле, но на които все пак дава някакви права. Престъпленията на „мъжете“ срещу по-нискостоящите от тях, но не роби се наказвали с по-малка строгост от престъпленията на „мъже“ срещу „мъже“, а наказанията за престъпления на „мъже“ срещу роби се свеждали до заплащане на „имуществени щети“ на собственика на роба.
	{img:25_kodeks.jpg|#Кодексът на Хамурапи. Целият Кодекс на Хамурапи се е запазил върху колона от базалт, висока 2,5 м. Горната четвърт на колоната представлява изображение на вавилонския цар, който поднася почитанията си на бога на справедливостта. Точно под него се различават клиновидните надписи, съставляващи текста на законовия кодекс.}
	Двата най-известни принципа, залегнали в Кодекса на Хамурапи, са: „око за око“ и „купувачът да внимава“. На пръв поглед и двата изглеждат ужасно примитивни. Като предлага буквална разплата („ако някой извади някому окото, неговото око ще бъде извадено“, „ако някой счупи някому кост, неговата кост ще бъде счупена“), кодексът не допуска случайно нанасяне на вреда и е смразяващо настоятелен в причиняването на болка и унижение. Принципът „купувачът да внимава“ не е толкова смразяващ, но пък едва ли прилича на закон. От къде на къде държавата се произнася в правен кодекс, че продавачът е свободен да си продава номерата? Кодексът на Хамурапи става по-разбираем, ако осъзнаем, че тогавашното правораздаване е имало различни цели от съвременното. Месопотамците прокарвали закони главно за да прекратят побоищата. Ето защо те смятали — и с право, — че ако някой се изкушава да употреби насилие, може би ще се въздържи, ако си спомни, че това, което причини другиму, ще сполети и него. Те също ясно осъзнавали, че за да имат възпиращ ефект, наказанията следва да се изпълняват незабавно и без надежда за милост — гледна точка, която ги кара да смятат мотивите за несъществени, тъй като разследването на обстоятелствата и мотивите отнема време и дава възможност някои предумишлени престъпления да останат ненаказани, ако престъпникът знае как да се защити. Що се отнася до принципа „купувачът да внимава“, той също имал за цел да спре саморазправата, тъй като купувачът знаел, че няма права и ще бъде наказан, ако се опита да си присвоява такива.
	Като се имат предвид тези практически измерения на месопотамското правораздаване, трябва да се добави, че Кодексът на Хамурапи не е напълно чужд на идеята за справедливост. Въпреки че настояването за буквална отплата несъмнено е жестоко, то не е напълно лишено от идея за справедливост, тъй като „око за око“ във всеки случай е по-справедливо, отколкото глава за око или око за нокът. Второ, на определени места в Кодекса на Хамурапи са заложени абстрактни етични принципи. Например, тъй като месопотамците вярвали, че децата трябва да уважават родителите си, закон 195 от Кодекса гласи: „Ако син удари баща си, да му се отсече ръката“. Най-накрая, в отделни случаи държавата се задължава да осигури благосъстояние, а не само да съди и наказва. Най-възвишеният аспект на Кодекса като „социална държава“ се проявява в закон 23, който гласи, че ако някой бъде ограбен, а крадецът не бъде открит, „градът…, в границите, на който е извършен грабежът, възстановява на потърпевшия загубената собственост“. Виждаме, че Хамурапи действително е искал да бъде признат за „Цар на справедливостта“ и според критериите на неговото време той е бил точно такъв; нещо повече, въпреки че западните концепции за справедливост по-късно ще претърпят огромно развитие, повечето от принципите, които Кодексът на Хамурапи съдържа, ще станат изходна точка за голяма част от това бъдещо развитие.


#	Старовавилонска литература. Поемата на Гилгамеш
	Паметник на старовавилонската цивилизация, който не отстъпва по слава на Кодекса на Хамурапи, е поемата за Гилгамеш. Също като Кодекса, и тази творба е шумеро-вавилонски хибрид. Героят й Гилгамеш е действителна историческа личност — шумерски цар, който управлявал ок. 2600 г. пр.Хр. Неговите подвизи вдъхновили до такава степен въображението на съвременниците, че те започнали да разпространяват измислени истории за него. Преразказвани през вековете на шумерски език, историите ставали все по-нереални и накрая се превърнали в чиста фантастика. Тези истории били толкова забавни, че към края на третото хилядолетие някои семитски завоеватели започнали да ги превеждат на собствените си диалекти. Запазената до днес поема за Гилгамеш представлява късен стадий на този процес на развитие. Някъде около 1900 г. пр.Хр. един семитски разказвач изтъкал от четири-пет истории за Гилгамеш свободно построена „епопея“ и тази версия на прекрасната поема е достигнала до нас.


#	Светски характер на Гилгамеш
	Най-забележителните качества на поемата Гилгамеш са поетичната й сила и поразителното й светско звучене — в нея се говори само за приключенията и въжделенията на един човешки герой в един свят, управляван от неизбежността на смъртта. След като участва в големи битки и преживява любовни приключения, Гилгамеш търси тайната на безсмъртието при един старец и неговата жена, които успели да спасят живота си скрити в един ковчег, когато боговете решили да унищожат света с потоп. Старците го уверяват, че безсмъртието е невъзможно, но му разкриват къде вирее едно растение, което може да му възвърне поне загубената младост. За нещастие, след като се сдобива с цветето от дъното на морето с цената на героични усилия, Гилгамеш го оставя без надзор, докато спи, и една змия го изяжда. (Ето защо, според тази поема, змиите получават нов живот всяка година, след като сменят кожата си.) И така търсачът на безсмъртие е принуден да осъзнае, че е по-добре да се наслаждава на всеки ден, без да се тревожи за утрешния: „Гилгамеш, къде се скиташ? Животът, който търсиш, ти никога не ще намериш. /Когато боговете създадоха човека, смъртта му те отредиха/. /… Гилгамеш, сложи си чисти дрехи, измий главата си и се изкъпи./ /Вгледай се в детето, което държи ръката ти и дай радост на жената в прегръдките ти./ Само тези неща са важни за човека.“
	Въпреки тези светски нравоучения би било грешка да се смята, че цялата вавилонска култура е нерелигиозна, тъй като вавилонците (в т.ч. и поетът на _Гилгамеш_) вярвали, че боговете имат всемогъща власт над човеците. Всъщност, понеже храмовете във вавилонските градове били толкова внушителни, колкото и в шумерските, очевидно религията е била също толкова влиятелна. Нещо повече, запазените молитви сочат, че вавилонците достигнали до една непозната дотогава разновидност на религията — личната религия. Макар че боговете на Шумер се появили от „Природата“ и все повече се изявявали като мощни владетели, те оставали богове на градове или нации, а не такива, към които отделните хора могат да се обръщат лично. През вавилонския период, се разпространило схващането, че освен „политическите богове“, които се грижат за човешките общности, съществуват и други божества, които се грижат за ежедневните дела на отделните хора и те трябва да се молят на тези лични божества за постигането на личен успех и опрощение на греховете си. Ето как един вавилонец се моли на своята богиня: „Обръщам се към теб като страдащ и измъчен слуга. Виж ме, о моя богиньо, и приеми молитвите ми.“ Появата на лична религия сред вавилонците представлява особен интерес за изучаващите историята на по-късните религии, защото личното обръщение към Бога и религиозната интроспекция са основни черти на юдейско-християнската традиция. Освен това фактът, че вавилонците поотделно се молели горещо на лични богове, е забележителен сам по себе си, защото показва, че вавилонската култура е търпяла известен индивидуализъм в едно иначе силно конформистко общество.
	{img:26_shumerska_statuetka.jpg|#Шумерска бронзова статуетка. Надписът с името на цар на Ур позволява точно датиране — 2112–2004 г. пр.Хр.}


#	Математика
	Една последна забележителна особеност на вавилонската култура се отнася към съвсем различна област: математиката. Трудно е да се определи до каква степен вавилонските постижения се дължат на шумерските, защото най-ранните документи, отнасящи се до математическите знания в Месопотамия, са изцяло вавилонски. И все пак те свидетелстват за толкова развити понятия в аритметиката и алгебрата, че произходът им трябва да има шумерска основа. Така или иначе писарите във вавилонските храмове към 1800 г. пр.Хр. използвали таблици за умножение и деление, а също и за изчисляване на квадратен и кубичен корен, реципрочни и експоненциални функции. Тези постижения са толкова впечатляващи, че дори да беше оцеляла само една вавилонска математическа плочка, пак щяхме да стигнем до заключението, че вавилонците са най-големите аритметици на древността. (Гърците били специалисти в областта на геометрията, но не и в числената математика). Една основна страна от съвременното ни ежедневие, която води началото си от вавилонски математически традиции, е деленето на денонощието на две половини по дванадесет часа, часа на шестдесет минути и минутата на шестдесет секунди. Ако се замислим, по-лесно е да се умножава по десет, но вавилонците основали аритметиката си на умножения по дванадесет (вероятно защото основа за всички изчисления били дванадесетте лунни цикъла в годината) и всички западни цивилизации оттогава насам са се придържали към вавилонската дванадесетична система за изчисляване на времето.


>>>	Епизодът с каситите и хетите

#	Упадък на Старовавилонската империя
	Империята на Хамурапи просъществувала само едно столетие след неговата смърт в 1750 г. пр.Хр. През целия този период вавилонците били изправени пред местни въстания и чужди нашествия до създаването на втора месопотамска империя към 1300 г. пр.Хр. Една от причините за упадъка на Вавилон може да е същото засоляване, което по-рано унищожило Шумер. То обаче едва ли е било определящо, защото, макар че засоляването може да е засегнало донякъде икономиката на Вавилон, последствията от него са били по-слабо изразени, отколкото преди по три причини: (1) вавилонците се научили да се справят с натрупването на сол чрез дрениране; (2) те започнали да отглеждат ечемик като основна култура, понеже растял по-добре от пшеницата в солена почва; и (3) научили се да запазват плодородието на земите, като оставяли част от тях незасети и така въвели годишното сеитбообращение. Явно основните причини за бързия упадък на Стария Вавилон са по-скоро в липсата на управленски умения у някои от наследниците на Хамурапи, съчетана с някои неудачни военни решения и неспособността за усвояване на нови методи за водене на бой.


#	Значение на леките бойни колесници
	Главната нова бойна тактика, която враговете на Стария Вавилон използвали през шестнадесети век пр.Хр., била стремителната атака с колесници, теглени от коне, а не волове, и с колела със спици, а не от плътни дървени блокове. Племената, които първи прилагат тази тактика с най-голям успех, са каситите и хетите, и двете от несемитски произход. Те навлизат от западноазиатските степи, източно от Каспийско море, към края на третото хилядолетие. Още по времето на Хамурапи в различни части на Месопотамия живеят мирни каситски заселници, но по-късно те започват да воюват с вавилонците и да завземат вече със сила все по-големи части от територията на Месопотамия. Този процес е пред своя край към 1600 г. пр.Хр., но не каситите забиват последния гвоздей в ковчега на Стария Вавилон, защото по онова време владетели на Вавилон са все още наследниците на Хамурапи. Това сторили хетите, които през 1595 г. пр.Хр. със светкавично нападение разгромили Вавилон и така унищожили последните останки от Старовавилонската империя.


#	„Тъмните векове“ на Месопотамия при каситите
	Като се изтеглили на север така бързо, както и дошли, хетите разчистили терена на Месопотамия за каситско господство, но каситите не успели да се възползват напълно от тази възможност, явно защото им е липсвало гъвкаво ръководство и обединяващо съзнание за политическа и културна принадлежност. Вследствие на това Месопотамия потънала в „тъмна епоха“ за около три века. През това време каситите управлявали Юга (Акад и Шумер), докато Северът бил разпокъсан между враждуващи семитски и несемитски племена. Този период е наречен „тъмен“, тъй като в него не откриваме нито единно управление, нито културен или интелектуален напредък. Каситите се задоволили с клиновидното писмо и административните методи на Шумер и Вавилон, дори почитали шумеро-вавилонските богове, и не внесли никакви забележителни нововъведения, а и техните разединени съседи в Северна Месопотамия не допринесли с нищо отличаващо се за историята на цивилизацията.


#	Империя на хетите
	Ето защо интересът на историците е насочен към хетите. Произхождащи от централноазиатските степи, с индоевропейски език (индоевропейската езикова група включва хинди, персийски, гръцки, латински и всички съвременни романски, славянски и германски езици), хетите завладяват почти изцяло Анатолия (днешна Турция) към 1600 г. пр.Хр., а през следващите два века разширяват империята си на юг по Източното Средиземноморие и прибавят към нея Сирия и Ливан. След като разрушават Вавилон през 1595 г. пр.Хр., те незабавно решават да не разтеглят прекалено комуникациите си с опити пряко да управляват Месопотамия. (Библията сочи точно, че владенията на хетите достигнали „до голямата река, реката Ефрат“ /Иисус Навин 1:4/). Империята на хетите достигнала своя териториален и икономически връх между 1450–1300 г. пр.Хр., но през тринадесети век пр.Хр. хетите били принудени да се отбраняват от нахлувания, идващи от Египет и Северна Месопотамия. През 1286 г. пр.Хр., те отблъснали мощно нападение на Египет в Сирия и към края на века все още успявали да се защитават от нашествията на семитските асирийци от Северна Месопотамия. Накрая изтощението все пак ги надвило. Около 1185 г. пр.Хр., като резултат от последователни нападения по море от запад (точният произход на „морските народи“, които за кратко се появили в Западна Азия, все още не е установен със сигурност), властта на хетите окончателно рухнала.


#	Погрешни представи за хетите
	Макар че в Библията хетите се споменават често, това винаги става мимоходом (например съпругът на Вирсавия бил „хетеецът Урия“). Иначе за тях не се знаело почти нищо до разкопките на Хатушаш (сиреч Градът на хетите), тяхната анатолийска столица, през 1907 г., които изваждат на бял свят 20 000 глинени плочки. През 1915 г. един чешки учен разчита езика на тези плочки и констатира, че той е индоевропейски. Последвал бурен научен интерес към хетите. За съжаление някои от тези изследвания са били расово предубедени или злонамерени и така са внесли погрешни представи за хетите, една, от които е схващането, че те са велики, защото са индоевропейци. Това е погрешно по две причини: първо, защото допуска, че всички хети са били от индоевропейската раса и второ, защото допуска, че всички членове на индоевропейската раса притежават висш интелект. Докато племето на хетите, говорещо индоевропейски език, вероятно е било хомогенно при миграцията си от Централна Азия до Анатолия, то при заселването си неговите членове се смесили с местното население до такава степен, че каквато и „расова чистота“ да са имали някога, те вече са я загубили безвъзвратно. (Същото се отнася и за семитските племена, които се заселили в Месопотамия). Така или иначе биологично доказано е, че не съществува връзка между раса и интелект. Друг мит за хетите е, че те дължат дългогодишните си успехи на това, че единствени владеели тайното оръжие — производството на желязо, което ревностно пазели от домогванията на чужденците в продължение на векове. Колкото и странно да звучи, това убеждение почива само на погрешното разчитане на един-единствен хетски документ. Истината е, че хетите действително започнали да произвеждат и ползват желязото през четиринадесети век пр.Хр., но то важи и за всички техни съвременници; доколкото знаем, използването на железни оръжия не е дало никакви предимства на една азиатска нация над друга.
	{img:27_heti.jpg|#Хетска скулптура. В хетските релефи древната скулптура е най-условна и стилизирана.}


#	Източниците на хетската сила
	Ако хетите не са били изключително надарени или изключително добре въоръжени, какво тогава обяснява тяхната мощ? Отчасти отговорът се корени в природните ресурси, с които разполагали, защото, за разлика от Месопотамия Анатолия била богата на метални руди, особено мед, желязо и сребро. Живеейки при източника на такива метали, хетите можели както да търгуват с тях изгодно в сурово състояние, така и да експериментират в областта на металургията, а оттам да се усъвършенстват в производството на бронз и желязо. Макар и да не им дало военно превъзходство, производството на желязо им донесло богатство, защото желязото било еднакво полезно в мирно и военно време (то било особено полезно за направата или укрепването на земеделски сечива), а и през първите години на производство на желязо (около 1400–1200 г. пр.Хр.) всяко желязно изделие имало голяма престижна стойност. Така хетите забогатели от търговия, която би била невъзможна, ако бяха населявали друг район. Към това следва да се прибави и създадената от тях ефикасна система на управление, при която „Великият цар“ на теория имал върховна власт, но на практика раздавал големи правомощия на местните първенци. Ако изключим металургията и правото, хетите не се отличавали с особена изобретателност; те възприели клиновидната писменост от месопотамците, изкуството им било традиционно и изглежда са нямали своя литература. Все пак, надарени с достатъчно богатства и държавнически умения, хетите успели да опазят своята империя и национално своеобразие по-дълго, отколкото било характерно при приливите и отливите на западноазиатските царства и народи.


>>>	Мощта на асирийците

#	Развитие на асирийското могъщество
	Ако се върнем към разказа за събитията в Месопотамия, ще видим, че „тъмната епоха“ по време на каситите била последвана от периода на Асирийската империя, който започнал около 1300 г. пр.Хр. и завършил точно в 612 г. пр.Хр. Асирийците са народ от семитската езикова група, които се заселват край река Тигър в най-северните части на Месопотамия към 3000 г. пр.Хр. и основават малка държава с център град Ашур. Тази държава не се сблъскала с проблемите на засоляването, тъй като северният район на р. Тигър бил хълмист и с по-умерен климат от този в Южна Месопотамия и следователно не се нуждаел от изкуствено напояване. Въпреки това асирийците не оставили следа в историята до началото на 13 в. пр.Хр., когато усвоили тактиката на бойните колесници и започнали да завладяват съседните градове. Докъм 1250 г. пр.Хр. те станали господари на целия месопотамски Север и скоро след това се заели да покоряват каситите, Акад и Шумер. Тъй като Каситското царство умирало, тези завоевания също не били трудни. През 1225 г. пр.Хр. асирийският монарх Тукулти-Нинурта превзел Вавилон и заповядал на писарите си да запишат: „Залових царя на Вавилон и стъпих върху гордия му врат, все едно че беше изтривалка… Така станах владетел на цял Шумер и Акад и поставих границата на моето царство на Долното море.“


#	Господари на Западна Азия при Сенахериб
	Прякото управление на Асирия над Шумер и Акад продължило само осем години, тъй като асирийците нямали средства да поддържат скъпоструващата окупация на район, в който жителите се съпротивлявали срещу тяхното управление. И все пак те успели да съхранят косвеното си господство над Южна Месопотамия в продължение на шест века, след като Тукулти-Нинурта стъпкал врага си, като запазили търговските си интереси в областта и премахнали възможността от всякакви местни опити за политическо предизвикателство срещу тях. Нещо повече, малко след 900 г. пр.Хр. асирийците започнали да разширяват териториите си и в други посоки, като очевидно търсели контрол върху природните богатства и достъп до търговските пътища. През първата половина на девети век пр.Хр. те завзели Сирия и достигнали Средиземно море, а към 840 г. пр.Хр. присъединили Югоизточна Анатолия. Поради временни вътрешнополитически раздори те не продължили веднага по-нататък, но сто години по-късно отново били на крак, докато кулминацията на завоеванията им при управлението на Сенахериб (705–681 г. пр.Хр.) не ги направила господари на почти всички обитаеми територии в Западна Азия.


#	Великолепието на Ниневия
	Царуването на Сенахериб показва асирийците в пълния им блясък и страховитост. За да увековечи военните си победи, Сенахериб построил великолепна нова столица, Ниневия, на бреговете на Горен Тигър. Нито един град в тогавашна Месопотамия не можел да се мери с нейното великолепие. Зад стени с дължина 12 км се разполагали пищни храмове и царски дворец с повече от седемдесет стаи. Извън стените се простирали овощни и зоологически градини с редки дървета и екзотични животни, които Сенахериб заповядал да бъдат докарани от далечни страни. Недоволен от качеството на местната водя, могъщият владетел осъществил изключителен строителен проект за доставяне на вода до Ниневия посредством канали и водопроводи от сладководни планински извори, отдалечени на 80 километра. Като паметник на успешното приключване на проекта, в скалите около извора били издълбани изображения на богове, заобиколени с надписи, изброяващи всички военни победи на Сенахериб.


#	Вторичен характер на асирийската култура
	Сред помещенията в двореца на Сенахериб в Ниневия имало библиотека с огромен брой глинени плочки, съкровищница на практическите и религиозните знания. Тези знания са заимствани от Южна Месопотамия, защото асирийците останали длъжници на Шумер и Вавилон по отношение на духовния живот. Решени да се сдобият с всевъзможни практически познания за целите на администрацията и търговията и в готовността си да почитат всички вавилонски богове (наред с Ашур — местното асирийско божество), асирийците започнали да изнасят от Вавилон плочки с клиновидно писмо още при първото плячкосване на града през 1225 г. пр.Хр. Ето защо, след като Ашурбанипал, просветеният наследник на Сенахериб (668–627 г. пр.Хр.), завършил окомплектоването на библиотеката в Ниневия, тя съдържала практически всички източници на шумерските и вавилонските знания и литература.
	{img:28_sargon.jpg|#Асирийски крилат бик с човешка глава. Този релеф е открит в двореца на цар Саргон II (722–705 г. пр.Хр.) Той е 5 метра широк и 5 метра висок, тежи около 40 тона.}


#	Страховитите асирийци
	И така един пътешественик в Ниневия през 7 в. пр.Хр. би заключил, че управляващата асирийска класа е не само могъща, но и технически развита и особено културна в някои отношения. От друга страна той би видял множество доказателства за това, което историята определя като най-характерна черта на асирийците — тяхната „страховитост“. Нека бъдем справедливи към асирийците — страховитостта не е по-характерна за тяхната култура, отколкото за която и да било друга до времето на Сенахериб. Макар и всяването на страх да се свързва с добродетелите на бруталната мъжественост, които тази култура насажда, асирийците, а не някой друг месопотамски народ, са първите, които приели да бъдат управлявани от царица — Шамурамат (позната на гърците и по-късно на европейците като Семирамида). Нейното владичество между 810–805 г. пр.Хр. било толкова необикновено за останалите народи, че станало легендарно.


#	Бруталност в изкуството и политиката
	Още от началото на управлението на Сенахериб в изкуството и политиката на асирийците започнали да се появяват черти на особена бруталност. Скулптурните релефи, които красели Ниневия, възвеличавали войната и убийството. Любима сцена бил ловът на лъвове: най-хладнокръвните, но и най-жестоките мъже са изобразени по време на лов на бягащи лъвове; в тях се обръща специално внимание на предсмъртните мъки на ранените животни. Същевременно асирийците били не по-малко безмилостни, когато убивали хора. Един от военните подвизи на Сенахериб е потушаването на един бунт срещу асирийското господство във Вавилон през 689 г. пр.Хр. След това той заповядал на войските си да палят и унищожават с най-голямо усърдие, за което по-късно се хвали в един надпис: „Опустоших Вавилон по-жестоко и от наводнение… Разруших го с порой от вода и го изравних със земята“.


#	Въстания срещу асирийското господство
	Тактиката на асирийците за всяване на ужас във военните им кампании имала за цел преди всичко да насажда животински страх в сърцата на враговете на държавата. Безспорно те постигнали това, но се превърнали и в най-ненавистните от всички дотогавашни западноазиатски завоеватели. И тъй като омразата на покорените народи към асирийците често превъзмогвала страха от тях, въстания срещу асирийското владичество избухвали през целия седми век пр.Хр., като най-често огнище на съпротивата ставали земите около Вавилон. Макар че Сенахериб оглавил разрушението на Вавилон през 689 г. пр.Хр., неговият син се заел да го построи наново от престижни подбуди и към 650 г. пр.Хр. градът отново станал център на бунт в Южна Месопотамия. За да потуши безредиците, внукът на Сенахериб, Ашурбанипал, обсадил града през същата година и го принудил да се предаде през 648 г. пр.Хр., като отново дал воля на асирийската жестокост. Той самият провъзгласил по време на едно от най-нечовешките планомерни кланета, познати в историята: „Изтръгнах езиците на много от онези, които заговорничиха против мен, а след това заповядах да ги убият. Останалите пребих до смърт със статуите на собствените им богове. След това насякох труповете им на малки късчета и нахраних с тях кучетата, прасетата, лешоядите и всички птици в небето“.
	{img:29_asiriiski.jpg|#Асирийски релефни скулптури. Тези пана, разкриващи асирийската „страховитост“, изобразяват император Ашурбанипал по време на лов.}


#	Отмъщението на Вавилон и Мидия
	Човек би помислил, че дълго след това населението на Южна Месопотамия ще остане покорно, но всъщност то продължило да търси всяка възможност за отхвърляне на асирийското робство. През 614 г. пр.Хр. тази възможност най-сетне се разкрила под формата на съюз с индоевропейското племе мидийци, което отскоро било укрепило властта си на изток, в Иран. Само две години война били необходими, за да се разруши Асирийската империя: през 612 г. пр.Хр. Ниневия паднала под ударите на обединената вавилонско-мидийска войска и била сравнена със земята, но за разлика от Вавилон никога не била издигната отново. Ликуването на всички покорени народи е добре отразено в старозаветната книга на Наум: „Горко на кръвнишкия град… И труповете са безчислени; спъват се в труповете им… Ниневия запустя! Кой ще я оплаче?“


>>>	Новото възраждане на Вавилон

#	Халдейците — новите вавилонци
	В стогодишната съпротива на Южна Месопотамия срещу асирийското господство най-дейно участие взели народите, говорещи семитски, които се наричали халдейци. Заедно с мидийците те опустошили Ниневия. Тъй като победата на мидийците през 612 г. пр.Хр. им послужила като трамплин за завладяването на Анатолия, халдейците останали да властват в Месопотамия, а понеже избрали за своя столица Вавилон, историците ги наричат нововавилонци. Най-известният нововавилонски владетел Навуходоносор (604–562 г. пр.Хр.) превзел Йерусалим и довел голям брой юдеи във Вавилон; той направил империята си най-великата сила в Западна Азия. Скоро след неговата смърт могъществото на Новия Вавилон било заплашено от един ирански индоевропейски народ — персите (близки съюзници и в тесни родствени връзки с мидийците — оттам и закачката на историците: „за едни мидиец, за други персиец“). През 539 г. пр.Хр. един от наследниците на Навуходоносор, Валтасар, не разгадал „надписа на стената“ (Даниил /5:5-25/)* и докато го проумее, персите нахлули в Месопотамия толкова бързо, че Вавилон се предал без бой.
	[* Божието предупреждение за греховете на царя: „мене, текел, упарсин“ — „изброен, претеглен, разделен“. — Бел.пр.]
	Градът Вавилон по времето на нововавилонците е най-близък до днешната ни представа за Вавилон, отчасти заради близостта във времето на разкопките от началото на 20 в., а донякъде от описанията на гръцки пътешественици-очевидци, достигнали до нас. Размерите на Вавилон през този период сами по себе си са поразителни — площта му е 2100 акра; за сравнение площта на Ниневия при Сенахериб е 1850 акра, а на типичния шумерски град — 135 акра. (Един от най-големите градове в Западна Европа, Париж, в началото на 20 в., когато започва съвременната урбанизация, е едва два пъти по-голям по площ от Вавилон). Още по-поразителни са цветовете на Вавилон — нововавилонците се научили да строят големите си паметници с ярко обагрени гледжосани тухли. Най-известният пример била градската стена, построена от Навуходоносор, толкова прекрасна, че древните гърци я нарекли едно от седемте чудеса на света. На яркосин фон лъвове, бикове и дракони в жълто-бели тонове опасват цялата дължина на стената и гордо крачат на етажи по цялата височина на портата на Ищар (наречена така по името на богинята Ищар). Немските археолози, които разкопали останките на Вавилон през 1902 г., станали първите очевидци на това чудо от древността насам и вероятно са изпитали такова вълнение, като че ли са открили Тихия океан. Дори Навуходоносор да не бе построил нищо друго, славата му на един от най-великите строители в историята щеше да бъде осигурена само с това. Той обаче създал още едно от седемте чудеса на света: вавилонските „висящи градини“. Това творение е толкова изключително, че истината за него се преплита с легендата. Очевидно е, че Навуходоносор действително построил възходящи терасовидни градини нагоре от бреговете на Ефрат, всяка от тях с прекрасни растения и дървета; а вероятно е легенда, че направил това, за да угоди на жена си — мидийска принцеса от Иран, която ненавиждала равнинния пейзаж на Месопотамия и копнеела по родните хълмове.


#	Постижения в астрономията
	Наред с творенията в строителството нововавилонските културни постижения били най-големи в областта на астрономията. Видяхме, че в първите години на Шумер месопотамските племена наблюдавали фазите на луната, за да предсказват повторението на сезоните. Две хиляди години по-късно месопотамците все така внимателно изучавали нощното небе, но вече се съсредоточавали върху движението на планетите и звездите, тъй като вярвали, че някои от техните богове живеят в небесата и като отчитат и прогнозират движението на планетите и звездите, ще могат да узнаят кое божество набира мощ и как това може да се отрази върху хода на човешките дела. Това изучаване на небесата било доведено до съвършенство от нововавилонците, които познавали пет „блуждаещи звезди“ (ние ги наричаме планети) и ги свързвали с властта на петима богове. (Ако това звучи странно, ще припомним, че ние все още наричаме първите пет планети с имената на римските богове: Меркурий, Венера, Марс, Юпитер и Сатурн, а това е защото гърците и римляните са наследили тази система). По-нататък нововавилонците заключили, че ако дадена планета се появи в определена част от нощното небе или на близко разстояние до друга планета, движението й предвещава война или гладна смърт, или пък победа на една държава над друга. Напълно развити, тези системи образуват нещо, което днес бихме нарекли астрология, макар че нововавилонската астрология се занимавала изключително с предричане на глобални събития, като наводнения, глад, съдбите на държавите, а не със съдбите на отделни хора. (Гърците и римляните направили следващата крачка към съставянето на индивидуални хороскопи в зависимост от небесната конфигурация в момента на раждането на човека).
	{img:30_porta.jpg|#Реконструкция на Ищарската порта. Посетителите на Музея на Близкия Изток в Берлин могат да видят тази внушителна реконструкция на портата, построена във Вавилон от цар Навуходоносор около 575 г. пр.Хр., издигаща се на височина 16 м. Около половината от реконструкцията е оригинална.}


#	Опити за измерване и тълкуване на света
	Днес цялата астрология се смята за суеверие, но търсенето на връзка между небесните явления и земните събития от нововавилонците е било наука за своето време. С други думи, по-научно е хората да вярват, че могат да измерват и тълкуват своя свят и така да научат как да се възползват от него, отколкото да тънат в постоянен страх от необяснимите загадки. Нещо повече, верни на тази идея нововавилонците наблюдавали небесните явления по-внимателно от всеки друг древен народ преди тях и записвали своите наблюдения толкова старателно, че в по-късни времена те можели да се използват и допълват от други цивилизации. Най-забележителното е, че през 747 г. пр.Хр. халдейските придворни астрономи пишели месечни „дневници“, като отбелязвали в тях всички движения и затъмнения на планетите, наред с отчетите за всички земни събития, като промени в цените, промени в речните нива, бури и температури. Водени без прекъсване, докато за тях не узнали гръцките учени, тези документи се превърнали в основа на астрономическата наука в гръко-римския свят.
	{img:31_ivestarska.jpg|#Лъв от Ищарската порта. Едно от многото свирепи животни, носещи се през „световното чудо“ на Навуходоносор.}


>>>	Наследството на Месопотамия

#	Вавилон потъва в забрава
	Висящите градини на Вавилон вече не съществуват. Макар Вавилон да не понася щети при нашествието на персите през 539 г. пр.Хр., персийският завоевателен поход бележи края на месопотамската цивилизация, доколкото местните народи и династии вече никога не ще управляват Месопотамия. Постепенно, докато гърците измествали персите, римляните измествали гърците, а арабите — римляните, клиновидното писмо престанало да се използва, въвели се чуждоземни художествени и архитектурни стилове, а старите градове се превърнали в руини, докато израствали нови. (Най-пищният град, който възникнал в района на Тигър и Ефрат след упадъка на Вавилон, е Багдад, основан от арабите). Напълно изоставен два века след раждането на Христос, Вавилон бил така затрупан от близките подвижни води и пясъци, че никой вече не знаел със сигурност къде се намира преди разкопките, извършени малко след 1900 г.


#	Влияние върху евреите
	Все пак наследството на Месопотамия се запазва по различни начини. Един от тях е еврейската Библия. Поради това че първите еврейски племена живеели някъде из Месопотамия, преди да мигрират в Палестина, и говорели на език, родствен на вавилонския, не е чудно, че в първите глави на Библията често се споменава Месопотамия. Според книгата Битие цар Нимрод управлявал Бабел (Вавилон), Ерек (Урук) и Акад, а Авраам дошъл в Палестина от „халдейския Ур“; „Кулата на Бабел“, построена от „тухли вместо камъни и смола вместо кал“ (Битие 11:1-9), със сигурност е подобие на вавилонския зикурат. Допирни точки между древните евреи и Месопотамия се откриват и в разказа за потопа в поемата _Гилгамеш_, напомнящ много на историята за Ноевия ковчег в книгата Битие: не само и в двете мъж и жена се спасяват в ковчег, но и в двата случая те разбират, че водата се отдръпва, след като пускат една птица да излети и тя не се завръща. Още по-забележителен е фактът, че основните еврейски религиозни схващания са свързани с древномесопотамските. Това не означава, че евреите не са били оригинални в своята теология. Напротив, евреите са най-оригиналните религиозни мислители в Древния свят. Все пак теологичните формулировки в Стария завет имат корени в древна Месопотамия, а е твърде вероятно определени еврейски нововъведения в религията да са адаптация на месопотамски първоизточници. По времето на Сенахериб и Навуходоносор евреите намразили асирийците и вавилонците, тъй като непрекъснато били нападани от тези народи, а оттам нататък жлъчните излияния на еврейските пророци били предадени така сполучливо на християните, че името Вавилон и до днес остава символ на греховното. Все пак не можем да позволим обидите да скриват родството и приемствеността.


#	Техническо и интелектуално наследство
	Месопотамия ни е оставила също техническо и интелектуално наследство. Видяхме, че колелото е използвано за превоз най-напред в древен Шумер, че тук възниква и първата документирана писменост, а вавилонците за първи път използват математическите функции квадратен и кубичен корен. Трудно е за учените да установят дали тези първи месопотамски открития са се разпространили към другите народи или пък някои (най-вече писмеността) са били изобретени самостоятелно на други места. Каквато и да е истината, месопотамските открития постепенно довели до съвременната практика, която в Европа и Америка днес приемаме за даденост. Месопотамското право и естествознание също лежат в основата на много неща, които днес приемаме за дадени. Визуалната ни среда изглежда напълно различна от тази на древна Месопотамия, защото не сме взели почти нищо от древното месопотамско изкуство и архитектура, но все пак по отношение на основите на техниката и мисленето сме много задължени на изобретателните хора отпреди пет хиляди години, които успели да извлекат могъщество и слава от една плоска мочурлива земя.


#	Литература
	_Cambridge Ancient History_ (3d ed., vols. I-II), Cambridge, 1971–1975.
	Gurney, O.R., _The Hittites_, rev. ed., Baltimore, 1980. Стандартно изследване на английски език.
	Jacobsen, T. _The Treasures of Darkness: A History of Mesopotamian Religion_, New Haven, 1976.
	Kramer, S.N. _Sumerian Mythology_, New York, 1961. Развива различна гледна точка от тази на Т. Джейкъбсен.
	_The Sumerians: Their History, Culture and Character_, Chicago, 1963. Най-добрата обща разработка за шумерската цивилизация.
	Lloyd, Seton, _The Archaeology of Mesopotamia_, rev. ed., London, 1984. В професионален, но ясен стил, с добри илюстрации.
	_Foundations in the Dust_, rev. ed., London, 1980. Описва развитието и постиженията на археологията в Месопотамия.
	Macqueen, J.G., _The Hittites and Their Contemporaries in Asia Minor_, rev. ed., London, 1986. Нашумяло издание.
	Neugebauer, Otto, _The Exact Sciences in Antiquity_, 2d ed., New York, 1969. Включва описание на основните математически постижения в Месопотамия.
	Oates, Joan, _Babylon_, rev. ed., London, 1986. Добре илюстрирано повествувание, съсредоточено върху Акад от времето на Саргон до персите и гърците.
	Saggs, H.W.F., _The Encounter with the Divine in Mesopotamia and Israel_, London, 1978.
	Woolley, Sir Leonard and P.R.S.Moorey, _Ur „of the Chaldees“_, London, 1982. Преработен разказ за разкопките на Ули при гр. Ур, проведени от 1922 до 1934 г.


#	Източници
	Ferry, David, _Gilgamesh: A New Rendering in English Verse_, New York, 1992. Grayson, A.K. and D.B.Redford, _Papyrus and Tablet_, Englewood Cliffs, N.J., 1973.
	Pritchard, James B., _Ancient Near Eastern Texts Relating to the Old Testament_, 3d ed., Princeton, 1969.


>>	Глава 3
>>	Египетската цивилизация

E>
P>
	Ти сътвори Нил в Долния свят,
	Поведе го, където пожела,
	Да опазиш живота на египетския народ.
	Защото ти го сътвори за себе си,
	Ти, всевластни господарю…
@	Химн на Атон от царуването на фараон Ехнатон
P$
E$

>>>
	Днешните посетители, които се тълпят в музеите, за да разгледат приказните съкровища на египетското изкуство, остават все така запленени от магията на една от най-старите и привлекателни цивилизации в историята. Египетската цивилизация е почти толкова стара, колкото и цивилизацията, основана в Месопотамия през четвъртото хилядолетие пр.Хр. С присъщите й стабилност и спокойствие тя контрастира по любопитен начин със смутовете и напрежението на цивилизацията в Месопотамия. Египтяните не само са живели в мир през дълги периоди от своята история, но и запазените статуи и рисувани човешки фигури често сякаш се усмихват и приличат на слънцето, като че ли са на лятна почивка.


#	Околната среда като основа на различията между Египет и Месопотамия
	Тези поразителни различия се обясняват най-добре с естеството на околната среда. Поради суровия климат и нередовните прииждания на реките Тигър и Ефрат жителите на Месопотамия не можели да се осланят на милостта на природата. И тъй като Месопотамия с отвореното си равнинно изложение не е природно защитена от чужди нашествия, нейните жители били в постоянна военна готовност. Египетската цивилизация, от друга страна, се разполага в района на благодатния Нил. Богатата и плодородна почва на долината на Нил осигурявала не само огромни приходи от земеделието; редовното ежегодно прииждане на водите на Нил през летните месеци и навременното им отстъпване преди сезона на усилен растеж давали на египтяните увереност, че природата е предвидима и благосклонна. Освен това, понеже долината на Нил е обградена от пустини и Червено море, Египет бил сравнително защитен от чужди нашествия. Животът в древен Египет бил съсредоточен изключително около Нил, което личи добре от факта, че египтяните имали две думи за пътуване: хед, което ще рече „по течението“, и хент, което значи „срещу течението“. С една дума, гръцкият историк Херодот имал пълното основание да нарече Египет „речният дар“.


>>>	Политическа история при фараоните

#	Начало на развитата египетска цивилизация
	Древната история на Египет обикновено се разделя на шест епохи: архаична (3100–2770 г. пр.Хр.), Старо царство (2770–2200 г. пр.Хр.), първи междинен период (2200–2050 г. пр.Хр.), Средно царство (2050–1786 г. пр.Хр.), втори междинен период (1786–1560 г. пр.Хр.) и Ново царство (1560–1087 г. пр.Хр.). Още преди началото на архаичната епоха египтяните направили няколко крачки към изграждането на развита цивилизация. Преди всичко те започнали да се занимават с уседнало земеделие; научили се да боравят с медни сечива наред с каменните, а малко преди 3100 г. пр.Хр. изобретили своя писменост, наречена йероглифна (от гръцки — „жреческа гравюра“). Историците не са сигурни дали египтяните сами са стигнали до идеята за писменост, или тя е заимствана от Месопотамия. Най-убедителният аргумент в полза на първата теза е, че йероглифната писменост се различава много от месопотамското клиновидно писмо, но пък внезапната поява на йероглифите подсказва, че някои администратори-жреци са решили да въведат отчетна система въз основа на сведения от чужди първоизточници. Каквато и да е истината, писмеността явно позволявала по-оперативно държавно управление и очевидно станала предпоставка за най-великото събитие в политическата история на Египет — обединението на Севера и Юга.
	{img:32_narmer.jpg|#Плоча на Нармер. Датираща от около 3100 г. пр.Хр., тази гравюра върху камък изобразява военачалник-владетел от Юга — предполага се, че е Нармер, който поваля своя съперник от Севера с боздугана си. Соколът вероятно символизира бог Хор, който гледа с одобрение на обединяването на Египет чрез сила.}
	Обединението на Египет, което поставя началото на архаичната епоха, е станало към 3100 г. пр.Хр. Дотогава Горен (или Южен) Египет и Долен (или Северен) Египет имали различно управление. Обединението било от съществено значение за бъдещето на Египет, защото, за да се осигури свободен превоз по цялото течение на Нил и централизиран контрол върху напоителните работи, било необходимо единно държавно управление. По традиция обединяването на Египет се приписва на един военачалник от Юга, Нармер — първият фараон (цар), който подчинил на своята власт целия Египет до делтата на Нил на север. (Египетските владетели са наречени „фараони“ в Библията, макар че самите древни египтяни не са използвали този термин.) Възможно е този процес да е бил някак по-плавен, но няма съмнение, че в продължение на около четиристотин години след 3100 г. пр.Хр. в обединен Египет са властвали две поредни династии.


#	Джосер и основаването на Старото царство
	Около 2770 г. пр.Хр. първите две египетски династии били последвани от управлението на могъщия Джосер, първият цар от Третата династия и основател на Старото царство. Макар че никога няма да научим подробности за различията между системите на държавно управление през архаичната епоха и Старото царство, със сигурност се знае, че царуването на Джосер поставя началото на абсолютна монархия и много по-силна държавна власт, най-доброто доказателство, за което е фактът, че Джосер е построил първата пирамида. При Джосер и неговите наследници от Старото царство властта на фараона била практически неограничена. Смятало се, че фараонът е дете на бога-слънце и по обичай той се женел за една от сестрите си, за да не се замърси божествената кръв. Не съществувало разделение на религиозния и политическия живот. Най-висшестоящите подчинени на фараона били жреците, а самият той бил върховен жрец.
	{img:33_egipet.jpg|#Древен Египет.}


#	Миролюбивият характер на Старото царство
	Управлението на Старото царство се основавало на мирна политика. В това отношение то било практически единственото сред древните държави. Фараонът не разполагал с постоянна армия, нито пък имало някакво народно опълчение (милиция). Всеки отделен район имал своя милиция, командвана от граждански длъжностни лица, а работата й най-често се изразявала в трудова повинност по държавни строежи. В случай на външна заплаха различните местни части се събирали по заповед на фараона и били поставяни под командването на някой от гражданските му подчинени. Държавният глава не разполагал с военни части в друго време. Египтяните от Старото царство най-често се занимавали с вътрешните си работи, без да закачат другите народи. Причините за това отношение се коренят в защитеното местоположение на страната им, в наличието на земя с неизчерпаемо плодородие, както и във факта, че държавата възникнала поради нуждата от сътрудничество, а не на базата на експлоатация.


#	Край на Старото царство
	След векове на мирно съществуване и относително благоденствие, с падането на Шестата династия към 2200 г. пр.Хр., дошъл и краят на Старото царство. Това се обяснява с няколко причини. Държавната хазна се изпразнила поради огромните разходи на фараоните за грандиозни проекти, като строежа на пирамиди. За беда животът на Египет като цяло бил засегнат от природни бедствия, които донесли лоши реколти. Същевременно провинциалните номарси узурпирали все повече и повече власт, докато централното управление на практика изчезнало. Епохата, която последвала, се нарича първи междинен период. Настъпила анархия. Номарсите създавали свои собствени съпернически принципати, а политическият хаос бил задълбочен от местния бандитизъм и набезите на пустинните племена. Първият междинен период завършил с възцаряването на Единадесетата династия, която успяла да възстанови централната власт към 2050 г. пр.Хр. със столица Тива (Горен Египет). Настъпил следващият основен етап в египетската история, известен като Средното царство.


#	Средното царство
	Като цяло управлението на Средното царство било по-загрижено за обществото от това на Старото царство. Въпреки че Единадесетата династия не могла да се противопостави на властта на номарсите, Дванадесетата, която застъпила през 1990 г. пр.Хр. и просъществувала до 1786 г. пр.Хр., имала силна власт, постигната чрез съюз със средната класа, съставена от държавни чиновници, търговци, занаятчии и земеделци. Този съюз държал номарсите в шах и положил основите на небивал разцвет. По време на управлението на Дванадесетата династия бил отбелязан напредък в областта на социалната справедливост и интелектуалните постижения. Общественополезни държавни строежи, като големите канализационни и напоителни проекти, изместили строежа на пирамиди, които нямали практическа стойност. Настъпило демократизиране на религията, която стигнала до обикновените хора и им дала надежда за спасение, каквато не познавали по-рано. Вместо на ритуали за богаташите, религията сега залагала на правилното морално поведение. По всички тези причини царуването на Дванадесетата династия се смята за класически или златен век на Египет.


#	Нашествието на хиксосите
	Непосредствено след него, Египет навлиза във втория си междинен период. Това е нова епоха на вътрешен хаос и чужди нашествия, продължили повече от два века, т.е. от 1786 до 1560 г. пр.Хр. Оскъдните източници от този период сочат, че вътрешните безредици вероятно са възникнали в резултат от контрареволюция на номарсите. Фараоните отново загубили властта си и общественият напредък, постигнат от Дванадесетата династия, бил до голяма степен унищожен. Към 1750 г. пр.Хр. страната била нападната от хиксосите или „Владетелите на чуждите земи“, смесена орда от западноазиатски произход. Военните им предимства обикновено се свързват с факта, че имали коне и бойни колесници, но победата им сигурно била улеснена от раздорите сред самите египтяни. Тяхното управление оставило дълбок отпечатък върху историята на Египет. Те не само научили египтяните на нови методи на война, но им показали лицето на чуждото робство, което им помогнало да преодолеят различията си и да се обединят срещу общия враг.
	Към края на седемнадесети век пр.Хр. владетелите на Южен (Горен) Египет вдигнали бунт срещу хиксосите, към който постепенно се присъединил цял Египет. До 1560 г. пр.Хр. и последните завоеватели били изгонени от страната, избити или взети в робство. Героят на тази победа и основател на Осемнадесетата династия, Яхмос, установил режим, който бил много по-централизиран от предшестващите. С големия изблик на патриотизъм в борбата срещу хиксосите авторитетът на местното управление отслабнал, а с него и властта на номарсите.
	{img:34_ramzes.jpg|#Рамзес II (19-а династия).}
	Периодът след възкачването на Яхмос на престола се нарича Ново царство, а от някои — Имперски период. Той продължава от 1560 до 1087 г. пр.Хр. и през него се сменят три поредни династии на фараони: Осемнадесета, Деветнадесета и Двадесета. Основната държавна политика вече не е политика на изолация и пацифизъм. След разгарянето на военните страсти по време на успешната война срещу хиксосите апетитът на нацията за нови победи пораснал и тя била обхваната от дух на агресивен империализъм. Нещо повече, огромната военна машина, създадена за изгонване на нашественика, се оказала твърде ценна придобивка за фараонската власт, за да бъде захвърлена.


#	Неуспехи на Империята
	Първите крачки към новата политика били направени от преките наследници на Яхмос, които осъществяват големи военни походи в Палестина и покоряват Сирия. С помощта на една от най-внушителните армии на древността новите фараони бързо ликвидирали съпротивата в Сирия и след време станали господари на огромна територия, простираща се от Ефрат до южното поречие на Нил. Но те неуспели да направят от завладените народи верни поданици и тази им слабост насърчила избухването на повсеместен бунт в Сирия. Въпреки че наследниците им потушили въстанието и успели да закрепят Империята още известно време, окончателният крах не могъл да бъде избегнат. Присъединени били повече територии, отколкото можели да бъдат успешно управлявани. Притокът на богатства в Египет отслабил националния морал, подхранвайки рушветчийството, а постоянните бунтове на потиснатите в крайна сметка подкопали необратимо силите на държавата. До дванадесети век пр.Хр. повечето от завладените провинции били загубени окончателно.


#	Управление на Империята
	Режимът на Новото царство или Империята приличал на онзи от Старото царство, но бил още по-абсолютизиран. Военната мощ се превърнала в основа на властта на фараона. Той разполагал с постоянна професионална армия, която всявала страхопочитание у поданиците. Голяма част от бившите номарси се превърнали в царедворци или представители на царската бюрокрация под пълната власт на фараона.


#	Последният от великите фараони
	Последният от великите фараони бил Рамзес III, управлявал от 1182 до 1151 г. пр.Хр. След него имало дълъг низ незначителни царе, които наследили името, но не и способностите му. Към края на дванадесети век Египет става жертва на нови варварски нашествия. По това време египтяните сякаш загубили своите творчески способности. Водещият интерес на хората от всяка класа станал постигането на безсмъртие чрез магически средства. Процесът на упадък се ускорявал от нарастващата власт на жреците, които си присвоили царски правомощия и диктували фараонските укази.


#	Край на египетската независимост
	От средата на 10 в. пр.Хр. властта била завзета от една либийска династия, последвана за кратко време от поредица нубийски, които нахлули в Египет от пустините източно от Горен Нил. През 671 г. пр.Хр. Египет бил завладян от асирийците, които обаче запазили господството си едва осем години. След падането на асирийската власт Египет си възвръща независимостта, след което се възражда и традиционализмът. Това развитие обаче било обречено поради нашествието на персите през 525 г. пр.Хр., които в жестока битка разбили отбраняващата се египетска армия. Оттогава нататък Египет бил погълнат от Персийската империя, а впоследствие бил управляван от гърци и римляни.


>>>	Египетска религия

#	Начало на развитие на религията
	Религията играе съществена роля в живота на древните египтяни, като оставя своя отпечатък върху политиката, литературата, архитектурата, изкуството и ежедневните дела. Еволюцията на египетската религия преминава през различни етапи: от простия политеизъм до първата позната форма на монотеизъм, и обратно към политеизма. Първоначално всеки град или област имал свои местни божества. Те били богове-пазители на местността или олицетворения на природни сили. Обединението на страната довело не само до сплотяване на териториите, но и до сливане на божествата. Всички богове-пазители се обединили във великия бог на слънцето Ре. При царуването на тиванските владетели от Средното царство този бог се наричал Амон или Амон-Ре, по името на главния бог на Тива. Боговете, които олицетворяват живителните сили на природата, се обединяват в бога Озирис, който е и бог на Нил. Оттам нататък двете велики сили, които управляват вселената — Амон и Озирис, се съревновават помежду си за превъзходство. Били са почитани, както ще видим, и други богове, но те определено заемали по-низши позиции.
	{img:35_bogove.jpg|#Боговете Изида, Озирис и Хор.}


#	Слънцепоклонство
	През периода на Старото царство слънцепоклонството, въплътено в култа към Ре, било преобладаващата форма на вероизповедание. То служи като официална религия, чиято основна роля е да придава безсмъртие на държавата и на народа като цяло. Фараонът е живият представител на тази вяра на земята; чрез неговото управление се упражнява божията власт. Ре обаче не е само бог-пазител, той е и бог на праведността, справедливостта и истината, пазител на моралния ред във вселената. Той не предлага духовни блага или дори материални награди на отделните хора. Слънцепоклонството не е било религия за масите, освен, доколкото тяхното благоденствие съвпадало с това на държавата.


#	Култът към Озирис
	Култът към Озирис, както вече отбелязахме, води началото си от обожествяването на природата. Озирис олицетворява развитието на растенията и животворните сили на Нил. Жизненият му път е описан в сложна легенда. Според поверието в далечното минало той бил добродетелен владетел, който научил народа си на земеделие и други практически умения, и му дал законите. След време бил предателски убит от злия си брат Сет, а тялото му било насечено на парчета. Жена му Изида, която била и негова сестра, тръгнала да търси парчетата, слепила ги и по чудодеен начин върнала тялото му към живот. Съживеният бог възвърнал царството си и продължил добрите си дела за известно време, но накрая слязъл в задгробния свят, за да служи като съдия на мъртвите. Тогава синът му Хор отмъстил за смъртта на баща си.


#	Значение на легендата за Озирис
	Изглежда, че в началото тази легенда не е била нещо повече от мит за природата. Смъртта и възкресението на Озирис символизират пресъхването на Нил през есента и прииждането през пролетта. С времето обаче легендата за Озирис започва да придобива по-дълбок смисъл. Човешките качества на боговете в нея — бащинската загриженост на Озирис за неговите поданици, верността и всеотдайността на жената и сина му вълнували обикновените египтяни, които започнали да виждат в живота на боговете отражение на своите тревоги и успехи. Нещо повече, смъртта и възкресението на Озирис започнали да се разглеждат като обещание за лично безсмъртие. Тъй както богът победил смъртта, така и всеки, който го почитал, може би щял да заслужи вечен живот. И най-накрая, победата на Хор станала олицетворение на крайната победа на доброто над злото.
	{img:36_papirus.jpg|#Погребален папирус. Сцената показва как бог Озирис претегля сърцето на една принцеса от Двадесет и първата династия, поставено на везните пред него. От другата страна на везните са символите на любовта и истината.}


#	Представи на египтяните за отвъдното
	Представите на египтяните за отвъдното достигат пълното си развитие в късната история на Средното царство. Тъй като вярвали в живота след смъртта, те извършвали сложни приготовления, за да запазят телата на мъртъвците. Освен мумифицирането на телата, заможните хора оставяли богати дарения, за да осигурят храна и други насъщни предмети на мумиите си. По-късно, с узряването на религията се възприема по-малко наивна представа за живота в отвъдното. Хората започнали да вярват, че мъртъвците се явяват пред Озирис, за да бъдат съдени за земните си дела. Всички, които са напуснали света и издържали проверката, влизат в царството на Материалното блаженство. За вечни времена те ще ловуват гъски и пъдпъдъци в блата, обсипани с лотосови цветове. Или пък ще строят къщи сред овощни градини със сочни плодове, които никога не свършват. Те ще открият езера с лилии, по които да карат лодки, къпални с искряща вода и сенчести горички, огласени от песента на птиците. А нещастните жертви, чиито сърца разкриват порочния им живот, ще бъдат унищожени.
	Египетската религия достигнала пълното си развитие към края на Средното царство. По това време слънцепоклонството и култът към Озирис се сплели по такъв начин, че запазили най-добрите черти и от двете. Ролята на Амон, бога на живота и застъпник на доброто в света, е почти толкова важна, колкото тази на Озирис, съдията на мъртвите и дарител на безсмъртието. Религията станала чисто етична. Хората постоянно засвидетелствали желанието си да бъдат справедливи, тъй като подобно поведение било угодно на великия бог-слънце.
	{img:37_ehnaton.jpg|#Ехнатон. Ерозиран бюст в естествена големина.}
	Скоро след установяването на Империята, етичната страна на египетската религия започва да се пренебрегва. Основна причина за това, изглежда, е ръстът на ирационалното съзнание в резултат на жестоката война за прогонване на хиксосите. Каквато и да е причината обаче, хората започнали да се увличат в магии, търсейки лична полза. Например жреците продавали вълшебни талисмани, които уж карали сърцата на мъртвите да не издават истинския им характер. Те продавали и рецепти за улесняване преминаването на мъртвите в царството на благословените.
	Тенденцията към разпространение на магиите в крайна сметка довела до голямо религиозно брожение. Негов водач станал фараонът Аменхотеп IV, чието царуване започва около 1375 г. пр.Хр. и завършва със смъртта или убийството му петнадесет години по-късно. Той прогонил жреците от храмовете, заличил имената на традиционните богове от обществените паметници и поставил начало на култа към нов бог, когото нарекъл „Атон“, древно име на природното слънце. Променил името си от Аменхотеп („Амон почива“) на Ехнатон, което означава „Атон е удовлетворен“. Жена му Нефертити станала Нефер-нефруатон, което значи „прекрасна е красотата на Атон“. В желанието си да започне всичко отначало Ехнатон построил нова столица, Ел-Амарна, която посветил на култа към новия бог.


#	Атонска религия
	По-важни от тези материални промени са доктрините, въведени от фараона-реформатор. Преди всичко той проповядвал религия на условен монотеизъм. Атон и самият Ехнатон били единствените съществуващи богове. За разлика от всички предишни богове Атон нямал човешки или животински образ, а трябвало да се възприема като топлите, животворни слънчеви лъчи. Той бил създател на всичко и като такъв бил бог не само на Египет, но и на цялата вселена. Ехнатон смятал себе си за наследник и съвладетел на Атон; докато жена му и синът му боготворели Атон, другите трябвало да почитат Ехнатон като земен бог. Извън това важно условие Ехнатон наново утвърждава етичните ценности на египетската религия, настоявайки, че Атон е създател на моралния ред в света и този, който възнаграждава човечеството за почтеността и чистотата на сърцето. Той представя новия бог като защитник на всичко добро и небесен баща, който следи с благожелателна грижа всички свои създания. До идеите за божието единство, праведност и доброжелателност се достига отново чак по времето на еврейските пророци 600 години по-късно.
	{img:38_nifertiti.jpg|#Ехнатон, жена му Нефертити и техните деца. Бог Атон е изобразен като слънчев диск, изливащ силата си към царското семейство.}


#	Възстановяване на старите култове
	Въпреки енергичността, с която Ехнатон осъществява своята религиозна революция, тя все пак не сполучила. Вярата в Атон не получила подкрепата на масите, които останали верни на старите си богове. Новата религия им била твърде чужда; липсвало й най-голямото предимство на старата вяра: обещанието за живот след смъртта. Освен това, фараоните, наследили Ехнатон, влезли в съюз с жреците на Амон и възстановили старите култове. Наследникът на Ехнатон, фараонът Тутанхатон, променил името си на Тутанкамон, напуснал Ел-Амарна и възстановил старата столица Тива. Така той оглавил завръщането към старото време. Собственото му погребение било пищна демонстрация на привързаността към старите ритуали и вярата в живота след смъртта. Оттогава в египетската религия започнала да нараства вярата в ритуалите и магията. Жреците отново продавали рецепти и муски, които трябвало да излъжат боговете, за да дадат спасение на душите. Така дори и култът към Озирис загубил моралната си стойност.
	{img:39_faraon.jpg|#Фараон от Новото царство: Цар Тутанкамон в битка с нубийците. Тази картина изобразява фараона и бойните колесници, които по-късно били използвани с голям успех от наследника му Рамзес II срещу сирийците.}


>>>	Интелектуалните постижения в Египет

#	Характер на египетската писменост
	Освен разнообразното богатство на религиозната мисъл, най-великите интелектуални постижения на египтяните са в тяхната писменост и в областта на някои практически науки. Видяхме, че египетската писменост — йероглифите, възниква след появата на клиновидното писмо в Месопотамия, а може би и при познаването на месопотамския прецедент. Затова тук си заслужава да разгледаме не толкова идеята за писменост, колкото особеностите на египетското писмо. По-конкретно, още от времето на Старото царство, в основата на египетските йероглифи лежат три вида знаци: пиктограми, срички и букви. Първите две са били съставки и на клиновидното писмо, но последният вид е нововъведение от особена важност. Ако египтяните бяха направили и следващата крачка към разделяне на азбучните знаци — двадесет и четири символа за всеки съгласен звук в човешкия говор — от неазбучните знаци и бяха използвали само тях за писмено общуване, те щяха да имат напълно съвременна писменост. Културният консерватизъм им попречил да го направят. Затова на финикийците, семитски народ от източното средиземноморско крайбрежие, се паднало да изобретят първата изцяло азбучна писменост към 1400 г. пр.Хр. На свой ред финикийската азбука става модел за азбуките на евреите, арабите, гърците и римляните. Независимо от това, тъй като финикийците със сигурност са заимствали от египтяните идеята за използване на отделни знаци за обозначаване на отделни звуци и тъй като за много от техните букви са ползвали египетски образци, имаме основателна причина да смятаме египетската азбучна писменост за майка на всички азбуки, с които се борави в западния свят.
	Благодарение на едно растение — папирусовата тръстика, с която изобилствал районът на делтата на Нил (папирусът в Долен Египет бил в такива количества, че се използвал като пиктограма в йероглифа за „Долен Египет“), египтяните притежавали евтин материал, върху който да пишат. След изглаждане и изсушаване ивиците от папирусова тръстика се използвали като основа за изписване на йероглифите, след което се навивали на рула за съхранение и пренасяне. Предимството на папируса пред глинените плочки е това, че папирусовите свитъци са по-удобни и далеч по-леки. Ето защо тяхната употреба се разпространила от Египет към древните цивилизации на Гърция и Рим. (Би ли могла Римската империя да основе огромната си административна система на глинени плочки? Едва ли.)
	{img:40_tutankamon_grobniza.jpg|#Гробницата на Тутанкамон. Този ковчег от чисто злато с тегло 1300 кг е положен в пирамидата на Тутанкамон след смъртта му. В ковчега е било мумифицираното тяло на царя.}


#	Египетски литературни форми
	Може би поради лекотата на записване, египтяните експериментирали в няколко литературни форми. Много литературни историци смятат, че египтяните от Средното царство са създали жанра на разказа. По това време са писани разни видове кратки повествования: един запазен папирусов свитък от деветнадесети век пр.Хр. съдържа фантастична история за един корабокрушенец; едно малко по-късно повествование описва патилата на човек, който не можел да спи от рева на хипопотамите в р. Нил; в друга древноегипетска солена историйка се говори за похотлива жена, която казва на героя: „Ела да си легнем за един час, ще ти хареса!“ На другия полюс са сборниците от максими с поучения, които предписват скромност и справедливост. Най-накрая, съществува поне едно запазено подобие на политически трактат, „Оправданието на красноречивия селянин“, написан около 2050 г. пр.Хр. В него авторът защитава идеала за владетеля, посветил се на добродетелността и справедливостта в името на своите поданици. Макар че нито една творба от египетската литература не се доближава по класически литературни достойнства до месопотамската поема Гилгамеш, до частите от еврейската Библия или пък до гръцките Илиада и Одисея, египетската книжнина все пак има своите занимателни страни.


#	Практическа насоченост на египетската наука:
	(1) Астрономия и календар.
	Що се отнася до науката, египтяните се интересували най-вече от областите с конкретна практическа насоченост — астрономия, медицина и математика. В астрономията най-голямото постижение на египтяните е откриването на корекции за неточностите в лунния календар. Видяхме, че народите от древна Месопотамия при отбелязване преминаването на сезоните и годините се ограничили до циклите на луната. За разлика от тях, към 2000 г. пр.Хр., египтяните забелязват, че най-ярката звезда в небето, Сириус, веднъж в годината изгрява сутрин на една линия със Слънцето. Когато въз основа на това наблюдение съставили календар, според който първият ден на „Новата година“ настъпва със слънчевото изравняване със Сириус, египтяните можели да предвиждат прииждането на Нил и създали най-добрия календар в древността преди изобретения от Юлий Цезар. Всъщност календарът на Цезар почива на египетския първоизточник.


#	(2) Медицина и природен възглед за болестта
	За медицинската практика в древен Египет бил характерен възгледът, че болестите възникват по естествени, а не свръхестествени причини, следователно лечителите трябва да поставят точна диагноза и да предложат лечение с предвидима надеждност. Сред диагностичните похвати били измерването на пулса и преслушване на сърцето. Що се отнася до терапевтиката, запазени папируси свидетелстват, че някои лечения са били надеждни, а други не. Така например египетските лекари предписват рициново масло като очистително, но и предлагат разбити щраусови яйца, размесени с черупка на костенурка и бодили, за лекуване на вътрешни язви. Загрижени за хигиената наред със здравето, те предлагат следния лек срещу изпотяване на краката: „Взимате полското растение уаду и змиорка от канала, затопляте в масло и намазвате краката.“ Ако за нас е лесно да се усмихваме на такива рецепти, опитите на египтяните да облекчават болката и подобряват здравословното състояние с естествени средства заслужават уважение, да не говорим за това, че някои египетски медицински рецепти, внесени в Европа от гърците, се прилагат и до днес.


#	(3) Математика и измервания
	В математиката египтяните усъвършенстват методите за измерване. Например те са първите, които въвеждат 360 градуса в окръжността и първите, които забелязват, че съотношението на дължината на окръжността към нейния диаметър е еднакво за всички окръжности (известно днес като числото „пи“). Също така те намерили начин за изчисляване лицата на триъгълници и обема на пирамиди, цилиндри и полусфери. Тези постижения са очевидно свързани с грандиозните строителни проекти в Египет, на които ще се спрем сега.


>>>	Великолепието на египетското изкуство

#	Пирамидите
	Най-известните от всички осезаеми египетски паметници са, разбира се, пирамидите — огромни конструкции с величествена простота, строени в зората на документираното време, служещи като гробници на фараоните. Възхищението от пирамидите преминава от изумлението пред тяхната стъписваща красота до недоумение относно начините на тяхното строителство. Първата от тях, стъпаловидната пирамида на фараона Джосер, е издигната около 2770 г. пр.Хр. във време, когато човечеството не е правило и опит за нещо от подобен мащаб. Докато шумерите през този период градят единствено от кирпич, а дотогавашните египтяни не били стигнали по-далеч от това да строят сгради от по няколко тона варовик, изведнъж под ръководството на главния архитект на Джосер, Имхотеп, без помощта на колесен превоз, били пренесени един милион тона варовик и прецизно подредени до височина 60 м. И това било само началото. Скоро след това, за един век между 2700 и 2600 г. пр.Хр., общо 25 млн. т варовик били изкъртени от скалните масиви, обработени, пренесени и наредени при строежа на редица от най-известните и най-красиви пирамиди. Перлата сред всички тях е несъмнено пирамидата на фараона Хуфу (наречен от гърците Хеопс), която се издига на височина от 160 м под идеалния ъгъл 52°, при който височината й е в съотношение към обиколката, равно на числото „пи“. Когато гърците решили да изброят седемте чудеса на света, те без колебание поставили Хеопсовата пирамида на първо място.
	{img:41_piramidi.jpg|#Пирамидите в Гиза, построени между 2700 и 2600 г. пр.Хр. За хиляди египтяни строежът на пирамиди бил непрекъснато занятие, предавано от поколение на поколение.}


#	Многогодишна лятна работа
	Гледайки великите пирамиди днес, не можем да не си зададем много въпроси относно това, как и защо са били построени. По една предпазлива оценка за издигането на една пирамида са били необходими около 70 000 работници. По всяка вероятност те са били сезонни работници. През летните месеци, когато прииждали водите на Нил, земеделците не са имали почти никаква работа, което правело възможно ангажирането им в крупни строителни проекти без вреда за селското стопанство. Но едно лято пирамида не прави. По-скоро, както се приема напоследък, работниците на пирамидите се трудели лято след лято, като започвали нова пирамида веднага след приключване на старата, без значение дали царуващият фараон е умрял или не, защото само така можем да си обясним превръщането на 25 млн т варовик в няколко огромни пирамиди в разстояние на един век. Така за хиляди хора добиването и пренасянето на варовик в изнурителната жега на египетското лято е било начин на съществуване година след година, без надежда за свършване.
	Защо 70 000 работници са понасяли всичко това? Едва ли отговорът се крие в бруталната принуда, тъй като по онова време египтяните не са познавали робството (с изключение на малък брой военнопленници); освен това невъзможно е да си представим как шепа владетели могат да заставят десетки хиляди поданици да работят пряко волята си години наред, без да ги заплашват с някакво изключително оръжие. Най-близкото до истината обяснение е религиозната психология и груповата динамика. Египетските работници, които строели пирамидите, очевидно са вярвали, че техните фараони са земни богове, които могат да се възнесат за вечен живот след земния си край единствено с помощта на надлежно погребение. В този смисъл стъпаловидната пирамида на Джосер е буквално „стълба към небето“, а по-късните пирамиди са просто правоъгълни въплъщения на същата идея за издигане в небесата. Работниците, с чиято пот са издигнати тези величествени паметници върху горещите пясъци, са вярвали, че собственото им добруване е неразривно свързано с това на техните божествени владетели: ако фараоните успеели да изминат пътя към вечната си слава, животът на земята щял да процъфтява. Освен това задружният труд трябва да е внушавал на всеки работник приповдигнато чувство от другарството и груповия успех. Тази теза се подкрепя от знаците, открити върху отделни блокове на пирамидите, които гласят „дейна бригада“, „здрава бригада“ и т.н. Земеделците, които били сравнително изолирани през голяма част от годината, вероятно са считали груповата работа по най-престижните и величави проекти на съвремието за източник на гордост и емоционална награда, която превръщала хамалуването и потенето в почти приятно изживяване.
	В крайна сметка египетските държавни ръководители осъзнали, че строежът на пирамиди е разточително занятие. Понеже личното спасение станало основна религиозна тенденция през годините на Средното царство, оттогава храмът изместил пирамидата като водеща архитектурна форма в Египет. Най-забележителните египетски храмове са в Карнак и Луксор, строени по време на Новото царство. Много от техните гигантски, богато резбовани колони стоят и днес като мълчаливи свидетели на превъзходен архитектурен талант. Египетските храмове се отличават с огромните си размери. Храмът в Карнак, с дължина около 400 м, по площ превишава размерите на всички известни религиозни здания. Само централната му зала би могла да побере почти всяка европейска катедрала. Колоните в храмовете са с огромни размери. Най-големите са с височина 21 м и диаметър над 6 м. Изчислено е, че на всеки от капителите могат да застанат стотина души.
	{img:42_karnak.jpg|#Храмът в Карнак. Голяма част от тази сграда е съборена или отнесена, но огромните колони дават представа за масивността на египетските храмове.}
	Египетската скулптура и живопис служели най-вече като притурка към архитектурата. Скулптурата се характеризира с установени правила на стила и символиката. Статуите на фараоните са обикновено колосални. Създадените през Новото царство се издигат на височина 25–30 м. Някои от тях са оцветени за по-голяма прилика, очите често са инкрустирани с планински кристал. Стойката е почти винаги застинала, с ръце кръстосани пред гърдите или изправени покрай тялото и поглед зареян в далечината. Изражението обикновено се характеризира с лека усмивка, но иначе е лишено от всякакъв израз на емоция. Често се използва анатомичното изопачаване: увеличаване на естествената дължина на бедрата, акцентиране на широките плещи или изравняване на дължината на пръстите. Известен пример за неестествена скулптура са сфинксовете, разпространени с хиляди в Египет; от тях най-известният е Големият Сфинкс в Гиза. Той представлява глава на фараон върху тяло на лъв. Целта вероятно е да се покаже нагледно, че фараонът притежава лъвска сила и смелост. Фигурите в релефната скулптура са още по-малко съобразени с природата. Главата е в профил, а очите анфас, тялото се вижда фронтално, а краката са обърнати настрани.
	{img:43_mikerin.jpg|#Фараон Микерин и неговата царица. Скулптура от Четвъртата династия, 2590 г. пр.Хр. — пример за студен и помпозен стил. Приликата между профилите почти не оставя съмнение, че освен съпрузи те са брат и сестра.}
	Не е трудно да се долови посланието на египетската скулптура. Колосалните размери на статуите на фараоните несъмнено символизират тяхната власт и мощта на държавата, която те представляват. Забелязва се, че размерите на тези статуи стават по-големи с разширяването на Империята и абсолютизирането на държавната власт. Условната застиналост и безстрастност имат за цел да покажат дълговечността и стабилността на живота на нацията. Ето ви една империя, която не може да бъде разтърсена от превратностите на съдбата и която ще остане вечна и непоклатима. Изображенията на нейните държавни мъже не могат да издават тревога, страх или триумф, а неизменно спокойствие векове наред. По подобен начин анатомичното деформиране може да се тълкува като опит да се предаде някакъв национален идеал.
	Интересно изключение от основната линия на египетското художествено развитие е изкуството при Ехнатон. В желанието си да скъса с всякакво проявление на древната египетска религия, включително с нейните художествени условности, фараонът оглавил една художествена революция. Новият стил, покровителстван от него, е натуралистичен, защото според новата религия природата е творение на Атон. Вследствие на това в бюстовете на фараона и царица Нефертити по-раншната помпозна студенина и деформация отстъпват място на по-голяма реалистичност на детайла. Запазеният бюст на Нефертити, разкриващ нейната леко загадъчна и обаятелна женственост, е едно от най-великите творения в историята на изкуството. По същите причини живописта под егидата на Ехнатон също се проявява като силно експресивна художествена форма. Стенописите от този период разкриват емпиричния свят най-вече чрез движението. Те улавят мига от движението на дивия бик, който подскача в блатото, стремителния бяг на изплашения елен и плавността, с която се носят патиците в езерцето. Но също както била краткотрайна религиозната реформа на Ехнатон, такова било и по-натуралистичното изкуство при неговото управление.
	{img:44_nifertiti_biust.jpg|#Нефертити. Прочутият бюст, изработен в ателиетата на Ехнатон в Ал-Амарна.}


>>>	Обществен и икономически живот

#	Основни класи в египетското общество
	През голяма част от историята на Египет населението било разделено на пет класи: царското семейство; жреци; номарси; средната класа на писари, търговци, занаятчии и богати земеделци; и селяни, които съставлявали масата от населението. През Новото царство се появява и шеста класа — на професионалните войници, нареждаща се непосредствено след номарсите. През този период били пленени и хиляди роби и за известно време те оформят седма класа. Презирани от всички, те били принудени да работят в държавните кариери и именията около храмовете. Постепенно обаче ги допуснали в армията, а дори и в личната гвардия на фараона. При тези обстоятелства те вече не съставлявали отделна класа. Местата на различните обществени кръгове от време на време се променяли. В Старото царство номарсите и жреците били над всички останали поданици на фараона. През Средното царство печелят признание класите на простолюдието. Търговци, занаятчии и земеделци получават права от държавната власт. Особено впечатляваща е порасналата роля на търговците и занаятчиите през този период. Установяването на Империята, придружено от разширяване функциите на държавното управление, довежда до издигането на нов тип номарси, предимно държавни чиновници. С възхода на магията и обредността жреците също се сдобиват с повече власт.
	Различията в жизнения стандарт на горните и долните класи в Египет били много по-големи от съществуващите днес в Европа и Америка. Богатите номарси живеели в разкошни вили сред дъхави градини и сенчести горички. Храната им се отличавала с богато разнообразие от меса, птици, сладкиши, плодове, вина и десерти. Те се хранели от алабастрови, златни и сребърни съдове, обличали се в скъпи тъкани и се кичели със скъпоценности. Обратно, животът на бедните бил окаян. Работниците в градовете живеели в гъсто населени квартали от кирпичени къщурки, обзаведени единствено със столове, сандъци и малко грънци. Селяните в по-обширните имения се радвали на не толкова скупчено, но не и по-охолно съществуване.
	Макар че многоженството било позволено, основната социална единица оставала моногамното семейство. Дори фараонът, който можел да поддържа харем от втори жени и наложници, имал една първа съпруга. Наложничеството обаче било престижна институция. Все пак, в сравнение с жените в повечето други древни общества, египетските жени не били изцяло подчинени на мъжете. Съпругите не се криели, жените можели да притежават и наследяват собственост и да се занимават с търговия. Египтяните позволявали и наследяването на трона от жени: царица Нефрусобек управлявала през Дванадесетата династия, а царица Хатшепсут през Единадесетата.
	{img:45_riba.jpg|#Лов на риба и птици: Стенопис, Тива, Единадесета династия. Повечето от жените, изглежда, принадлежат към богатите класи, докато простото облекло и незначителният ръст на мъжете подсказват, че те най-вероятно са роби.}


#	Земеделие, търговия и промишленост
	Стопанската система на Египет почивала главно на земеделието. То било разнообразно и силно развито, земята раждала отлични реколти от жито, ечемик, просо, зеленчуци, плодове, лен и памук. На теория земята била собственост на фараона, но в по-ранните периоди той предоставял голяма част от нея на своите поданици, така че на практика тя до голяма степен била във владението на отделни хора. След около 2000 г. пр.Хр. търговията започнала да се разраства с устойчиви темпове и придобила първостепенна важност. Процъфтяла търговията с остров Крит и с Ливан, по източното крайбрежие на Средиземно море. Златните мини на Либия, контролирани от Египет, били важен източник на богатства. Основните износни стоки били злато, пшеница и ленени тъкани, а се внасяли предимно сребро, слонова кост и дървесина. Не по-маловажна от търговията е манифактурата. Още през 3000 г. пр.Хр. големи групи хора се занимавали със занаятчийство. По-късно се изграждат фабрики за по двадесет и повече работници под един покрив и с известно разделение на труда. Водещи отрасли на промишлеността били корабостроенето, грънчарството, стъкларството и производството на текстил.


#	Развитие на търговския инструментариум
	Още от древни времена Египет напреднал в развитието на търговския инструментариум. Египтяните познавали основите на счетоводството и деловодството. Търговците издавали поръчки и квитанции за стоки. Те изобретили актовете за собственост, писмените договори и завещанията. Ако и да не съществувала монетна система, те използвали като разменни единици медни и златни пръстенчета с определено тегло, а това по същество са най-старите познати пари в историята на цивилизациите. Обаче простите сделки между селяните и бедните граждани без съмнение са се извършвали чрез натурална размяна.
	{img:46_robi.jpg|#Египетски роби по време на работа. Горе: Скулптори по време на работа в гробница, Шеста династия, 2300 г. пр.Хр.}
	{img:47_tuhli.jpg|#Стенопис от около 1550 г. пр.Хр. изобразява как работници-роби правят тухли.}


#	Стопански колективизъм
	Египетската стопанска система била предимно колективна. От самото начало енергията на народа се канализирала в обществени занятия. Личните интереси се отъждествявали с тези на обществото. Производителната дейност на целия народ се движела около огромни държавни предприятия и държавата била най-крупният работодател. Колективизмът обаче не бил единствената форма; значителен дял заемала и частната инициатива. Търговците водели сами делата си, а много от занаятчиите имали собствени работилници; с течение на времето все повече и повече селяни получавали статут на независими земеделци. Държавата продължавала да експлоатира кариерите и мините, да строи пирамиди и храмове и да обработва царските имоти.


>>>	Постиженията на Египет

#	Мир и самозадоволеност
	Разказват, че при посещението на група гърци в долината на р. Нил около 500 г. пр.Хр., един достолепен египетски жрец им казал: „Вие, гърците, си оставате деца, сред вас няма и един възрастен човек“. Разбираемо е, че представителите на една цивилизация, която просъществувала две хилядолетия и половина, смятали гърците за хлапета; Египет бил вече в своята Двадесет и шеста династия, когато гърците тепърва систематизирали своето мислене. През призмата на днешното време сравнително безметежното дълголетие на египетската цивилизация все още внушава уважение. Изглежда, египтяните са живеели в съгласие с природата и помежду си, за да просъществуват в мир и самозадоволеност векове наред. Гърците, които завладяват Египет през 332 г. пр.Хр., били далеч по-любознателни и изобретателни и внесли в дотогава стабилния египетски свят един постоянен смут.


#	Наследството на Египет
	Наследството, което Египет оставя на световните цивилизации, е ценно и разнообразно, като се започне с прототипите на повечето основни мебели в съвременния бит и се стигне до предшествениците на съвременните музикални инструменти, в т.ч. разновидности на тромпета, кларинета и флейтата, лютнята и лирата, обоя и арфата. Много от нашите основни архитектурни форми произхождат от долината на Нил. Дори първите разновидности на известните гръцки и римски колони се намират в древен Египет. Египетският календар още запазва своето влияние, а ползването на папируса за писане било обект на широко подражание в цяла Европа в продължение на векове.
	Египетската цивилизация е дарила на света значителни познания в областта на хирургията. Египтяните са новатори в наместването на счупвания; лекарите им предписвали за лечение на рани мухлясал хляб, богат на антибиотици. Един известен древен папирус от 17 в. пр.Хр. представлява хирургичен трактат, описващ четиридесет и осем случая на клинична хирургия, които включват широка гама от рани, симптоми и методи за диагностика. Египтяните научили гърците как да използват супозитории, мехлеми, инхалатори и огромен брой фармацевтични продукти от лечебни билки.


#	Уникалните особености на Египет
	Египетската рецепта за успех е толкова тясно свързана с ежегодните прииждания на Нил, че е трудно да бъде пренесена другаде. Ето защо извън конкретните постижения описани, по-горе, египетското наследство е трудно измеримо като пряко влияние върху последвалото развитие на мисълта и събитията. Египетските модели на живот, мислене, скулптура, живопис и строителство са по-скоро интересни сами по себе си. Нещо във всички нас ни кара да мечтаем да се върнем назад във времето и да видим Нефертити, да послушаме древните химни на Тутанкамоновите жреци или да се повозим с лодка по течението на Нил сред лотосовите цветове, докато около нас се градят пирамидите. Това е разбираемо преклонение пред цивилизацията, която намерила своето място под слънцето в зората на историята.


>>>	Нубийската цивилизация

	Великолепието на Египет се дължи до голяма степен на огромните човешки и материални ресурси, намиращи се отвъд южната му периферия. Египетските династии разчитали много на една област, която днес се нарича Судан, за работна ръка и войници, а така също и за скъпоценни камъни и екзотична дървесина, използвани в изработката на накити и изящна мебел. Приносът на тези съседи е увековечен в живописни сцени, гравирани върху различни предмети, открити в гробниците на египетските фараони. За да се оцени великолепието на Египет, е нужно да се разбере развитието на още по-древната нубийска цивилизация на юг. Нубия се простира на около хиляда и петстотин километра по поречието на Нил, от Асуан на юг от Хартум, в пустинна област, заемана днес от Южен Египет и Северен Судан.


#	Произход на божественото царско начало
	Нубийската култура съществува от поне шест хиляди години и е дълбоко свързана с етапа на оформяне на фараонската цивилизация в Египет. Нубия дори станала сериозен съперник на Египет преди династиите. Смята се, че много от основните египетски идеи за божествения произход на царя и за религията идват от Нубия. Специалисти от Ориенталския институт към Чикагския университет са убедени, че първите свидетелства за царска институция в света се намират в Нубия. Забележително изтънчените декоративни глинени съдове на нубийците също оказват влияние върху занаятчиите в египетското Старо царство. Нубия става основен източник на слонова кост, злато, абанос, слонове, роби и животински кожи за Египет. Природните ресурси на Нубия били толкова важни за първите фараони, че в продължение на 1200 години те поддържали военни гарнизони по поречието на Нил, за да могат да контролират богатите медни и златни мини между Нил и Червено море на изток.
	По време на Новото царство Египет завладява голяма част от Нубия и културата й става силно египтизирана. В продължение на 500 години, от 1570 до 1080 г. пр.Хр., Нубия се управлява от Египет като колония, а черните нубийци се превръщат в негативен стереотип в египетското изкуство. Нубийците трябвало да понесат египетския колониализъм, който отслабил изконните елементи на нубийската религия и политика. Към 2 в. пр.Хр. Нубия възвърнала донякъде самостоятелността си и била последователно управлявана от няколко могъщи царици, чиято духовна власт не била оспорвана от населението. Около 1700 г. пр.Хр. се родило едно от най-важните нубийски царства, Куш. То се намирало в крайните южни части, извън прякото господство на Египет. Населението било тъмнокожо, а говоримият език принадлежал към нилосахарската група. Неговите владетели били погребвани в огромни каменни гробници с камери, по-широки от онези в египетските пирамиди.


#	Основаване на царството Куш
	Към 1500 г. пр.Хр. чернокожите кушити, които имали много близка културна връзка с късния преддинастичен Египет, основали свое царство. Всъщност царството Куш се превърнало в първата високоразвита черна цивилизация в Африка. Енергичните й жители търгували активно с Египет и заимствали широко от неговата култура. За четири века столицата Напата, непосредствено на юг от Четвъртия праг, израснала като главен религиозен център, където се почитал египетския бог Амон-Ре.


#	Кушитско нашествие в Египет
	Под ръководството на своя цар Каща кушитите започнали да се възползват от разпадането на египетското общество. Около 750 г. пр.Хр. войските на Каща нахлули в града на храмовете Тива, столица на Горен Египет. Синът на Каща, Пианхи, продължил със завземането на Мемфис и разширил кушитското господство над Долен Египет. Като сложил ръка върху цялата страна, Пианхи се провъзгласил за фараон и основал Двадесет и петата династия.


#	Мерое: Първият промишлен град в черна Африка
	Управлението на кушитите било краткотрайно. Тяхната находчивост в държавното управление не можела да се мери с желязото на асирийците, които нахлули в Египет през 671 г. пр.Хр. Кушитите бързо се изтеглили в бившите си родни земи около извора на Нил. На около 200 км северно от днешен Хартум, сред тучните пасища в междуречието на Атбара и Синия Нил, била разположена новата база на кушитската власт, Мерое. Вероятно кушитите са усвоили топенето на желязна руда от асирийците, защото Мерое скоро се превърнал в главен център за производство на желязо и първия черен индустриален град на юг от Сахара.


#	Кушитско влияни върху средиземноморските цивилизации
	Кушитите са оставили незаличим отпечатък върху множество средиземноморски цивилизации. Към пети век пр.Хр. техни образи се появяват върху вази, стенописи и статуи от Кипър в Източното Средиземноморие до древна Етрурия на Апенинския полуостров. Те били изобразявани различно — като атлети, танцьори, придворни и войници. Гръцките търговци, които търгували на египетския пазар, наричали кушитите „етиопци“, т.е. „мъже с обгорени лица“.


#	Разцвет на кушитската цивилизация през 250 г. пр.Хр. — 200 г. сл.Хр.
	През 322 г. пр.Хр. Египет е завладян от Александър Велики и попада под гръцко господство. Оттогава чрез елинизирания Египет кушитите стават по-достъпни за средиземноморските цивилизации. Оживената търговия с гърците и елинизираните египтяни донесла благоденствие на Куш и дала възможност на народа му да развие своеобразни архитектурни и художествени традиции. Уникалните каменни пирамиди хвърлят тайнствени сенки в Мерое, на другия бряг на Нил, а мероитската керамика, украсена с вдълбани геометрични фигури, е сред най-добрите произведения на изкуството в Древния свят за онова време. Куш е в своя апогей в периода 250 г. пр.Хр. — 200 г. сл.Хр. По това време мероитските йероглифи дори започнали да изместват египетските в книжовния език.


#	Падането на Куш
	Кръгозорът на Куш към неафриканския свят се разширил още повече в периода от 13 г. сл.Хр. до 3 в., когато Египет е под римско владичество. След това търговията в долината на Нил рязко западнала, а с нея и кушитската цивилизация. В продължение на векове опасните прагове на Нил били естественият щит на Куш срещу нашествия от север и позволявали на неговите жители да възприемат само онези страни от египетската, гръцката и римската култура, които им се нравели. Но с отслабване на връзките по поречието на Нил Куш претърпял икономически срив и станал уязвим към прониквания на хора от пустинята от запад. Това станало причина за лесното завладяване на Мерое в средата на четвърти век от войските на съседен Аксум, възходящо царство на югоизток.


#	Древни връзки през Сахара
	Примамливи легенди разказват, че царското семейство от Мерое избягало в Западна Африка, където може би спомогнало за развитието на нови политически и културни институции. Западните африканци не били толкова напреднали в политическо и стопанско отношение, независимо че връзките им със Северна Африка и р. Нил през Сахара са били установени в дълбока древност. Поне от 130 г. пр.Хр. западноафриканците снабдяват Севера със злато, роби, скъпоценни камъни и диви животни за спортните арени. Един стар коларски път се простирал от картагенските селища по северноафриканското крайбрежие през оазисите на Фезан до езерото Чад. Кушитските бегълци може да са използвали и по-древни пътеки, свързващи Нил с р. Нигер през Фезан. За нещастие долината на Среден Нил се превърнала в задънена улица, а не в коридор към Юга. Всъщност сравнително малка част от богатата култура на долината на Нил се разпространила на юг към източна и екваториална Африка.


>>>	Християнското царство Етиопия

#	Дълголетното Етиопско царство
	В рязък контраст с изолирания на сушата Куш, Аксум на югоизток се ползвал от облагите на лесноосъществимата търговия с Египет през Червено море. Аксумитските морски пристанища били оживени сборни пунктове за стоки от вътрешността, предназначени за Средиземноморието, Персийския залив, Индия и по-далеч. Египетските и гръцките посредници били прозореца на аксумитите към Средиземно море, а арабските им колеги ги свързвали с търговските центрове и културите от Изтока.


#	Аксумитите
	Народът на Аксум бил продукт на мирното сливане на африкански и семитски араби. Последните мигрирали на малки групи към каменистите етиопски планини от 1000 г. пр.Хр. Заедно със смесените бракове настъпило и културно обогатяване, което е прекрасно отразено в гигантските религиозни обелиски, изсечени с невероятна точност от монолитни каменни блокове. Направени били големи крачки и в земеделското производство чрез въвеждането на ралото, каменното терасиране и изкуственото напояване.


#	Еврейското присъствие
	Още от 5 в. пр.Хр. значителен брой аксумитски жители са евреи. Някои от тях вероятно са дошли в областта, прекосявайки долината на Нил. На Елефантинския остров в р. Нил, близо до Асуан, еврейската общност била достатъчно голяма, за да поддържа храм, голям колкото Соломоновия в Йерусалим. Нудизмът оказал голямо влияние върху аксумитската култура в дохристиянската ера. Предполага се, че иврито-юдейските елементи в етиопското християнство се дължат именно на еврейското присъствие в Аксум през дохристиянската ера.


#	Покръстване и поява на монашеството
	В средата на 4 в. аксумитският цар Езана възприел християнството и го провъзгласил за официална религия на страната. Християнството се превърнало в успешно средство за културно и политическо обединяване на различните аксумитски княжества в единно царство, наречено Етиопия. Към десети век християнска Етиопия заличила и последните следи от Аксумитското царство. Манастирите, които пуснали корени в Етиопия, служели като жизненоважни средища за просвещение и разпространяване на култура. Етиопските монаси превели Библията на местния език. След време манастирите се замогнали икономически вследствие на императорските дарения под форма на огромни поземлени имоти. Монашеството като начин на живот се разпространило бързо към съседните нубийски царства, преди да се появи в християнска Западна Европа.
	Обособена в планински и почти недостъпни земи, Етиопия се превърнала в естествена крепост. В относително уединение нейните жители създали мощна и стабилна монархия и своеобразна християнска култура. Като представител на една от най-стабилните и трайни цивилизации в света, Етиопия просъществувала до дванадесети век практически при едни и същи дълготрайни институции и една царска фамилия.
	{img:48_rezidenzia.jpg|#Монументална аксумитска резиденция. Реконструкцията на централната част на Енда Микаел, направена в началото на нашия век, ни показва четириетажна постройка, подобна на замък, опряна на четири квадратни кули.}


#	Литература
	Aldred, Cyril, Akhenaten: _Pharaoh of Egypt_: A New Study, London, 1968. Стандартна разработка на английски език.
	_The Egyptians_, rev. ed., London, 1984. Кратко, но съдържателно тълкуване на политическата история и културните постижения.
	Bernal, Martin, _Black Athena_: The Afroasiatic Roots of Classical Civilization, 2 vols. New Burnswick, N.J., 1987,1991. Много оспорвана книга, в която се защитава тезата за африканските корени на гръцката цивилизация.
	Bibby, Geoffrey, _Four Thousand Years Ago_, Baltimore, 1961. Събитията в Египет от 2000 до 1000 г. пр.Хр., разгледани през призмата на развитието в други части на Древния свят през същия период.
	Butzer, Karl W., and L.G.Freeman, eds., _Hydraulic Civilization in Egypt_, Chicago, 1976. Щателен анализ на долината на Нил като екосистема. Пренебрегва величието за сметка на изследването на насъщните условия на ежедневното битие.
	_Cambridge Ancient History_ (3d ed, vols I-II), Cambridge, 1971–1975.
	Cottrell, Leonard, _Life under the Pharaohs_, New York, 1960. Интересна възстановка на живота в Империята.
	David, A.R., _The Ancient Egyptians_: Religious Beliefs and Practices, London, 1982. Чудесно въведение в ранната египетска религия и връзката и с властта и културата.
	Hayes, William C., _The Scepter of Egypt_, 2 vols, New York, 1953–1959. Написана със специални препратки към египетските експонати в Музея на изкуствата Метрополитен в Ню Йорк.
	Lefkowitz, Mary R., _Not Out of Africa_: How Afrocentrism Became an Excuse to Teach Myth as History, New York, 1996. Силна критика на Black Athena на Бернал.
	Mendelssohn, Kurt, _The Riddle of the Pyramids_, London, 1974. Достъпен разказ за това, как са построени пирамидите и убедително тълкувание на това, защо са били построени.
	Mokhtar, G., ed., _UNESCO General History of Africa_, II: Ancient Civilizations of Africa, London, 1981.
	Redford, Donald B., _Akhenaten: The Heretic King, Princeton_, 1984. Обзор на последните разработки и по-негативно отношение към спорния фараон от това на Aldred.
	Steindorff, G., and K.C.Seele, _When Egypt Ruled the East_, rev. ed., Chicago, 1963. Политическа история на Империята. Thompson, Lloyd A.


#	Източници
	Grayson, A. Kirk, and D.B.Rediord, _Papyrus and Tablet_, Englewood Cliffs, NJ., 1973. Най-добрият кратък сборник.
	Lichtheim, M., _Ancient Egyptian Literature_, 3 vols., Berkeley, 1973–1980. Стандартен подбор на представителни творби, много от тях доста развлекателни.
	Pritchard, James B., ed., _The Ancient Near East_: An Anthology of Texts and Pictures, Princeton, 1965. Разглежда Египет и Месопотамия.


>>	Глава 4
>>	Еврейската и ранните гръцки цивилизации

E>
	Аз съм Господ, Бог твой, Който те изведох от Египетската земя, от дома на робството;
	Да нямаш други богове пред лицето Ми…
	Не изговаряй напразно името на Господа, твоя Бог…
@	Второзаконие, 5:6-11
	Той (Агамемнон) се събуди…
	Стана, приседна и почна хитона си мек да облича, който бе скоро направен; големия плащ си наметна, а на нозете си мощни завърза красиви сандали.
	Метна си през раменете и меча си сребърногвозден, взе със ръката си жезъла бащин, нетленен вовеки.
@	Омир, Илиада (превод на Ал. Милев и Бл. Димитрова)
E$

>>>
	Макар и засенчени от великите империи на Месопотамия и Египет по територия и военни успехи, цивилизациите на евреите и древните гърци заслужават пълното ни внимание. Изключителното историческо значение на евреите е неоспоримо, защото въпреки политическата си незначителност евреите са оказали най-силно влияние върху мисълта и живота на съвременния свят измежду всички древни западноазиатски народи. Що се отнася до ранногръцките цивилизации (както ще видим от тази глава, те са били две), те са прочути заради изяществото и съвършенството си и защото са първите цивилизации в Европа.


>>>	Началото на еврейството

#	Миграцията на евреите
	Първото известно появяване на евреите, които принадлежат към семитското езиково семейство, е било в Месопотамия, защото според Библията семейството на еврейския патриарх Авраам е произлязло от Шумер. След като поначало евреите са били скитащ пастирски народ, не е за учудване, че точното им местонахождение и маршрут често е трудно да се установят. Достатъчно е да кажем, че между приблизително 1900 и 1500 г. пр.Хр. те постепенно мигрират от Месопотамия към Южна Сирия (земя, която тогава се е наричала Ханаан), а оттам в Египет. През онези векове едно еврейско племе, което твърди, че произлиза от Иаков, внука на Авраам, започва да нарича себе си „израилтяни“ по другото име на Яков. (Според книгата Битие, след като Иаков се борил цяла нощ с един ангел, той получил името „Израил“, означаващо „воин на Бога“.) След около три века скитане из Египет евреите били поробени по времето, когато фараоните на Новото царство се опитват да създадат египетска империя и поробват все повече племена, за да задвижват с труда им собствената си икономика. По-късно, около 1250 г. пр.Хр., евреите намират вожд в лицето на героя Мойсей, който повежда бягството им от египетско робство („Изход“, както го нарича Библията) към Синайския полуостров (пустинна земя между Египет и Ханаан) и ги убеждава да станат поклонници на Яхве, един бог, чието име много по-късно започва да се изписва като Йехова. Именно тогава всички евреи стават израилтяни, защото Мойсей ги убеждава, че Яхве е бил богът на Авраам, Исаак и Иаков и че, следователно, богът на Израил е Господ, на който сега те всички се покланят.
	{img:49_hanaansko.jpg|#Ханаанско божество. Смята се за изображение на Ваал, бог на бурите и плодородието. Тази статуетка е открита в храм от 13 в. пр.Хр. в Северна Палестина.}


#	Борбата за Ханаан
	След като в продължение на около едно поколение скита из Синайската пустиня, еврейският народ решава да се върне в много по-богатата земя на Ханаан — земя, която наистина е била толкова по-богата от безводния Синай, че предизвиквала представата за „реки от мляко и мед“. Но за евреите не е било възможно просто да отидат там и да се заселят, защото Ханаан вече е бил зает от друг семитоезичен народ, ханаанците. Затова евреите са били принудени да пробиват с бой пътя си в Ханаан и това се оказало бавен и труден процес, неправилно предаден от популярното стихче „Йошуа води бой при Йерихон и стените му паднаха с трясък“*. Наследникът на. Мойсей, Иисус Навин (Иошуа), действително завладява някаква територия в Ханаан, но не много голяма, защото пастирите-израилтяни по принцип не са били достатъчно добре въоръжени, за да превземат здраво укрепените ханаански градове чрез обсадна тактика. Освен това след смъртта на Иисус Навин израилтяните имат още по-малък успех, защото губят способността си за обединени военни действия заради надигането на разединяващ племенен сепаратизъм. Така след един век битки, те завземат само няколко хълма и няколко от по-неплодородните долини на Ханаан. Още по-лошо, тъкмо по това време им се наложило да се защитават не само от ханаанците, които се надявали да си върнат загубеното, а и срещу мощно външно нахлуване.
	[* Става дума за популярния химн „Joshua fit the battle of Jericho and the walls came atumbling down“. — Бел.пр.]


#	Нашествието на филистимците
	Нашествениците били филистимци, несемитски народ с неизвестен произход, който набързо завладял такава голяма част от Ханаан около 1050 г. пр.Хр., че районът станал известен с другото си име Палестина, което означавало „страна на филистимците“. Изправени пред заплахата от изтребление, евреите стегнали редиците си. Дотогава те запазвали племенната си организация, според която мъдреци („съдии“) от всяко племе били избирани при нужда от разрешаване на конфликти. Сега обаче станало ясно, че е необходима по-стегната, „национална“ форма на управление, за да се посрещне филистимската опасност. Затова около 1025 г. пр.Хр. Самуил, племенен съдия с огромен личен авторитет и подкрепа сред всички израилтянски племена, избрал за тях един общ цар, Саул, който да ги направи единен народ.
	{img:50_zvezda.jpg|#Звездата на Давид. Тази емблема на еврейското царство е била изкопана през 80-те години на 20 в. в Йерусалим.}


>>>	История на политически надежди и отчаяние

#	Царуването на Саул
	Макар царуването на Саул да бележи началото на еврейското национално единство, само по себе си то не било щастливо нито за евреите, нито за самия цар. В разказа на Стария завет причините само са загатнати. Очевидно, скоро след като започва да се утвърждава като цар, с постъпките си Саул предизвиква гнева на Самуил, който е очаквал да остане на власт в сянката на трона. Затова Самуил започнал да поддържа един енергичен млад воин, Давид, който изкусно маневрирал, за да отклони народната подкрепа от Саул. Водейки собствени военни походи, Давид постигал триумф след триумф над филистимците (победата му над „Голиат“ ще да е изисквала нещо повече от едно хвърляне с прашка.) Обратното, армиите на Саул често търпели поражения. Най-накрая царят, тежко ранен в една битка, сложил край на съперничеството, като посегнал на живота си. Датата трябва да е била около 1005 г. пр.Хр. — достатъчно близо до границата на хилядолетието, за да се запомни лесно.
	Веднага след смъртта на Саул Давид станал цар и положил началото на най-славния период в политическата история на еврейството — поне преди съвременната епоха. Напредвайки неумолимо срещу филистимците, той смалил територията им до тясна крайбрежна ивица в южната част. Давид принудил ханаанците да признаят властта му, благодарение на което в течение на следващите няколко поколения те загубили самоличността си и напълно се смесили с еврейския народ. В процеса на това сливане евреите все по-често изоставяли пастирството и започвали да се занимават със земеделие или градски занятия. Когато Давид напълно утвърдил положението си на абсолютен монарх, той започнал да изисква принудителен труд от някои свои поданици, въвел преброяването като основа за облагане с данъци и след това действително пристъпил към събирането им. Крайната цел на Давид била да построи величествена столица и религиозен център в Йерусалим, но макар да постигнал известен напредък в това начинание, той починал, преди работата да бъде завършена.


#	Соломон, Йерусалим и Храмът
	Давид бил наследен от своя син Соломон, който управлявал от 973 до 933 г. пр.Хр. — последният от тримата царе на обединеното Еврейско царство. Соломон бил решен да завърши делото на баща си по строителството на Йерусалим. Задачата, наследена от баща му, била двойна. Първо, ако израилтяните са искали да заемат своето място сред великите нации на Западна Азия, те трябвало да имат разкошна столица като нагледно доказателство за величието си. И второ, на тях също им трябвал великолепен храм, за да утвърдят националната си религиозна вяра. Дотогава „Ковчегът на Завета“, библейското име на сандъка, съдържащ каменните скрижали, които, както се твърди, Яхве дал на Мойсей в Синайската планина, бил носен от израилтяните през техните скитания в „скиния“, всъщност една преносима палатка. Да подслоняват възвишена светиня в палатка може да е било горе-долу задоволително за едно номадско племе, но не и за уседналите земеделци на една велика нация. Напротив, Ковчегът, материалният символ на специалните отношения на Израил с Яхве, трябвало да се намира в могъща столица и да бъде съхраняван по подобаващ начин в най-вътрешните помещения на величествен храм. По тези причини Соломон не пестял средствата за строителство на столицата си, особено за строежа на храма, който щял да бъде централният паметник на еврейския национален и религиозен живот. В дългосрочна перспектива тази политика решително допринесла за оцеляването на еврейството, защото Соломон действително успял да издигне величествен храм и оттогава Храмът на Соломон служел като вдъхновяващ символ винаги, когато Израил бил заплашен от национално и културно заличаване. Но в краткосрочен план разточителните строителни проекти на царя донесли неприятности, защото Палестина била бедна на природни суровини за основните строителни материали, да не говорим за липсата на злато и скъпоценни камъни, потребни за украсата на храма. Когато, въпреки все по-потискащите данъци, Соломон се видял в невъзможност да плаща строителните си дългове, той първо отстъпил територии на главния доставчик, съседната страна (на север) Финикия, а после събрал и изпратил евреи да работят във финикийските гори и мини.


#	Съпротивата на Севера и разцеплението
	Нищо чудно, че това тиранично поведение предизвикало ожесточена съпротива сред мнозина поданици на Соломон, особено сред тези на север. Нали именно северняците гледали как изпращат синовете им насила във Финикия и изпитвали най-малко съчувствие към строителните проекти в Йерусалим, който се намирал далеч на юг в Еврейското царство. (Явно северняците не са били и толкова ревностни в изключителната привързаност към Яхве, колкото южняците — още една причина да не чувстват голям ентусиазъм за лични жертви в името на златната украса за Ковчега на Завета.) Докато Соломон бил жив, северните му поданици се подчинявали, но смъртта му станала сигнал за открит бунт. След като отказали да плащат данъци на Соломоновия син Ровоам, северняците скоро се отцепили от обединената еврейска държава и основали собствено царство.


#	Слабостта и съдбата на Израилското и Юдейското царство
	Северното царство станало известно с името Царство Израил със столица в Самария, докато останалата част на юг била Царство Юдея със столица в Йерусалим. Дори като обединена държава еврейската общност не изглеждала много внушително, а пък разделена на две, представлявала жалка картина. По-скоро благодарение на късмета и търпението на съседите си, отколкото поради присъща жизнеспособност, Царство Израил успяло да преживее (обикновено плащайки дан) два века до 722 г. пр.Хр., когато било унищожено от асирийците. Тъй като политиката на асирийците била да изравняват със земята всички по-значителни сгради на покорените страни и да разпръскват населението им, за Царство Израил не се чуло нищо повече. Що се отнася до Царство Юдея, то едва избегнало асирийската заплаха, отчасти просто поради своята незначителност, но през 586 г. пр.Хр. то било завзето от вавилонците на Навуходоносор, който разграбил и изгорил Йерусалим и неговия Храм, а знатните граждани на Юдея откарал във Вавилон. Мнозина от останалите избягали в Египет. Половин век след това юдеите — от този момент обикновено наричани от историците „евреи“ — страдали във „Вавилонския плен“, предчувствайки, че никога вече няма да видят родната земя.


#	Палестина: От персийското господство до присъединяването към Рим

	{img:51_palestina.jpg|#Палестина след смъртта на цар Солмон}
	Събитията обаче се развили така, че те не се оказали прави. След като завзел Вавилон през 539 г. пр.Хр., персийският цар Кир великодушно разрешил на евреите да се върнат в Палестина и да установят там своя полунезависима власт под персийско господство. Възвръщенците не се поколебали да възстановят Йерусалимския храм (завършен от 520 до 516 г. пр.Хр.) и техните потомци живели повече или по-малко мирно в персийската сфера на влияние до 332 г. пр.Хр., когато Палестина била завзета от гърка Александър Велики. Понеже Александър умрял скоро след това, евреите преминали последователно под управлението на няколко гръцкоезични господари. През 168 г. пр.Хр. един от тях, Антиох Епифан, се опитал да унищожи еврейската религия, като осквернил Храма и забранил всички служби в него. Тази жестокост, предизвикала въстание на евреите под ръководството на вдъхновения воин Юда Макавей. След две десетилетия борба евреите в Палестина най-сетне сполучили да постигнат политическа независимост под управлението на местната династия на Макавеите. Тя траяла само до 63 г. пр.Хр., когато римският пълководец Помпей се възползвал от вътрешните междуособици в династията, за да превърне Палестина в протекторат на Рим. Недоволни от римската власт, в 66 г. сл.Хр. евреите въстанали в отчаян опит да повторят победата на Антиох. Но този път те се изправили срещу най-могъщата от всички древни империи и загубили всичко. През 70 г. сл.Хр. римският император Тит безмилостно смазал еврейското въстание и сринал Храма, който след това никога вече не бил възстановен. После Палестина била направо анексирана от римляните и евреите постепенно я напуснали, пръскайки се из другите части на огромната Римска империя, включително Египет. Диаспората, или еврейската миграция навън от Палестина и от страна в страна в течение на вековете, станала основният начин на живот за евреите от онова време, та чак до 20 в.


>>>	Развитието на еврейската религия

	{img:52_moneta.jpg|#Римска монета в чест на разрушаването на Йерусалим. Надписът IVDAEA CAPTA означава „Юдея завладяна“, a S.C. е стандартно съкращение за „със съгласието на Сената“. Триумфиращ римски войник се възвишава над жена в скръбна поза, олицетворяваща евреите.}
	Дори по времето на цар Давид древните евреи не са се издигали над положението на второстепенна политическа сила, а след царуването на Соломон не са дори и такава. Затова евреите не биха заслужавали нещо повече от бегло споменаване в тази книга, ако не бяха завоеванията им в областта на религията. Днес юдаизмът, религията на евреите, е стройна съвкупност от вярвания, обичаи и богослужебна практика, всичките основани на пасажи от еврейската Библия (наричана от християните Стария завет). Изучаващият историята трябва да знае, че юдаизмът не се е появил внезапно, а е бил продукт на продължителен процес на промени, протекъл между времето на Мойсей и това на Макавеите.

#	Етап на национална монолатрия
	В развитието на еврейската религия могат да се откроят четири етапа. В първия етап, за който може да се съди само по аналогия, евреите са били политеисти (поклонници на много богове) както всички съвременни на тях западноазиатски народи. След това идва етапът на националната монолатрия, започнат от Мойсей ок. 1250 г. пр.Хр. и продължил до ок. 750 г. пр.Хр. Монолатрия означава изключителен култ към един бог, без да се отрича съществуването на други. При Мойсей народът на Израил приема за национално божество един бог, чието име се пише „Ихв“ и вероятно се е произнасяло сякаш е написано „Яхве“, и се съгласява да не почита никакви други богове. По време на националната монолатрия представата за Яхве е била преди всичко антропоморфна. Той притежавал материално тяло, понякога бил капризен и избухлив, от време на време наказвал човек, който съгрешавал случайно. Например той убил едного просто защото човекът поставил ръката си върху Ковчега на Завета, за да не се друса, докато го возели към Йерусалим (I Паралипоменон, 13:9-10). Яхве не е бил и всемогъщ, защото властта му била ограничена до територията, заета от евреите.


#	Трансцендентална теология
	Въпреки тези отживелици от по-първобитни религиозни системи, някои от най-важните еврейски приноси към по-късната западна мисъл се появяват тъкмо по това време. Един от тях е бил уникалната _трансцендентална теология_ на евреите. Според тях Бог не е част от природата, а е напълно извън нея; така той можел да бъде разбиран в чисто интелектуален или абстрактен смисъл. Допълнение към принципа на божествената трансцендентност бил принципът, че хората са господари на природата по пълномощия, дадени от Бога. Това е заявено категорично в прочутия стих от книгата Битие, в който Господ казва на Адам и Ева: „Плодете се и се умножавайте, заселвайте земята и я подчинявайте, бъдете господари на… всички живи същества“.* Цитатът контрастира поразително с аналогичен вавилонски разказ за сътворението, според който хората са създадени единствено за да служат на боговете, „та те да си почиват“. Накрая, макар и не напълно развити, в този период се срещат и етични съображения. Според вавилонския разказ за Потопа някакъв сприхав бог решил да унищожи хората, защото шумът, който вдигали, му пречел да спи, докато Яхве в книгата Битие изпраща Потопа заради греховността на хората и спасява само Ной и семейството му, защото „Ной беше човек праведен“.
	[* Всъщност това са думи на Господ, 9, 1. — Бел.пр.]


#	Морални заповеди, ритуали и табута
	Евреите почитали Яхве през периода на монолатриятад като се подчинявали на морални заповеди, ритуали и табута. Макар да не е сигурно дали точната форма на Десетте Божи заповеди, както те се наричат след седми век пр.Хр. (формата, описана в Изход 20:3-17), е съществувала отпреди вавилонския плен, евреите определено са спазвали някаква съвкупност от заповеди, включително етични, като например забраната на убийството, прелюбодеянието, лъжесвидетелството и пожелаването на нещо, „което е на ближния ти“. Освен това те са спазвали ритуални изисквания като честване на празници, принасяне на жертви, или забрани, като да не се работи на седмия ден или да не се вари яре в млякото на майка му. Въпреки че моралните стандарти вероятно са се спазвали вътре в еврейската общност, те невинаги са се смятали задължителни в отношенията с външни хора. Така, дори ако говорим за убийството, евреите не са се въздържали да убиват цивилни по време на война повече, отколкото асирийците. Когато Иисус Навин завладявал територии в Ханаан, неговите войски „всичката плячка от тия градове и (всичкия) добитък си разграбиха… а всички люде избиха с меч, тъй че всички бяха изтребени: не оставиха (от тях) ни една душа“. Евреите не изпитвали някакви съмнения относно тази жестока политика, а смятали, че тя им е била заповядана лично от техния Бог — дори, че Яхве бил внушил на ханаанците да се съпротивляват, за да има причина да ги избият: „Защото от Господа беше това, дето те ожесточиха сърцето си и с бой посрещнаха Израиля, за да бъдат изтребени…“ (Иисус Навин 11:20).
	{img:53_menora.jpg|#Мозайка с менора от под на синагога. След като римляните разрушили Втория храм, седмосвещникът (менора) станал отличителен символ на юдаизма, защото свещникът по-рано се поставял до Ковчега на Завета в Храма, а сега замествал самия липсващ Храм. На тази мозайка от синагога в Йерихон (40 км на изток от Йерусалим), изработена ок. 500 г. сл.Хр., менората е допълнена с клонче, свързано с Празника на жътвата, и с рог от овен (_шофар_), надуван на Нова Година. Надписът гласи „Мир на Израил“.}


#	Революцията на пророците
	В сравнение с тези съмнителни представи за божествена справедливост идеите, издигнати през третия етап на еврейското религиозно развитие, могат да се обявят за революционни; всъщност етапът обичайно се нарича революция на пророците. „Пророците“, които извършват тази революция в религиозната мисъл, са живели по времето на заплахата срещу еврейското национално съществуване, идваща от Асирия и Вавилония, и по времето на изгнанието във Вавилон, т.е. от ок. 750 до ок. 550 г. пр.Хр. Макар че думата „пророк“ е приела значението „предсказател на бъдещето“, оригиналното й значение е по-близо до „проповедник“, или по-точно някой, който иска да възвести важно послание, вярвайки, че посланието му е боговдъхновено. Най-изтъкнатите еврейски пророци са били Амос и Осия, които „пророкували“ (т.е. проповядвали и поучавали) в Царство Израил малко преди падането му в 722 г. пр.Хр.; Исаия и Йеремия, които пророкували в Юдея преди падането й в 586 г. пр.Хр.; Йезекиил и вторият Исаия (Книгата на Исаия вероятно е била написана от трима различни автори), които пророкували „край водите на Вавилон“. Посланията на тези мъже отначало предупреждавали израилтяните, които не се покланяли на Бога и не се държали по подобаващ начин, за очакващите ги бедствия, а после провъзгласявали справедливостта на Божието наказание. Текстовете на пророците са достатъчно сходни помежду си, за да оправдаят разглеждането им като съгласуван източник на религиозната мисъл.


#	Учението на пророците
	Три доктрини съставляват ядрото на учението на пророците: (1) последователен монотеизъм — Яхве е господар на света; Той дори използва други народи, освен евреите, за да постигне целите си; боговете на другите са лъжливи богове; (2) Яхве е изключително добродетелен бог; Той желае само доброто, а злото на света идва от хората, а не от Него; (3) щом Яхве е добродетелен. Той над всичко друго изисква етично поведение от Своите израилски чеда; Той по-малко се интересува от ритуала и жертвоприношенията, а повече последователите Му „да търсят справедливост, да освобождават потиснатия, да защитават сирака, да се застъпват за вдовицата“. Смесили се с ханаанците и преминали към уседнало земеделие след времето на цар Давид, някои израилтяни се върнали към жертвоприношения на ханаанските богове на плодородието с надеждата, че такива жертви ще им осигурят богата реколта, докато други, които останали напълно верни на Яхве, все повече се увличали в ритуализъм като демонстрация на своята лоялност. Яростно протестирайки срещу тази практика, пророк.
	Амос обобщава революцията на пророците и маркира един от повратните моменти в развитието на човешката култура, когато провъзгласява гръмоподобното предупреждение на Яхве:
C>
	Мразя, отхвърлям празниците ви
	и не помирисвам жертвите ви през време на тържествените ви събрания.
	Ако Ми принесете всесъжения и хлебен принос, няма да ги приема
	и няма да погледна милостиво на благодарствената жертва от тлъстите ви телци.
	Отстрани от Мене шума на твоите песни,
	защото звуците на твоите гусли няма да слушам.
	Нека тече като вода правосъдието, и правдата, като силен поток!
@	Амос 5:21-24
C$


#	Етапът след изгнанието
	Последният етап във формирането на юдаизма протича през четирите века след завръщането на евреите от Вавилон, затова той се нарича следизгнанически. Главният принос на следизгнаническите религиозни мислители са ред есхатологични доктрини, трудове върху „последните неща“ или какво ще се случи в края на времето. Под пряката или непряката власт на Персия и Гърция и в годините на Макавейското въстание еврейските мислители в Палестина все повече се интересуват от ролята, която ще играе техният малък и политически слаб народ в световните планове на Господа, и така се задълбочават в месиански и хилиастки очаквания. С други думи, те започнали да вярват, че Бог скоро ще им изпрати национален спасител или „месия“ (думата означава „миропомазан“), който не само ще възвеличи евреите, но ще разпространи култа към Яхве по целия свят в хилядолетие на мир и справедливост преди края на времето. Първоначално те приемали, че хилядолетното царство на мира ще бъде „отсамно“ — че хората ще доживеят да го видят и да му се насладят, както казва третият Исаия: „Защото, както земята произвежда растенията си…, тъй Господ Бог ще прояви правда и слава пред всички народи.“ (Исаия 61:11). Но с течение на времето вероятността хилядолетното царство да възникне естествено „както земята произвежда растенията си“ изглеждала за някои все по-далечна, а алтернативата за ликуване в отвъдното им се струвала по-неизбежна. Най-пълното изложение на отвъдната есхатология в Стария завет се среща в Книгата на Даниил, написана не от Даниил, който вероятно е живял по времето на Навуходоносор, а от някой, използвал името на Даниил по времето на Макавейското въстание. Според този пророк месията, наричан от него „Син Човеческий“, ще дойде „на небесни облаци“ и ще има „владичество вечно, което няма да премине“ (Даниил 7:13-14).
	{img:54_sarkofag.jpg|#Еврейски саркофаг. Богат евреин е поръчал този саркофаг ок. 100 г. сл.Хр. Днес той би означил религията си със звездата на Давид, но тогава стандартният символ на юдаизма е бил менората. Под менората са трите еврейски деца в огнената пещ от Книгата на Даниил, вероятно означаващи тук безсмъртието на душата и собствената надежда на патрона за вечен живот.}
	Съществена част от този възглед за отвъдния живот било вярването, че с месията ще дойде и „Страшният съд“; с други думи, че по чудотворен начин всички мъртви хора ще станат и ще се изправят пред съда на месията. Той ще отсъди как са изживели живота си, грешните мъже и жени ще обрече на вечни мъки, а „светиите“ ще останат да му служат „във величието на царствата, които са под цялото небе“ (Даниил, 7:26-28).


#	Надежди за идването на месията
	Очакването на месията от евреите има очевидно влияние върху живота на Иисус, един евреин, смятан за месия от еврейските и нееврейските си последователи, които оттогава насам се наричат християни. (Още за отцепването на християнството от юдаизма ще намерите в Глава 10.) Евреите, които не вярвали, че Иисус е месията, продължили да очакват идването му. Някои си представяли, че той ще дойде на облаците, както у Даниил, но повечето смятали, че месията ще бъде земен спасител, който ще възвиси народа на Израил и наново ще построи Храма. Както и да е, очакването на чудодейното идване на месията вдъхновявало еврейския народ упорито да поддържа всичките си други вярвания и обичаи дори когато е бил принуден да живее на хиляди километри от Светата земя. До голяма степен на него се дължи истинското еврейско чудо — способността на една иначе незначителна нация да оцелее до наши дни напук на ужасяващата враждебност, като по неизброими начини обогатява света със своите постижения.


>>>	Еврейските закони и литература

#	Еврейската култура: ограничения и постижения
	Древните евреи не са били велики учени, строители или художници. Доколкото можем да съдим, дори Храмът на Соломон не е бил същинско еврейско строително постижение, защото излиза, че финикийски зидари и занаятчии са били канени да решават най-трудните строителни задачи, свързани с проекта. След като еврейският религиозен закон е забранявал сътворяването на всякакъв „издялан образ“ или „подобие“ на каквото и да било в небето, земята или водата (Изход 20:4), не е съществувала нито скулптура, нито живопис. Но затова пък в законодателството и литературата древноеврейската култура намира най-непреходния си израз.
	{img:55_sinagoga.jpg|#Еврейски надпис върху каменна настилка в синагога. Еврейският народ не е създавал статуи заради библейската забрана срещу „идолите“, а същата забрана явно е включвала и цялото пластично изкуство горе-долу до времето на Христос. Тук, на подовата мозайка от Палестина, датираща ок. 900 г. сл.Хр., изобразителното изкуство е заместено от псалма и молитвата. Забележете, че еврейското писмо (ивритът) върви отдясно наляво.}


#	Еврейският закон: Кодексът на Второзаконието
	Главният източник на еврейските закони е Кодексът на Второзаконието, който е ядрото на библейската книга Второзаконие. Макар отчасти да се основава на много древни традиции, издаващи родство с правната мисъл на Стария Вавилон, Второзаконието в настоящия си вид без съмнение датира от времето на революцията на пророците. Общо взето, неговите разпоредби са по-хуманни и справедливи от законите, съдържащи се в старовавилонския Кодекс на Хамурапи. Като пример на хуманизъм той не само включва щедрост към бедния и към странника, но и предписва еврейският роб, след като служи шест години, да бъде освободен и да му се дадат известни средства, за да започне свой живот. Той също изисква на всеки седем години да се опрощават дълговете на всички длъжници. Справедливост се съдържа и в принципите, диктуващи децата да не отговарят за вината на бащите си и че на съдиите при никакви обстоятелства не е разрешено да приемат подаръци. Над всичко Второзаконието издига строгия идеал на „пълната праведност“, защото Яхве не се задоволява с по-малко. Само като живеят „напълно праведно“, евреите могат да се смятат достойни да наследят обетованата земя.


#	Еврейската литература
	Взета като цяло, литературата на евреите е била най-изящната, създадена от древните цивилизации на Западна Азия. Всичко запазено от нея се намира в Стария завет и в апокрифните книги (древни еврейски текстове, които не се признават за свещени поради несигурния им религиозен произход). Освен няколко фрагмента като Песента на Девора в Книгата на Съдиите 5, Старият завет всъщност не е толкова стар, колкото се предполага обикновено. Учените днес признават, че той е бил създаден от няколко сборника и преработки, в които старите и новите части са били смесвани и като цяло приписвани на един древен автор — например Мойсей. Но и най-старата от тези преработки не е била направена по-рано от 850 г. пр.Хр. Мнозинството от книгите на Стария завет са от още по-късен произход, с изключение на някои хроники. Макар по-голямата част от псалмите да се приписва на цар Давид, доста от тях се отнасят за събития от Вавилонския плен и е сигурно, че сборникът Псалми като цяло се е създавал няколко века.


#	Литературните достойнства на Стария завет
	Имайки предвид, че големи части от Стария завет представляват дълги поменици от имена или тайнствени ритуални забрани, останалите, били те биографични или военни разкази, благодарствени молитви, бойни химни, пророчески излияния, любовни стихове или диалози, са изпълнени с ритъм, вълнуваща образност и емоционална мощ. Малко текстове на кой да е език могат да надминат строгата красота на двадесет и втория псалм: „Господ е Пастир мой, от нищо не ще се нуждая: /Той ме настани на златни пасбища/ и ме води на тихи води, /подкрепя душата ми…“; или образа на мира в Исаия: „и ще прековат мечовете си на орала и копията си — на сърпове; народ срещу народ не ще вдигне меч и няма вече да се учат на война.“.


#	Песен на песните
	Библейската Песен на песните се нарежда сред най-прекрасните образци на световната любовна лирика. Макар поколения читатели да са търсили в нея фигуративен духовен смисъл (а някои модерни критици ни казват, че сме свободни да намерим всякакъв смисъл, в какъвто си искаме текст), Песента на песните сигурно се е появила около 5 в. пр.Хр. като сборник от чисто светски сватбени стихове. Женихът възхвалява булката си като своя „гълъбица“, а тя вижда в него свой „цар“. Те заедно се радват на ласките, които ще споделят, и на съвместния любовен живот сред градините и лозята: „Стани, моя мила, моя хубавице, излез! /Ето, зимата се вече мина,/ дъждът преваля, престана; /цветя се показаха по земята…/ и цъфналите лози в лозята издават благоухание… /О, хубава си, моя мила, хубава си/ очите ти са гълъбови под твоите къдри… /зъбите ти — като стадо остригани овци…/ Моят възлюбен отиде в градината си, в ароматните цветници, /за да пасе в градините и да бере кринове./ Аз принадлежа на моя възлюбен, а моят възлюбен — на мене…“


#	Книгата на Йов
	Съвсем друг вид постижение на еврейската литература представлява Книгата на Йов, написана някъде между 500 и 300 г. пр.Хр. По форма книгата е драма на трагичната борба между човека и съдбата. Централната й тема е проблемът за злото: защо е възможно праведникът да страда, докато грешният процъфтява. Сюжетът е много стар, вероятно адаптиран от старовавилонска притча с подобно съдържание. Но евреите въвеждат в него много по-дълбоко философско звучене. Главният герой, Йов, добродетелен човек, внезапно е връхлетян от редица беди: ограбват имуществото му, убиват децата му, а тялото му е разядено от болести. Отначало неговото отношение е стоическо смирение: злото трябва да се приема наред с доброто. Но когато страданията му нарастват, той изпада в отчаяние. Той проклина деня, в който се е родил, и възхвалява смъртта, в която „нечестивите престават да смущават и уморените се успокояват“.


#	Проблемът за злото в Йов
	Следва продължителен спор между Йов и приятелите му върху предназначението на злото. Последните смятат, че всяко страдание е наказание за греховете, и тези, които се разкайват, биват опростени и укрепени духом. Но Йов не може да бъде убеден от техните аргументи. Разкъсан между надеждата и отчаянието, той се опитва да разгледа проблема от всички ъгли. Йов дори предполага, че смъртта може би не е краят, че след нея може да има някакво възстановяване на равновесието. Но отчаянието го обзема отново и той решава, че Господ е всемогъщ демон, който унищожава, воден само от каприза или гнева си. Най-накрая в своята мъка той призовава Всевишния да се покаже и да му разкрие пътищата си. Господ му отговаря от една вихрушка с величествен разказ за грандиозните природни сили, които той контролира. Убеден в своята собствена незначителност и непостижимото величие на Бога, Йов се презира и се разкайва „в прах и пепел“. Краят не дава никакво решение на проблема за личното страдание. Няма обещание за възнаграждение в отвъдния живот, нито пък Бог прави някакъв опит да опровергае безнадеждния песимизъм на Йов. Хората трябва да се утешат с философското разсъждение, че вселената е по-велика от тях и че Господ, следвайки своите неизповедими цели, не може да бъде ограничен от човешките критерии за справедливост и доброта.


#	Книгата на Еклисиаста
	Колкото се различават една от друга лиричната Песен на песните и трагичната Книга на Йов, толкова трезвата, житейски мъдра Книга на Еклисиаста е различна и от двете. Безспорно тази книга, приписвана на Соломон, но сигурно написана не по-рано от трети век пр.Хр., съдържа някои от най-съдържателните и силни цитати от Библията. И все пак нейният дух противоречи на всички възвишени презумпции, срещани в останалите части на еврейската Библия, защото авторът на Еклисиаста е бил скептик и материалист. Според него човекът умира също като звяра, на никой не е даден живот в отвъдното, а човешката история не е нищо повече от последователно отминаване на поколенията. Всичко се повтаря в цикъл и нищо не представлява трайна стойност, защото „слънце изгрява, и слънце залязва, и бърза към мястото си, дето изгрява… «И няма нищо ново под слънцето». Над цялото това безцелно повторение в света на човешките дела господства сляпата съдба, а не заслугите, защото «не на пъргави се дава сполучлив бяг, нито на храбри — победа… нито на разумни — богатство, нито на изкусни — благосклонност, но времето и случаят помагат на всички тях.» В светлината на тези обстоятелства авторът съветва животът да се приема такъв, какъвто е, без крайности: «не бивай много строг и недей се изтъква за много умен…». Не се предавай на грях и не бивай безумен: защо да погубваш себе си?“ Учудващо за неговата мрачност той също „похвалва веселбата“, защото „за човека няма по-добро под слънцето, освен да яде и да пие, и да се весели“.


#	Назидателност на Стария завет
	Как се е случило един текст, проповядващ максимата „не ставай прекалено праведен“, да се промъкне в еврейската Библия, остава неясно, но едва ли може да се стори прекалено твърдението, че той е изключителен. Затова, вместо да приключим този преглед на еврейската литература с Еклисиаста, най-добре е да изтъкнем, че последната книга на еврейската Библия, Малахия, завършва на много характерна нота както в смисъл на нейното пророческо-есхатологично послание, така и на нейния силно назидателен изказ, когато Яхве казва: „А за вас, които благоговеете пред името Ми, ще изгрее Слънцето на правдата, и изцеление ще има в лъчите Му… И ще отъпчете нечестивците… Ето, Аз ще пратя при вас пророка Илия, преди да настъпи денят Господен, велик и страшен.“


>>>	Размахът на еврейското влияние

#	Еврейското наследство
	Историята на Западния свят през последните две хиляди години е дълбоко повлияна от еврейското наследство отчасти поради дейността на евреите, а отчасти защото юдаизмът е почвата, на която е поникнало християнството. (Както ще видим в Глава 12, третата велика световна религия, ислямът, е израсъл и от юдаизма, и от християнството.) Практически всички религиозни вярващи на Запад днес са монотеисти — следователно наследници по вяра на Мойсей и еврейските пророци. Освен това еврейската трансцендентна теология е дала на западните хора увереността, че те са господари на природата и няма защо да се колебаят, преди да отсекат дърво или да обърнат течението на реките от страх да не разгневят горските или водните божества. Било в религиозния си вариант, било в светските му адаптации, този мироглед очевидно е допринесъл неимоверно за техническия напредък на Запада. Моралът, формиран от великите еврейски пророци, днес се изповядва от най-чувствителните в етично отношение хора: „Обичай ближния си като себе си“ (Левит 19:18), което говори по-добре от всеки преразказ. А мечтата за мирен обединен свят, когато „вълк ще живее заедно с агне и леопард ще лежи заедно с козле“ (Исаия 11:6), е мечта, за която всички знаем, че трябва бързо да се осъществи, иначе никаква традиция няма да има значение за никого.


>>>	Минойската и Микенската цивилизация

#	Древните гръцки цивилизации
	Преди 1870 г. никой не се е досещал, че на Гръцкия архипелаг са цъфтели цивилизации много стотици години преди появяването на Атина. Изучаващите гръцкия епос — Илиадата на Омир, разбира се, са знаели, че един могъщ гръцки цар, Агамемнон, според Омир е водил всички гърци към победата в Троянската война много по-рано от осми век пр.Хр., когато Илиадата е била записана за първи път. Но тогава просто са приемали, че целият сюжет на Омир е измислен. Днес обаче учените са сигурни, че историята на Гърция — и оттам европейската история — води началото си повече от хиляда години преди Сократ да започне да обсъжда природата на истината на атинския пазар.


#	Откритията на Шлиман
	Откриването на достоверни знания за тези древни гръцки цивилизации се получава в резултат от най-прочутия „приказен триумф“ в аналите на археологията. В средата на деветнадесети век германският търговец Хайнрих Шлиман, омагьосан на младини от разказа на _Илиадата_, решава да докаже своето предчувствие, че този разказ е по същество правдив веднага щом събере достатъчно средства. За късмет Шлиман направил състояние от търговските си начинания и след това се оттеглил от тях, за да посвети времето и парите си на търсенето на Агамемнон. Макар че нямал никакво археологическо или научно образование, през 1870 г. той започнал разкопки в Западна Мала Азия, в място, за което чувствал увереност, че е древната Троя. За всеобщо учудване скоро след началото на разкопките той открива части на девет различни древни града, всеки построен върху развалините на предшественика си. Шлиман решил, че вторият от тези градове е Троя от _Илиадата_, но днес учените смятат, че по-вероятно Троя е седмият град. Окуражен от успеха си, през 1876 г. Шлиман започнал разкопки в Гърция и — о, чудо! — отново се натъкнал на златна мина, този път и в пряк, и в преносен смисъл, защото намерил гробове, съдържащи злато в неимоверни количества. Тъй като правил разкопките си в изоставеното гръцко селище Микена, той се почувствал напълно удовлетворен, защото в Илиадата се казва, че Микена е градът на Агамемнон и е наречен „златообилна Микена“. Със съжаление трябва да кажем, че разкопките на Шлиман не са били безусловно полезни за изследването на далечното минало, защото в ревностния си ентусиазъм и пренебрежение към научните процедури той унищожил с копаенето си доста доказателства и не се затруднявал с щателно водене на записки. Все пак всички казвали, че неговите открития са толкова вълнуващи и значителни, че сами по себе си заслужават едва ли не да бъдат увековечени в епична поема.
	{img:56_egei.jpg|#Древният егейски свят}
	{img:57_labirint.jpg|#Монета с критския лабиринт. Според легендата критският цар Минос построил лабиринт, за да затвори в него Минотавъра — получовек, полубик. Тази монета от ок. 300 г. пр.Хр. показва лабиринта като символ на Кносос.}
	Щом Шлиман показал, че в това, което преди се е смятало за чиста легенда, има зърно истина, и други се хвърлили да допълват откритията му. Най-значителният му последовател в това отношение е англичанинът Артър Еванс През 1899 г. Еванс започнал да търси „Минос“, както Шлиман е търсил Агамемнон, което означава, че Еванс започва разкопки на гръцкия остров Крит, защото според легендата град Кносос на Крит е бил столица на могъща империя под управлението на владетеля Минос. Още един път се потвърждава, че в легендата има зрънце истина, защото Еванс скоро намерил също толкова богати (а дори и по-красиви) останки като изкопаните от Шлиман. Макар работата на Еванс (тя му донася рицарско звание) да следва тази на Шлиман, цивилизацията, намерена от него край Кносос, е по-стара от гръцката цивилизация, разкрита от Шлиман. Следователно ние трябва да разгледаме „света на Минос“, преди да разберем как той се е превърнал в „свят на Агамемнон“.


#	Разцвет на Минойската цивилизация
	Най-ранните следи от Минойската цивилизация, наречена така от съвременните учени по името на легендарния критски владетел Минос, датират от периода ок. 2000 г. пр.Хр. По това време минойците, чийто произход отпреди заселването им на Крит е неизвестен, започнали да строят градове и да развиват уникална писменост. Минойската цивилизация достига върха си в петте века от 2000 до 1500 г. пр.Хр. Кносос не е бил център на империя, а един от няколкото цъфтящи градове на Крит, които съседствали толкова хармонично, че нито един от тях не намирал за необходимо да строи защитни стени. Само земетресенията, които периодично разтърсвали острова, нарушавали безметежното съществуване на минойците. Тези природни бедствия причинявали големи опустошения, но след всяко минойците се захващали да възстановяват градовете си и обикновено успявали да ги построят още по-величествени от току-що разрушените. В Кносос сър Артър Еванс намерил не само красива каменна архитектура и стенописи, но и първата известна на човечеството тоалетна с течаща вода. По-късните разкопки в друг минойски град, Като Закрос, изваждат на бял свят огромен дворец с 250 стаи, плувен басейн и паркетни подове.
	{img:58_knosos.jpg|#Централното стълбище в двореца на Кносос}


#	Произход на Микенската цивилизация

	{img:59_pismo_b.jpg|#Плочка с линеарно писмо Б от Кносос.}
	Докато Минойската цивилизация процъфтява на Крит, бъдещите й съперници набират сила в континентална Гърция. Около 2200 г. пр.Хр. индоевропейски племена, които говорели най-старата форма на гръцкия език, нахлуват в гръцкия полуостров и към 1600 г. пр.Хр. започват да основават малки градове. Главно благодарение на търговските връзки тези племена постепенно попадат в културното си развитие под влиянието на минойски Крит. Цивилизацията, която се получила от претопяването на гръцките и минойските елементи, се нарича Микенска по името на Микена, водещ град на Гърция от ок. 1600 до 1200 г. пр.Хр. Именно тази цивилизация става господстваща в Егейския свят (Егейско море е тази част от Средиземноморието, която се намира между Гърция и Мала Азия) след ок. 1500 г. пр.Хр. и дори печели надмощие над самия Крит.


#	Линеарно писмо Б
	Едно от най-големите научни постижения на двадесети век радикално промени нашите представи за историята на Крит и Гърция в столетието между 1500 и 1400 г. пр.Хр. Някога се е мислело, че през този период Гърция все още е била полуварварска икономическа колония на блестящия Крит и че вътрешните промени на Крит между 1500 и 1400 г. пр.Хр. могат да се отдадат на появяването на „нова династия“. Било е известно, че многобройни образци от една и съща линеарна писменост (наречена „линеарно писмо Б“) се намират и на Крит в континентална Гърция, но просто се е приемало, че писмото е било от критски произход и се е разпространявало от Крит към Гърция. Но през 1952 г. един талантлив английски младеж, Майкъл Вентрис, който тогава е само на тридесет години (и трагично загива в автомобилна катастрофа след четири години), успява да разшифрова линеарното писмо Б и да покаже, че то представлява ранна форма на гръцкия език. Откритието на Вентрис революционизира изследванията на предкласическа Гърция, като показва, че жителите на континента са господствали над Крит в края на минойския период, а не обратното.
	{img:60_tera.jpg|#Стенопис от Тера. Вулканичното изригване на о-в Тера е запазило много великолепни картини. На тази една изящна жрица кади благовония.}


#	Микенците изместват минойците
	Учените днес са съгласни, че микенците са изместили минойците като владетели на Егейския свят скоро след 1500 г. пр.Хр., макар да не са сигурни точно по какъв начин е станало това. Източник на многобройни фантастични догадки са последствията от гигантско вулканично изригване на остров Тера, на около 110 км от Крит. Сигурно е, че ок. 1500 г. пр.Хр. изригването на Тера е било толкова мощно, че е погребало всички селища на острова под повече от метър вулканична пепел; възможно е това събитие да е дало историческата база за по-късната гръцка легенда за Атлантида, митичен остров, за който се говори, че бил ударен от земетръс и потопен дълбоко в морето. Без съмнение изригването на вулкана на Тера е предизвикало трусове и наводнения на Крит, които са разрушили крайбрежните селища и много сгради в Кносос. Но все пак, доколкото може да се каже, усилията за възстановяване са били бързи и животът скоро се е връщал в нормални рамки. Може би някои местни политически слабости, предизвикани от бедствието, са позволили по онова време на континенталните гърци да вземат властта в Крит, но по-вероятно изглежда, че без връзка с това събитие микенците са станали достатъчно силни, за да покорят Крит без големи сражения. Във всеки случай между ок. 1475 и 1400 г. пр. Хр. микенците оглавяват една епоха на процъфтяване и художествено съвършенство на Крит.


#	Микенците отстъпват пред дорийците
	Около 1400 г. пр.Хр. друга вълна микенци навлиза в Крит, разрушава Кносос и слага неочакван край на Минойската цивилизация. Защо това нахлуване е било толкова разрушително, остава неизвестно, но след него континентална Гърция става безспорна господстваща сила в Егейския свят за следващите двеста години. Около 1250 г. пр.Хр. микенците водят успешните си войни с троянците от Западна Мала Азия, но техният собствен залез е вече на хоризонта. В течение на един век между 1200 и 1100 г. пр.Хр. микенците отстъпват пред дорийците — варварско северногръцко племе, което притежава железни оръжия. (Железните оръжия отначало може би не са превъзхождали много бронзовите, използвани от микенците, но понеже желязната руда се е срещала много по-често в Западна Азия и Източна Европа, отколкото медта и калая, необходими за бронза, железните оръжия са били много по-евтини и така са позволявали да се въоръжат много повече бойци.) Тъй като дорийците били по-примитивни във всички отношения, освен въоръжението, тяхното господство представлява тъмна епоха в гръцката история, продължила до ок. 800 г. пр.Хр.


#	Минойският цар като икономически надзирател
	Както се вижда от разказаното дотук, минойската и микенската цивилизация са били тясно преплетени; дори най-големите специалисти трудно могат точно да определят къде свършва едната и къде започва другата. Задачата се усложнява от факта, че две форми на писменост, които предхождат линеарното писмо Б и се намират само на Крит, още не са разшифровани. (Всеки, който иска да се прочуе като Шлиман, Еванс или Вентрис, може да си постави за цел разгадаването на минойската писменост.) Затова тезите за минойската цивилизация преди ок. 1500 г. пр.Хр. почиват изключително върху визуални наблюдения и археологически находки, оставяйки голям простор за догадки. Тези находки наистина говорят, че минойската цивилизация е била една от най-напредничавите в цялата древна история.
	Минойският владетел не е бил войнствен вожд като асирийския цар. Наистина той по всяка вероятност е командвал голям флот, но флотът не е бил предназначен за война, а за поддържане на търговията. Всъщност минойският цар е бил главният предприемач в държавата. Работилниците, разположени край двореца му, произвеждали големи количества изящна керамика, платове и метални изделия. Макар частната инициатива не изглежда да е била забранена, тя вероятно е била облагана с тежки данъци. Все пак е имало някакви частни работилници, особено в малките градове, а голяма част от земеделието също е била в частни ръце.
	{img:61_sustezanie.jpg|#Сцени от състезания с бикове: Минойски стенопис ок. 1500 г. пр.Хр. Очевидни са младостта, ловкостта и пъргавината на минойските атлети, средният, от които е мъж, а другите са жени. Тялото и рогата на бика са преувеличени, както и стройността на атлетите и техните очи, изобразени във фас върху лицата в профил. Вероятно има известно преувеличение и в съдържанието — съвременните специалисти по борба с бикове твърдят, че не е възможно да се направи кълбо през гърба на налитащ бик.}


#	Минойската държава като бюрократична монархия
	Минойската държава най-точно може да бъде наречена бюрократична монархия. Управникът на всеки водещ град и прилежащата му територия, изглежда, е бил абсолютен владетел, а към края на минойската епоха (трудно е да се каже кога точно) господарят на Кносос се е наложил над целия остров. Абсолютният владетел управлявал с помощта на многобройна бюрократична класа. Писарите, които, изглежда, са държали монопола върху образованието, водели подробен отчет за всички аспекти на икономическия живот. Цялото селскостопанско производство и манифактурата били наблюдавани внимателно, за да се събере или обложи с данък всичко, полагащо се на царя. Външната търговия също, изглежда, е била надзиравана отблизо; най-вероятно минойските кораби, които пътували до пристанища чак в Сирия и Египет, били притежавани или поне тежко облагани с данъци от владетеля и били внимателно следени от бюрократичната администрация.


#	Процъфтяване и равенство
	Въпреки този щателен надзор минойските хора от почти всички класи са водили доста заможен живот. Макар да са съществували големи социални и икономически различия между управниците и управляваните, сред обикновените хора, изглежда, не е имало големи разлики по богатство и обществено положение. Ако изобщо е съществувало робство, то сигурно е заемало незначително място. Жилищата в най-бедните градски квартали са били добре построени и просторни, често с цели шест или осем стаи; но ние не знаем колко семейства са живеели в тях. Жените явно са се радвали на равни права с мъжете. Независимо от класовата им принадлежност не е имало обществена дейност, която да им е била забранена, и никакво занятие, с което не са могли да се занимават. В това отношение минойците са представлявали изключение в древния свят. На Крит е имало жени-бикоборци и дори жени-боксьори. Жените от висшите слоеве посвещавали много време на модата и други начини за прекарване на свободното време.
	{img:62_zmii.jpg|#Минойска богиня на змиите. Статуетка от слонова кост и злато, открита край двореца в Кносос. Датира от ок. 1550 г. пр.Хр.}


#	Спорт, театър, строителство
	Жителите на Крит се наслаждавали на игри и спортове. Танци, надбягвания и бокс си съперничели като главни видове развлечения. Минойците първи в света построили каменни театри, където шествията и музиката привличали огромна публика. Археологическите находки на остров Крит показват, че минойците били също талантливи изобретатели и строители. Те строели отлични каменни пътища, широки над три метра. Много от принципите на съвременната санитарна техника са били познати на проектантите на двореца в Кносос, благодарение на което царското семейство на Крит през седемнадесети век пр.Хр. живеело в комфорт и такива удобства като вътрешна течаща вода, които не са били достъпни на кралете в Западна Европа дори през седемнадесети век сл.Хр.


#	Матриархалния характер на минойската религия
	Религията на минойците изпъква сред другите в античния свят, защото е била предимно матриархална. Главното божество не е било бог, а богиня, господарка на цялата вселена — морето и небето, както и земята. В началото, изглежда, изобщо не е било почитано никакво мъжко божество, но по-късно се появил бог, свързан с Великата богиня като неин син и съпруг. Независимо от това минойците никога не са придавали на тази мъжка фигура някакво самостоятелно значение. Макар че Богинята-майка се е смятала за източник както на доброто, така и на злото, дори нейната зла сила не е била свирепа или ужасяваща: макар че тя предизвиквала бурите и сеела разрушения, тези действия служели за обновяване на природата, така както смъртта служи за предпоставка на живота. Смъртните жители на земята били длъжни да принасят жертви на богинята, а също на нейните свещени животни като биковете и змиите. Минойските ритуали се изпълнявали от жрици, а не от жреци, в съответствие с женската ориентация на цялостната им религиозна система.


#	Изяществото на Минойската живопис
	Ако има постижение на минойците, което най-добре да демонстрира жизнеността на тяхната цивилизация, това е техният гений в живописта. С изключение на художествените завоевания на класическа Гърция и Рим, развили се едно хилядолетие по-късно, ничие изкуство в древния свят не може да се сравнява с тяхното. Отличителните черти на минойската живопис са финесът, непринудеността и натурализмът. Тя не е служила да прославя амбициите на високомерната господстваща класа или да насажда догмите на религията, а да изразява насладата на личността от красотата на минойския свят. Повечето минойски рисунки представляват фрески, но се срещат и оцветени релефи. Стенописите в критските дворци безспорно са най-добрите, запазени от античните времена. Те разкриват чувствителност към драматизма и ритмиката и разбиране на човешкия характер в променливите му настроения. Минойското изкуство е толкова изтънчено и изящно, че един французин, който разкривал останките от фрески в Кносос, не могъл да сдържи възхищението си, когато видял поразителна рисунка на жена, изобразена с къдрици, живи очи и чувствени устни: „Mais, c’est la Parisienne!“ („Боже мой, та тя е същинска парижанка!“).
	{img:63_parijhanka.jpg|#	„Парижанката“.}
	Както може да се очаква от народ, посветил се на изяществото, художественото съвършенство в Минойското царство след живописта се проявило в скулптурата и дори в домашните предмети за всекидневна употреба. Може би най-забележителният факт относно минойската скулптура е, че мащабът й винаги е умален. Напразно бихме търсили сред минойските находки еквиваленти на гигантските месопотамски царе, сразяващи хилавите си врагове, или на колосалните египетски фараони, надвисващи над зрителя като чудовищни призраци. Древните минойци не са обичали да прибягват до големи размери, за да създадат впечатляващ ефект. Напротив, минойските статуи на човешки фигури са почти винаги по-малки от естествения ръст и разчитат на натурализма и финеса, за да завладеят въображението на зрителя. По същия начин резбованите камъни, златните и бронзовите изделия, керамиката до най-скромните домашни глинени съдове са неизменно изящно изработени, а понякога иронично шеговити.
	{img:64_grunchari.jpg|#Минойска ваза, ок. 1400 г. пр.Хр. Минойските грънчари са прочути със създаването на огромно разнообразие от форми.}
	Микенската цивилизация, изглежда, е била по-войнствена и по-малко рафинирана от минойската, но съвременната наука ни предупреждава да се пазим от преувеличаване на тези различия. Търговията продължила да процъфтява: микенски изделия са намирани в такива далечни земи като Британия и Египет. Както на Крит, така и в континентална Гърция градът бил центърът на цивилизацията. Главните микенски градове били самата Микена, Пилос и Тиринт. Всеки град и прилежащата му околност били управлявани от цар, наречен _ванакс_. Както на Крит, микенската държава била бюрократична монархия. Ние познаваме някои от механизмите на тази монархия благодарение на разшифроването на многобройните плочки с линеарно писмо Б. Всички те представляват архиви на един високоорганизиран бюрократичен апарат. Плочките от Пилос съобщават за най-дребните детайли от стопанския живот на царските поданици: точната площ на даден имот; броят на кухненските съдове, притежавани от еди-кой си; личните имена, дадени на нечии два вола („Лъско“ и „Черньо“). Тези подробни описи ни говорят, че държавата е била силно централизирана и че е господствала чрез контрола си над стопанската дейност на гражданите.
	{img:65_tirint.jpg|#Детайл от стенопис с шествие в Тиринт, ок. 1300 г. пр.Хр. Забележете сходството на този микенски женски профил с минойската „Парижанка“, показана по-горе.}
	Макар че бюрократичните монархии на минойците и на микенците са били сходни, съществуват поне няколко забележими разлики между двете родствени цивилизации. Едната е, че микенците определено са имали робовладелска система. Освен това микенското общество е било много по-силно ориентирано към войната. Понеже микенските градове често воювали помежду си, те били построени върху хълмове и здраво укрепени. В съответствие с някак си по-грубия и по-варварски начин на живот, отколкото на Крит, микенските царе си строял и солидни гробници, в които погребвали своите най-хубави инкрустирани бронзови кинжали и други символи на власт и богатство.
	Вярно е също, че микенското изкуство не е толкова изтънчено, колкото минойското. Безспорно микенците никога не са достигнали художествения финес и изящество на минойците. Все пак микенските художествени произведения, създадени в Кносос между 1500 и 1400 г. пр.Хр., макар и по-статични и с по-симетрична композиция от по-старите минойски работи, в никой случай не са напълно различни по рода си. Нещо повече, „Парижанката“ от минойски Кносос има някои много близки стилистични прилики с фреска от ок. 1300 г. пр.Хр., изобразяваща процесия от жени, намерена в микенски Тиринт. Нито пък може да се мисли, че всички най-добри черти на микенското изкуство са само вулгаризирани заемки от минойците — великолепно изработените и изящни микенски инкрустирани кинжали нямат предшественици никъде на Крит.


#	Влиянието на минойската и микенската цивилизации
	Значението на минойската и микенската цивилизация не бива да се оценява главно чрез влиянието им върху следващите общества. Минойската култура едва ли е повлияла върху други народи, освен микенците, и е била унищожена почти без следа около 1400 г. пр.Хр. Микенците са оставили след себе си малко повече следи, но не кой знае колко. По-късните гърци запазили някои микенски богове и богини, като Зевс, Хера и Посейдон, но напълно променили ролите им в религиозния пантеон. Може би по-късните гърци са наследили от микенците и любовта им към атлетиката и тяхната система от мерки и теглилки, но тези връзки остават неясни. Омир явно помни успешната за микенците обсада на Троя, но също толкова важно е да осъзнаем колко много неща Омир е забравил: писалият през 8 в. пр.Хр. Омир (всъщност няколко различни автори, стигнали до нас с това общо име) напълно е забравил за съществуването на микенската бюрокрация, която ни е известна от плочките с линеарно писмо Б. Може да се окаже, че прекъсването между микенците и по-късните гърци е било само за добро. Някои историци твърдят, че разрушаването на деспотичната Микена от дорийците е било необходима прелюдия за появяването на следващия по-свободен и по-просветен гръцки светоглед.


#	Значението на минойската и микенската цивилизации
	Макар минойската и микенската цивилизация да са имали слабо влияние в историята, те все пак са забележителни поне по четири причини. Първо, те са били първите цивилизации в Европа. Преди минойските постижения всички цивилизации са съществували на Изток, но след тях Европа става сцена на развитието на поредица внушителни цивилизации. Второ, в някои отношения минойците и микенците са предугадили някои по-късни европейски ценности и постижения, дори и да не са ги повлияли пряко. Минойската и микенската политическа организация е била сходна с тази на множество азиатски държави, но минойското изкуство изглежда твърде различно и е по-характерно за по-късните европейски образци. Трето, минойската цивилизация, а в по-малка степен и микенската, е важна заради своя светски и прогресивен мироглед. Той е въплътен в привързаността на егейските народи към удобството и охолството, в любовта им към развлеченията, удоволствието им от живота и смелостта да експериментират. И накрая, докато древната Асирия, древният Вавилон и дори древният Египет са изпуснали последния си дъх като „трупове в броня“, древният Крит е издъхнал сред весели празненства, вихрещи се в градове без стени.


#	Литература
	__ЕВРЕИТЕ__
	Albright, W.F., _From the Stone Age to Christianity_, New York, 1957. Обръща внимание на развитието на еврейския монотеизъм.
	Anderson, Bernhard W., _Understanding the Old Testament_, 4th ed., Englewood Cliffs, NJ., 1986.
	Baron, Salo W., _A Social and Religious History of the Jews_, rev. ed., 18 vols., New York, 1952–1980. Съвременна класика: почти всички трудове по еврейска история вземат Берън за отправна точка.
	Bickerman, Elias J., _From Ezra to the Last of the Maccabees_: Foundations of Post-Biblical Judaism, New York, 1962.
	Bright, John, _A History of Israel, 3d ed., Philadelphia_, 1981. Стандартен разказ.
	Hermann, Siegfried, _A History of Israel in Old Testament Times_, London, 1975. Иконоборческа и предизвикателна.
	Kaufmann, Yehezkel, _The Religion of Israel, New York_, 1972. Подчертава уникалността на еврейските религиозни постижения.
	Noth, Martin, _The History of Israel_, 2d ed., New York, 1960. Провокираща преоценка.
	Orlinsky, H.M., _Ancient Israel_, 2d ed., Ithaca, N.Y., 1960. Добър кратък преглед на древната еврейска история.
	Schiirer, Е., _The History of the Jewish People in the Age of Jesus Christ_ (175 B.C. — A.D. 135), rev. ed., 3 vols., Edinburgh, 1973–1983. Ново издание на незаменимия разказ от деветнадесети век.
	Alsop, Joseph, _From the Silent Earth: A Report on the Greek Bronze Age_, New York, 1964. Ентусиазиран разказ на съвременен политически журналист за някои от най-вълнуващите открития и хипотези. Привърженик е на микенците в споровете за техните връзки с минойците.
	Blegen, Carl W., _Troy and the Trojans_, New York, 1963. Най-надеждната археологическа оценка.
	Chadwick, John, _The Decipherment of Linear_ B, 2d ed., New York, 1968. Чадуик е бил колега-изследовател на Майкъл Вентрис и в тази книга излага по най-достъпен начин блестящата му работа.
	_The Mycenaean World, New York_, 1976. Жив разказ за онова общество, основан на разчетените плочки с линеарно писмо Б.
	Finley, M.I., _Early Greece: The Bronze and Archaic Ages_, New York, 1970. Отлично изследване, което покрива две различни епохи.
	Higgins, _Reynold, Minoan and Mycenaean Art_, lev. ed., London, 1981.
	History of the _Hellenic World, Vol. I, Prehistoric and Protohistory_, University Park, Pa., 1974.
	Hood Sinclair, _The Minoans_, London, 1971.
	MacDonald, _William A., Progress into the Past_: The Rediscovery of the Mycenaean Civilization, New York, 1967.
	Starr, _Chester G., The Origins of Greek Civilization_, New York, 1961.
	Vermeule, _Emily, Greece in the Bronze Age_, Chicago, 1964. Най-добрата книга на тази тема.


#	Източници
	Baron, Salo W., and J.L.Blau, eds., _Judaism: Post-Biblical and Talmudic Periods_, New York, 1954.
	_Старият завет и Апокрифите_, различни издания.
	Pritchard, J.B., ed., _Ancient Near Eastern Texts Relating to the Old Testament_, 3d ed., Princeton, 1969.


>>	Глава 5
>>	Древната индийска цивилизация

E>
	Индуизмът не дели идеите за Бога на истински и лъжливи, и не възприема една частна идея като стандарт за целия човешки род. Той приема очевидния факт, че човечеството търси идеала си за Бога на различни нива и в различни посоки, и се чувства съпричастен на всеки етап от търсенето.
@	С. Радхакришнан, Индуският мироглед
E$


>>>
#	Народите на Индия
	Субконтинентът Индия (включващ Пакистан и Бангладеш) има площ малко по-голяма от половината Съединени щати, а е населен с над четири пъти повече хора. Индия е не само огромен и гъстонаселен район, в нея има много разнообразни нива на култура, различни религии, езици и икономически условия, а нейната история е извънредно сложна. Сред народите й са представени пет-шест различни езикови семейства. Населението съдържа примеси от множество различни народи, от тъмнокожите обитатели на Андаманските острови до белокожите средиземноморци на север и северозапад, потомци на индоарийците, които нахлули в страната преди около 3500 години. В Южна Индия най-широко разпространена е групата на дравидите, но понеже терминът се използва за всички, чийто език спада към дравидското семейство, той вече не означава еднороден етнически произход. Друг тип, може би по-древен от дравидите, се наричат австралоиди заради родството си с туземните племена, разпространени в части на Югоизточна Азия и далеч на изток чак до Австралия. Монголоидният елемент се намира главно в граничния район на север и североизток. Алпийският тип се среща покрай западния бряг, понякога със слаб нордически примес (издаван от сивите или сините очи). В течение на векове, въпреки безжалостната сегрегация на кастовата система в историческите епохи, Индия е била топилня за човешките раси.


#	Географията на Индия
	От географска гледна точка Индия има два главни дяла. Южният триъгълник или полуостровната част, известна като Декан, е разположена изцяло в тропиците. Северната, или континенталната половина, също с триъгълна форма, е на географската ширина на Мексико и южната част на САЩ и има температури в диапазона от тропическата горещина до суровия студ на северните планински върхове. Северен Декан е полупланински и гъсто залесен. В него се крият някои от туземните планински племена, чиито прадеди са били изтикани в пустошта под натиска на разширяващите се по-цивилизовани общности. Планинската верига Западни Гхати се простира покрай западното крайбрежие, но по-голямата част от полуострова представлява слабо наклонено плато. Северната половина на Индия, наречена Хиндустан, граничи на север с високата Хималайска верига и е отделена от Декан с ниските планини Виндхия. По-голямата част от Хиндустан е плоска равнина, която обхваща площ колкото Франция, Германия и Италия взети заедно, и се отводнява от големите речни системи на Инд и Ганг. Реките на Хиндустан извират от Хималаите или отвъд тях и се подхранват от снегове и ледници. Както Инд, така и Брахмапутра идват от Тибет и текат в противоположни посоки край планинската верига, докато завият на юг към Индия, носейки със себе си целинна почва от планините, която се отлага в равнината. Кротко течащият Ганг, който се разлива по-рядко от Инд, е най-благотворен от всички. Наричан „майка Ганг“, той отдавна е свещена река за индусите. Не е за учудване, че централната долина на Ганг, където всеки сантиметър почва е плодороден и не може да се намери камъче дори колкото грахово зърно, е едно от най-гъсто населените кътчета на земята. Делтата на Ганг е обкръжена от непроходима джунгла, а една пустиня отделя равнината на Долен Инд от Ганг и притоците му, но Индо-Гангският район като цяло е щедро надарен от природата. Тук са се намирали най-влиятелните центрове на индийската цивилизация.
	{img:66_india.jpg|#Древна Индия ок. 500 г. пр.Хр.}


#	Влиянието на мусоните
	Климатичният фактор с преобладаващо значение за Индия е рязката разлика между сухия и дъждовния сезон. Обикновено всяка година между юни и октомври мусонните ветрове, заредени с влага от Арабско море и Индийския океан, нахлуват в североизточна посока през субконтинента, донасяйки тежки, но неравномерно разпределени валежи. Дъждът вали изобилно по западното крайбрежие на Декан, в равнината на Ганг в подножието на Хималаите и с най-голяма сила в северозападния ъгъл (днес Бангладеш и индийския щат Западна Бенгалия), където понякога причинява катастрофални наводнения. Речната система на Инд и Ганг осигурява достатъчно вода за поливане, но полуостровна Южна Индия разчита почти изцяло на дъждовете, за да обработва богатата си земя. Историята на Индия е изпъстрена от периодически повтарящ се бедствен глад, предизвикан от сушави години.


>>>	Основите на индийските цивилизации

#	Най-старата цивилизация в Индия
	Северозападна Индия е била мястото на велика древна цивилизация, съвременна на цивилизациите в Месопотамия и долината на Нил. Забравена дълги векове, нейното съществуване и размах бяха извадени на бял свят от археологически разкопки, започнали през 20-те години на нашия век. Цивилизацията от долината на Инд, която достига върха си през третото хилядолетие пр.Хр., в много отношения се различава от индийските цивилизации в по-късните исторически времена. Произходът, както и причината за упадъка й дълго време бяха предмет на догадки, но разкопките през 70-те години дадоха убедителни доказателства, че културата от долината на Инд е била самобитна, изградена върху основи, поставени от племена — производители на храни и каменни сечива, които са населявали района още през шестото хилядолетие пр.Хр.


#	Културата на първите индийски земеделски общества
	Разкопките на земеделски села на площ от петстотин акра в Северен Белуджистан (днес част от Пакистан) разкриват няколко последователни слоя от култури — производители на храна, водещи през период от около три хиляди години непосредствено към зрялата цивилизация от долината на Инд. Още през 4000 г. пр.Хр. тези села са произвеждали съдове, направени на грънчарско колело, имали са разнообразно животинско стопанство и са отглеждали многобройни растителни култури, включително памук. Техните украсени глинени съдове и теракотени човешки и животински статуетки издават възхитително художествено умение. Изделията от Белуджистан се продавали на голяма територия, простираща се до Иран и Афганистан.


#	Разкопки в Мохенджо-Даро и Харапа
	Цивилизацията от долината на Инд (ок. 3200–1600 г. пр.Хр.) заемала площ от почти 1,3 милиона км 2, простирайки се от бреговете на Арабско море, на север край речната система на Инд, до р. Амударя в Северен Афганистан. Макар и изградена на селскостопанска основа, тя била главно градска цивилизация с утилитарно, обичащо комфорта, космополитно общество и широки търговски връзки с външния свят. Отношенията с Месопотамия били особено интензивни между 2300 и 2000 г. пр.Хр. Сред седемдесетината столични центъра, разкрити досега, двата главни града са Мохенджо-Даро, на около 500 км от крайбрежието, и Харапа, 650 км по-нагоре по реката, в Пенджаб. По приблизителна оценка всеки от тези два града е имал най-малко 35 000 души население, а контрастиращите видове жилищни постройки предполагат широк диапазон на богатството и социалния статус на обществените класи. И двата града са били укрепени, трайно изградени от тухли, и застроени според амбициозни и интелигентни планове. Солидно построените къщи, някои на три етажа, са били снабдени с бани, които се оттичали в канализационни тръби, положени под главните улици. Мохенджо-Даро имал обществена баня с площ 90 м 2, облицована с водонепроницаеми тухли и великолепно украсена. Голямо зърнохранилище в Харапа било изградено върху издигната платформа, за да предпази няколкото вида зърно, складирани в него, от повреждане при наводнения. Сред домашните животни имало камили, говеда, биволи, кози, свине, магарета и птици. Открити са само малка част от останките на цивилизацията от долината на Инд, а много не могат да се извадят, защото нивото на водите се е покачило с течение на вековете. Но намерените доказателства са достатъчни, за да ни покажат, че тази цивилизация във връхната си точка е била много развита и не е отстъпвала на тези от Египет и Месопотамия.
	{img:67_kanalizazia.jpg|#Канализацията на Мохенджо-Даро. Този домашен канал е бил свързан с колектора под градските улици — уникална канализационна система за онази епоха.}
	{img:68_mohedjo.jpg|#Голямата баня в Мохенджо-Даро, главен град на цивилизацията в долината на Инд. Вляво: Забележете тухлените стени на банята (12 на 7 метра) в укрепената цитадела, увенчана от будистки храм, построен повече от две хиляди години по-късно. Вдясно: Реконструкция на обществената баня и прилежащите постройки.}
	Времето на цивилизацията от долината на Инд е бронзовият век на Индия. Открити са възхитителни медни и бронзови съдове и златни и сребърни украшения. Изработката е специална и с превъзходно качество. Макар народът от долината на Инд да не е оставил внушителни паметници, той е въплътил художествения си талант в дребни предмети за лично ползване, украшения, животински и човешки статуетки с поразителна грация и естественост. Някои от използваните символи, включително свастиката (взета от санскритската дума за благополучие), се появяват като декоративни мотиви в индийското изкуство от по-късни периоди. Два миниатюрни мъжки торса, изсечени от камък, са анатомично безпогрешни и изглеждат по-живи от скулптурните фигури на гръцкия архаичен период хиляда години по-късно.
	{img:69_tors.jpg|#Мъжки торс от Харапа., ок. 2300–1750 г. пр.Хр. Тази деветсантиметрова фигурка предвещава по-късната индийска скулптура със своя анатомичен реализъм и стил.}
	Група предмети с естетично значение, но явно предназначени за утилитарни цели, представляват квадратните и правоъгълни каменни печати, от които са намерени над 2000 броя. Всеки печат, вероятно използван за полагане на личен подпис, подобно на цилиндричните печати от Месопотамия, обикновено има профил на животно и кратък надпис. Това са единствените образци писменост, открити досега. Писмото от долината на Инд, наброяващо около 270 пиктограми или символи, не изглежда да има връзка с друга писмена система. Понеже за съжаление писмеността още не е дешифрирана, малко може да се каже относно интелектуалния живот на тези, които са я използвали.
	{img:70_momiche.jpg|#Танцуващо момиче. Бронзова статуетка на танцьорка от Мохенджо-Даро, поразителен образец на изкуството в древната цивилизация край Инд. Гривните и лентите запазват популярността си сред индийските жени и до днес.}
	Религиозните вярвания и обичаи на първите обитатели на долината на Инд по необходимост са предмет на догадки, но без съмнение те са внесли трайни елементи в индийското религиозно наследство. Намерените резби и фигурки показват разпространението на култа към плодовитостта. Свещените предмети включват фалически символи, богиня-майка, мъжко божество, свещено дърво и бик. За рогатата мъжка фигура, изобразена на три от печатите, се смята, че е прототип на широко популярния индуски бог Шива.
	По причини, които остават спорни, цивилизацията в долината на Инд запада през първата половина на второто хилядолетие и изглежда изчезва около 1600 г. пр.Хр. Вероятно важен разрушителен фактор са били серията наводнения и земетресения, които променят течението на Инд и заливат гъстонаселени области. По същото време в Северозападна Индия навлизат племена, чиито войни превземат градовете и окупират страната. Но вече не се смята, че цивилизацията в долината на Инд е рухнала в неочаквана криза или само в резултат на варварско нахлуване. Пришълците донасят със себе си семената на нова индийска цивилизация, но те смесват кръвта си с тази на покореното население, възприемат и продължават много аспекти на местната култура.
	Нахлуването, което съвпада със залеза на най-старата индийска цивилизация, не е било изолирано явление на световната сцена. Малко след 2000 г. пр.Хр. някакъв фактор на околната среда — вероятно растящ недостиг на пасища в Централна и Западна Азия — предизвиква масова миграция на чергарските племена. Мигрантите се заселвали главно в Южна и Западна Азия (пример за това е заемането на Анатолия от хетите ок. 1600 г. пр.Хр.), но това движение на населението довело до културни последствия, простиращи се далеч отвъд физически засегнатите райони. Макар че мигриращите племенни общества нямали писмена система, говоримият им език е бил високо развит и като правило измествал езиците, с които се сблъсквал. В съвременната епоха е въведен терминът „индоевропейски“ за означаване на семейство езици, господстващи върху огромна територия, простираща се от Хиндустан до западните и северните граници на Европа. То включва класическите антични езици гръцки и латински, както и съвременните европейски езици — новогръцки, романски, славянски, келтски и германски (главните изключения са унгарският, финландският и естонският).
	{img:71_pechat_bik.jpg|#Печат с бик. Отпечатък от каменен печат от Мохенджо-Даро, 2500 г. пр.Хр., вероятно използван като подпис. Предполага се, че животинската фигура(брахмански бик или зебу) е имала религиозно значение.}
	По време на голямото преселение през първата половина на второто хилядолетие пр.Хр. две тясно свързани групи племена от степите на Западна Русия се преместили на юг — едната група към Иранското плато, а другата през проходите на Хиндукуш към Северозападна Индия. И двата народа наричали себе си ария (означава „благороден“), оттам и географско-политическото наименование Иран, и няколко индийски варианта на същата дума. Строго казано, името арийски важи само за иранците (персите) и индоарийците на субконтинента, макар то понякога да се използва свободно за означаване на цялата индоевропейска езикова група. Няма никакво основание то да се употребява по отношение на някой европейски народ или раса.
	{img:72_skeleti.jpg|#Скелети в Мохенджо-Даро. Макар че залезът на тази култура е загадка, варварското нашествие сигурно е играло важна роля.}


#	Икономиката и обществото на древните индоарийци
	Древните индоарийци имали проста, главно пастирска икономика. Техните домашни животни били овцете, козите, впрегатните коне за теглене на бойни колесници и за надбягване с колесници, а самите те са били умели животновъди. Макар да не бил обожествяван, добитъкът бил толкова високо ценен, че служел и за парична единица. Ечемик и няколко други зърнени култури били отглеждани с помощта на дървено рало, теглено от волове. Практикували се всички обикновени занаяти, включително обработка на метали. Музиката — и вокална, и инструментална, с флейти, барабани, цимбали и струнни лютни или арфи — била разпространено развлечение, както и танците. Хазартът със зарове бил национална игра и, изглежда, бил станал почти национална болест. Древното индоарийско общество напомняло обществото на другите войнолюбиви народи, както са описани в _Илиадата_ на Омир, англосаксонския _Беовулф_ и скандинавско-исландските саги. Основната клетка на обществото било патриархалното семейство, в редки случаи полигамно, в което жените били в строго подчинено положение, макар и да не са били подлагани на ограниченията и униженията на по-късното индуистко общество.


#	Политически и съдебни институции
	В древното индоарийско общество политическите и съдебните институции били в зачатъчно състояние. Всяко племе имало свой вожд или цар (_раджа_), чиято главна функция била да води воините в бой. Някои племена, в които раджата бил избиран от събрание на воините, приличали повече на аристократична република, отколкото на монархия. Понеже нямал големи градове, от които да извлича богатства, раджата по необходимост разполагал с ограничена власт. Провинциалните села на неговата територия сами управлявали вътрешните си дела, като плащали с част от земеделската си продукция за „закрилата“ на раджата. Отношението към престъпленията и наказанията наподобявало това на германските племена, които нахлуват в Римската империя хиляда години по-късно. От пострадалата страна или неговото семейство се изисквало да вземат инициативата в преследването на престъпника. Обикновено компенсацията за щетите била плащане на ищеца или, в случай на убийство, на семейството на жертвата. Друг паралел с древната германска система на правосъдие е прибягването в отделни случаи към изпитания с огън и вода за установяване на вина или невинност. Най-честата жалба била срещу кражби, особено кражба на добитък, макар че това престъпление се смятало за особено тежко. Неплатежоспособният длъжник — обикновено такъв, който е залагал прекалено хазартно — можел да стане роб на кредитора си.


#	Религията на древните арийци
	На всеки етап от дългата история на индийската цивилизация религията е била фактор с голямо значение. Относително простата религия на древните арийци може да се сравни с тази на ранните гръцки, римски, скандинавски и германски общества. Арийски богове — дева, или „блестящите“ — са били природните сили или олицетворенията на тези сили. Не са били издигани идоли и храмове, а култът се е изчерпвал главно с принасяне жертви на боговете. Жертвали са зърно и мляко, животинско месо било изгаряно на олтарите (самите поклонници изяждали месото), но най-отбраният дар била сомата, халюциногенна напитка от ферментирал сок на планинско растение. Представата за боговете била като за прекрасни и могъщи същества с човешки черти, но безсмъртни докато пиели сока сома, и, общо взето, благоразположени. Приемало се, че те възнаграждават хората от благодарност за почитта и принесените дарове. Постепенно обаче се наложило схващането, че ако свещените ритуали се изпълняват с безпогрешна точност, те могат да принудят бога да се подчини.


#	Списъкът на боговете
	Списъкът на боговете бил голям и все се разширявал. Макар няколко божества да могат да се отъждествят с боговете на други индоевропейски народи, те не са имали толкова отчетливи личностни характеристики, както гръцките или скандинавските богове. Арийският и по-късният индуистки пантеон имал тенденция към размножаване и специализация. Дяус, господар на светлото небе, бил еквивалент на гръцкия Зевс (макар и по-маловажен). Варуна представлявал небето или небесата като обединител на всички неща, който държи света в едно цяло. Наричали го Ашура, термин, който предполага тясно родство с върховния персийски бог Ахурамазда. Поне пет различни божества били отъждествявани със слънцето. Едно от тях, Митра, имало общ корен с персийския бог Митра, но това божество в Индия не получило тази популярност, която Митра имал в Персия и на Запад. Сурия бил златният диск на слънцето, Пушан въплъщавал неговата способност да подпомага растежа на растения и животни, а Вишну олицетворявал бързото небесно тяло, което прекосявало небосклона с три крачки.


#	Индра
	Най-популярното божество във ведическите времена било Индра, чието първоначално значение не е ясно. Казвали, че той облагодетелствал човечеството, като убил един зъл змей, демона на сушата, и така освободил заключените води да носят живот на земята. Също казвали, че той открил светлината, направил пътека за слънцето и създал мълнията. Почитали го главно като могъщ воин и бог на битките, победител на демоните и „чернокожите“ врагове на арийците. За Индра се предполагало, че особено много обича _сома_, която разпалвала кръвта му за бой. Вярвали, че той може да изпие три езера от тази силно действаща течност на една глътка, докато поглъща месото на 300 бивола. _Сома_, свещената напитка, също била обожествявана, както и жертвения огън Агни. Агни бил възприеман едновременно като бог и като уста на боговете или слуга, който им донасял вкусните дарове горе на небето.


#	Усложняване на устройството на арийското общество
	Арийската религия, включваща живописни природни митове и по същество механистична и контрактуална (договорна), се променяла с времето постепенно, но забележимо. Някои божества, отначало изтъкнати, губели значението си или изчезвали, докато други, вероятно от култовете на доарийското население, влизали в пантеона. По-важни промени, които ще разгледаме в следващата част, ставали в резултат от бурната интелектуална дейност, стимулирана от социалните напрежения и надпревара за власт между конкурентните класи. Религията се усложнявала успоредно с развитието на структурата на обществото, преминаващо от чергарска, пастирска икономика към уседнали земеделски общности и накрая към гъстонаселени градски центрове. От своята база в Северозападна Индия арийските племена постепенно напредвали на изток в долината на Ганг, разчиствайки с подсечно-огневия метод парцели от джунглата на север от реката за земеделие. Прословути със своя навик да се бият помежду си или със своите неарийски съседи, арийските войни засилили бойните си възможности ок. 800 г. пр.Хр., като се сдобили с железни оръжия. В първите векове на първото хилядолетие пр.Хр. те завладели източния район на Ганг и започнали да проникват в Декан. През това време племената и племенните съюзи се превърнали в царства със значителни територии, с постоянни съдилища и йерархии от административни чиновници.


#	Четирите класи на арийското общество
	Арийската социална структура, отначало просто сбор от главите на семейства, които обединявали функциите на пастири и войни, постепенно се разслоявала и усложнявала. Една стара традиция постулира определеното свише разделение на обществото на четири големи класи, наречени _варна_ (буквално „цвят“, но означава определен цвят за всяка класа). Тези класи били _брахмани_ (жреци), _кшатрии_ (войни), _вайшии_ (пастири, занаятчии, търговци) и _шудри_ (слуги, черноработници). Последните били смятани не само за низши, но и за долни, недостойни за пълно членство в арийското общество. _Шудра_ може би е било името на туземно племе — някое от _даса_ („чернокожите хора“), които живеели в укрепените градове, нападнати от арийците, и които след това били превърнати в роби. Робството играело незначителна роля в арийското (а по-късно в индийското) общество, но един вид подчиненост, напомняща крепостничеството, се появила доста рано. Крайната изолация и унижение, в смисъл отбягване на всякакъв досег между класите, който се смятал за оскверняващ били явление от следарийските времена. Въпреки забраната на смесените бракове голям брой „чернокожи“ вероятно били асимилирани в арийското общество не само като _шудри_, но и като войни и дори жреци. Макар че отделните семейства държали да бъдат членове на една от горните три _варни_ — или против волята им ги приписвали към долната, — теорията за четирите класи била изкуствена постройка и имала малко общо с постепенно развиващата се социална структура. Икономическият напредък водел към растящо богатство и централизация на политическата власт, а заедно с това се развивало съперничество сред различните групи, домогващи се до господстваща позиция. Конкуренцията била най-остра между _брахманите_ и _кшатриите_. Чак през трети век пр.Хр. върховенството на _брахманите_ било общопризнато в цяла Индия. На другия край на скалата семейства, произлизащи от _шудра_, ставали богати и влиятелни в някои райони на Индия. Срещали се даже царе-_шудра_.


#	Кастите
	Не теоретичните четири класи, а кастовата система станала доминиращ фактор за изграждането на индийското общество. Трудно е да се даде определение за каста: могат да се намерят изключения за всяка строга дефиниция. По принцип това е група семейства, свързани с фактическо или предполагаемо кръвно родство и управлявани вътрешно от строги правила, предназначени да контролират личното поведение, да изпълняват колективните задължения и да защитават членовете от страдания и безчестие. Произходът на кастата е неясен; еволюцията й обхваща хиляди години; най-накрая тя пуска такива здрави корени, че не може да бъде изтръгната. Родственото групиране е важно във всяко човешко общество, но Индия е уникална с това, че е запазила тясно свързаните родствени групировки като ключови съставки на цялостната социална структура през дълбоките промени в нивото на цивилизацията и различните системи на управление.


#	Развитието на кастовата система
	Макар индоарийското общество да не се е градило върху кастите, корените на кастата могат да се проследят до тази епоха и дори по-назад до културата от долината на Инд. Расовото превъзходство сигурно е било съставна част от доктрината за социално неравенство и разделение, което е логическото оправдание на кастовата система. Принизяването и изолирането на _шудрите_ отразява опасенията на завоевателя, че смесването с местното население ще замърси арийската кръв. Икономическата специализация и разделението на труда също играят роля в развитието на кастовата система, но само отчасти и по случаен начин. Брахманите, по определение жреци и учени, се отдавали свободно на много професии, избягвайки само онези, които смятали за нечисти сами по себе си. Брахманите се делели на много касти и само малка част от тях фактически служели като жреци. И докато кастите действително започнали да се отъждествяват с конкретни занаяти, професии или служби, тяхната функция и тяхната ниша в обществената йерархия се различавали в отделните места. Кастовото делене възниква при огромно разнообразие от обстоятелства, като например отклонения от приетите религиозни вярвания или обръщане към нова вяра, смесване с чужда етническа група или миграция в отдалечен район. Броят на кастите се умножавал, докато накрая достигнал над 3000. Думата, с която в Северна Индия означават кастата, е „джати“ — буквално „вид“, отразяваща схващането, че тази институция е част от естествения ред на нещата, осветен от божествената воля, и затова трябва да се приема като религиозен дълг. Обикновено в даден район всяка каста почита определено божество или група божества и ранговото подреждане на кастите и степента на тяхната предполагаема вродена чистота или нечистота съответства на йерархичната скала на божествата. Макар и да варира по състав и подреждане, кастовата система въплъщава йерархичния възглед върху действителността, отнасящ се както за устройството на вселената, така и за човешкото общество.


#	Кастовата система и личността
	Браковете обикновено били ограничени в рамките на кастата, макар и забранени между близки роднини. Храната можело да се яде само ако е приготвена от член на собствената или на по-висша каста. Предписани били професиите, кройката и украсата на дрехите, границите на социалното общуване. Кастовата система задълбочила подчиненото положение на жените. В някои случаи на мъжа се разрешавало да се ожени за жена от по-долна каста; по отношение на жената такова нещо се смятало за неприемливо. Докато самата каста е могла да се издига в обществената йерархия, индивидът нито можел да избяга от кастата си, нито да се издигне вътре в нея, макар че би могъл, нарушавайки правилата, да падне по-ниско.


#	Полезните функции на кастовата система
	Въпреки своите недостатъци кастовата система, освен да илюстрира жилавостта на дълбоко вкоренените обществени институции, изпълнявала и някои полезни функции в индийското общество. Ако и да отнемала независимостта на индивида, то тя му предлагала защита (невинаги приложима) срещу посегателство отвън. Системата следяла строго поведението на собствените членове. Ясно разграниченото разделение на труда и службите между кастите позволявало на обществото да извършва необходимите функции с минимално объркване. Разделението никога не е било абсолютно. Представители на различните касти участвали заедно в селските съвети, които управлявали местните дела. Всички касти, освен най-долните участвали в религиозните церемонии и празненства. Механизмът на кастовата система улеснявал асимилирането на пришълците в Индия. Успешните завоеватели на субконтинента — понякога приемани под измисления предлог, че са _кшатрии_, отдавна напуснали Индия — откривали, че нито могат да я отменят, нито да спрат проникването й в собственото им общество. И накрая, понеже кастовата система се базирала на най-основната институция — семейството, тя допринесла за трайността на индийското културно и религиозно наследство.


>>>	Интелектуалният и религиозният принос на Ведическата епоха

#	Четирите веди
	Главните постижения на индоарийците били по-скоро духовни, отколкото материални, и се изразявали преди всичко в произведенията на словесното изкуство и поетичното въображение. Огромна колекция химни, молитви и песнопения, съчинени за дълъг период време и известни под общото име Четирите веди, се предавала от поколение на поколение по устна традиция. Ведите представлявали свещените книги на индоарийската и по-късната индуистка религия. Както еврейските, християнските и ислямските свещени писания, те били смятани за боговдъхновени, но понеже арийците били неграмотни, те вярвали, че техните свещени текстове са били „чути“, а не „разкрити“. При липсата на всякакви съвременни писмени документи Ведите (записани векове по-късно) са главен източник на информация за огромен период от индийската история, заемащ приблизително последните две хиляди години на дохристиянската ера, който съответно се нарича Ведическа епоха. Една от Ведите, _Аюрведа_, е наръчник по жертвоприношения за жреци. _Атарваведа_, която вероятно е заела много от фолклора на туземното население, е каталог на магии и заклинания, помагащи при лечение на болести, възбуждане на страст у обекта на желанията или погубване на враг. Най-старата и най-важната от четирите е _Ригведа_ („стихове на мъдрост“ или „знание“), сборник от над 1000 стихотворения, съчинени между 1500 и 900 г. пр.Хр., посветени на различни арийски божества. Стиховете варират по съдържание и настроение от философско съзерцание и благоговение до светското и делничното. Ярки и живописни изрази описват потресаващите подвизи на Индра, „повелителя на гръмотевиците“, който „пронизва корема на планината“, за да освободи водите. Един химн с прекрасна непринуденост моли за покровителство богинята на нощта, чийто блясък „прогонва тъмнината“. В не толкова възвишен стил един хазартен играч оплаква нещастно хвърляне на заровете „с една точка повече“, което накарало жена му да го отблъсне, а тъща му да го намрази. Най-добрите от тези стихове отразяват поетична чувствителност от висше качество.
	{img:73_hanyman.jpg|#Бронзова фигура на Хануман, маймуната-пълководец и верен съюзник на Рама от Рамаяна, 11 в. сл.Хр. Той получава статус на полубог за своите самоотвержени постъпки.}


#	Индийският епос: Махабхарата
	Индоевропейските народи са създали вълнуваща епическа поезия, която увековечава древната им история, изобразявайки я като „героична епоха“ на лична храброст и кървави битки. Горе-долу по същото време, когато Омировият епос се оформя сред древните гърци, арийските бардове възпяват героичната епоха на Индия в две големи епопеи, _Махабхарата_ и _Рамаяна_. Приели окончателната си форма няколко века след Ведите, те отразяват същата обща социална и културна среда. _Махабхарата_, по-голямата и вероятно по-старата от тях, е над седем пъти по-дълга от _Илиадата_ и _Одисеята_ взети заедно. Сложна, заплетена и загадъчна приказка за съперничеството между два клона на царското семейство в царство Куру, тя е пълна с вълнуващи и необикновени епизоди, включително рядък пример на полиандрия (една принцеса се съгласява да се омъжи за всичките четири братя на благороден воин, който я е спечелил в състезание между женихи) и загуба на кралство с едно хвърляне на зарове в хазартна игра. Действителна битка, водена край Делхи вероятно ок. 1440 г. пр.Хр., представлява кулминацията на сюжета. Разказва се, че царе от Гърция и Китай, както и от цяла Индия, участвали в сражението, което продължило единадесет дни и завършило със смъртта на практически всички герои. Петимата братя, които оцелели в клането и си върнали царството с помощта на бог Кришна, след неколкогодишно мирно управление се отказали от света и със своята обща съпруга се изкачили на един хималайски връх, за да влязат в Града на боговете.
	{img:74_mahabharata.jpg|#Сцени от Махабхарата. Този памучен гоблен от 18 в. сл.Хр., бродиран с цветна коприна и сребро, показва трайното влияние на Махабхарата в индийската култура.}


#	Рамаяна
	Действието на _Рамаяна_ се развива в източната част на царството Куру, а епопеята съдържа и данни за Декан. Тя разказва за приключенията на принц Рама и прекрасната му съпруга Сита, която е изгонена с интригите на злата мащеха, отвлечена от царя-демон на Шри Ланка и накрая спасена от Рама с помощта на верния му съюзник, маймуната-пълководец Хануман. Сюжетът не оставя много мирни дни на Сита. Заподозряна, че е изгубила чистотата си, докато е била в плен, тя се опитва да се самозапали и бива оправдана само когато богът на огъня Агни отказва да я изгори. Лишена от живия реализъм и контрастните характери на _Махабхарата_, _Рамаяна_ е по-изкусно построена и съдържа красиви описателни пасажи. За разлика от по-дългата епопея тя по традиция се приписва на един автор, Валмики. Произлязла от военни легенди, епопеята включва допълнителни текстове, които отразяват променливите и все по-усложнени обществени и етични идеали. Рамаяна започва да се разглежда като пример за идеалните мъж и жена. Допълнение към епоса, добавено вероятно след началото на християнската ера, разказва как Сита, в невъзможност да изтрие незаслуженото петно от лицето си, се оттегля в гората, където бива погълната от Майката земя. (Този епизод се тълкува като алегория за напредъка на земеделието: думата сита означава „бразда“). _Махабхарата_, приела окончателна форма между 400 г. пр.Хр. и 200 г. от сл.Хр., се превръща в нещо като енциклопедия на старата индийска митология и история. Тя се пее от жреците, извършващи ритуални жертвоприношения за царските дворове, и придобива религиозно значение. В края на краищата епопеите, а не Ведите стават библия на обикновените хора, отчасти защото брахманите ограничавали изучаването на Ведите само до висшите касти, докато всеки е могъл да слуша епоса.
	{img:75_rama.jpg|#Рама и Лакшмана се бият с демоните. Рисунка от късно издание на Рамаяна (16 в. сл.Хр.), изобразяваща как героят на епопеята Рама и брат му Лакшмана побеждават два демона.}
	Езикът на епоса, произлязъл от езика на Ведите, но отличаващ се от него, се нарича санскрит. В Индия са се развили много диалекти, но санскритът се приема за най-благородна форма на изразяване и се запазва като стандарт за учените, точно както латинският е станал класически език за Европа, докато европейците развивали собствени национални езици. Санскритът се смята от някои езиковеди за най-гъвкавия и чувствителен към фини нюанси на смисъла от всички индоевропейски езици. За разлика от хаотичната западна (латинска) азбука, азбуката на санскрита е логически подредена и поддържа широк спектър звуци със символи за четиринадесет различни гласни и тридесет и пет съгласни. Панини, лингвистичен гений от четвърти век пр.Хр., стабилизирал класическия санскрит, като измислил граматика с над 4000 правила. Единствена научна граматика в света преди деветнадесети век, трудът на Панини заслужава да се нареди сред най-големите интелектуални постижения на всички древни цивилизации.
	За съвременния човек, свикнал с постоянен поток документи, може да се стори невероятно, че огромни обеми проза и поезия са могли да се запазят с векове без помощта на писмеността. Писмеността в Индия изчезва, когато било изоставено писмото от долината на Инд ок. 1550 г. пр.Хр. Кога тя се появява отново, не е известно точно. Най-старите намерени надписи върху каменни колони датират от трети век пр.Хр., но те са изпълнени с писменост, достигнала развит етап.


#	Ритуалите и господството на жреческата класа
	По време на Ведическата епоха религията се развива от простото към сложното, обхваща няколко нива на вяра и практика и намира върховен израз в изтънчени философски теории. Жертвата пред боговете, основна черта на стария арийски култ, скоро започва да се интерпретира като световен принцип. Вярвало се, че непрекъснатото съществуване на боговете зависи от принасяните в жертва дарове, без които вселената ще се върне към хаоса. Това убеждение, издигащо ритуалите по-високо от самите богове, очевидно превъзнася значението на човешките изпълнители на свещените обичаи. Господството на жреческата каста е ярко отразено в Брахманите, серия от наръчници в проза, съчинени между 800 и 600 г. пр.Хр. и придадени към Ведите. Тези текстове приписват на брахманите не само върховна религиозна власт, но също и специални социални, правни и икономически привилегии. Претенциите на брахманите обаче били заплашени не само от съперничеството на други социални класи, особено на тези със статус на кшатрии, но и от растящите съмнения в ползата от жертвоприношения и откриването на други начини за задоволяване на религиозните нужди. Следвайки традиция, която винаги е била почитана в индийската религия и която може би произхожда от цивилизацията в долината на Инд, отделни хора търсели святост в отхвърлянето на света и неговите ритуали за сметка на живот в аскетизъм и медитация. Идеята за саможертвата като най-висш тип жертвоприношение е изразена в по-късния ведически „Химн на първобитния човек“. Митът за сътворението свързва възникването на света с жертвата на Великото същество, което раздава частите на тялото си, за да се създаде човека, другите живи същества, земята и небесните тела. Както в юдаизма и другите висши религии, представата, произлизаща от един акт на насилие, по-късно се интерпретира алегорично и й се придава духовно значение.


#	Влияние на местните култове и традиции в индийската религии
	Индийската религия расте откъм интелектуално съдържание, но продължава да поглъща местните култове и традиции. Почитането на кравите като свещени животни и възприемането на табута против тяхното убиване (непознати на древните арийци) може би представлява възраждане на мотив от цивилизацията в долината на Инд, в която бикът явно е бил обект на поклонение. Ученията за прераждането и преселението на душите през седми век пр.Хр. започват да изместват арийската представа, че душите на праведниците заминават за „Света на бащите“, а тези на неправедните се изпращат в „Глинената къща“. Ударението върху етичното поведение, а не върху ритуала е характерно за култа към Варуна. Поначало арийско небесно божество, Варуна се издига до имперски страж на космическия и моралния ред. Той е вездесъщ, мрази лъжата, не желае да приема жертвоприношения като извинение за греховете на човека — така Варуна, подобно на вавилонските божества или еврейския Яхве, вдъхва на поклонниците си страх и трепет.


#	Търсене на познанието: Упанишадите
	Жаждата за знание мотивирала развитието на индийската религия, макар мненията за това, какво представлява знанието и как най-добре да се търси, да се различавали, както се различават и днес. Аскетите, които бягали в пустинята, се надявали да изострят възприятията си чрез самотна медитация. Познанието е заявената цел на ритуалните оргии в някои секти. Търсенето на знанието намира най-благородния си израз в Упанишадите, философски трактати в проза и стихове, съставляващи последната част на Ведите. Разказани във формата на диалог между учител и ученик, _Упанишадите_ (думата означава „седящ наблизо“) задълбочено изследват природата на действителността и проблема за мястото на човека във вселената. Макар и различни по характер и качества, тези трудове разкриват талант за понятийно мислене, който си е спечелил възхищението на интелектуалците и на Изток, и на Запад. Презирайки традиционната мъдрост и формалния ритуал, авторите на _Упанишадите_, подобно на гърка Сократ утвърждават, че истинското знание може не само да задоволява интелекта, но и да насажда добродетел. Те учат, че злото е рожба на невежеството, че търсенето на мъдрост е търсене на възможно най-възвишеното добро и че неговото постигане дарява едновременно власт и добродетел. От _Упанишадите_ водят началото си противоречиви школи на мислене, но главната насока на тяхното учение може да се определи като монистичен идеализъм. Неговите основни принципи са: (1) върховна реалност на Световната душа или Абсолютното същество; (2) преходен и илюзорен характер на материалния свят; (3) цикъл на прераждане на отделните души; (4) възможност да се постигне просветление, като се избяга от този цикъл чрез сливане с Абсолютното същество. Злото и страданията са присъщи на материалните същества. „Материални същества“ става противоречив термин, защото се смята, че материята е илюзия (_майя_), или по-точно було, скриващо истинската действителност, която е душа или дух. Следователно, ако душата може да проникне през булото, за да постигне истината, тя се спасява от дисхармонията и страданието. Според тази философия физическата смърт не дава път за спасение, защото преселването на душата в друго тяло я връща към илюзорния свят на разума.


#	Учението за преселването на душата и кастовата система
	Учението за преселването, получавайки широко разпространение, укрепило кастовата система. Членовете на низшите касти били насърчавани да вярват, че ако усърдно изпълняват задълженията си в сегашния живот, ще се преродят в по-висок статус в следващия; а ако нарушават правилата, следващото им раждане ще ги понижи в скалата на битието, може би до нивото на животни или насекоми. Делата, утвърждава учението, носят добри или зли плодове, но събирането им е отсрочено. Доктрината с характер „морков и тояга“ _дхарма_ (стриктно изпълнение на предписаната на човека роля) и _карма_ (достойнства или недостатъци се придобиват като резултат от постъпките) служи за циментиране на верността към каноните на кастата.


#	Просветление чрез сливане с Абсолютното същество
	Философите на _Упанишадите_, макар да приемат учението _карма_, не се интересуват от възможността да се изкачват нагоре в монотонния цикъл на преражданията. Това, което търсят те, е състояние на спокойна изолация, което да не създава никаква _карма_ — „нито черна, нито бяла“ — и така да разруши оковите, свързващи ги със сетивния свят. Скъсвайки с цикъла на преражданията, освободената душа може да постигне нирвана, което не означава влизане в рая, а сливане с Брахмана, неопределимата Световна душа или Абсолютното същество.*
	[* Идеята за Брахмана като Абсолютно същество или Световна душа се е развила от едно по-старо вярване във вездесъща вълшебна сила. Брахма (мъжка форма на съществителното) олицетворява идеята като божество, което може да се почита. Брахман като име на жреческата класа е друго производно на същата дума. Нирвана, макар да не фигурира в Упанишадите, става разпространен термин за духовно освобождение. Буквалното значение на думата е „изчезване“.]


#	Оптимистичният идеализъм на Упанишадите
	Безкомпромисният идеализъм на _Упанишадите_ ако се погледне повърхностно, може да ни се стори негативен и песимистичен, защото отхвърля света на непосредствения човешки опит. По намеренията си обаче посланието му е позитивно и оптимистично по отношение ценността и предназначението на човека. То твърди, че _атман_ (индивидуалната душа) всъщност е частица от _Брахман_ (разумния принцип, пронизващ вселената), от който е била отделена и към който се стреми да се върне. Значи всеки човек, без значение колко е низък и жалък, е законен наследник на цялото величие на космоса. Това учение съчетава дисциплината на логическото мислене с емоционалната привлекателност на мистицизма.


#	Религиозната реформа в шести век пр.Хр.
	Шести век пр.Хр. е период на религиозна реформа и обновление, започнат главно от представителите на горните класи, който скъсва с брахманската традиция. Най-трайните продукти на този религиозен подем са будизмът и джайнизмът, които се оформят като отделни религии. Днес джайните наброяват малко под два милиона и живеят главно в Южна и Западна Индия. Будизмът, след като няколко века оказва дълбоко влияние върху индийското общество и култура, почти изчезва от родната си почва, но остава и до днес едно от големите световни вероизповедания.


#	Гаутама — основателят на будизма
	Малко се знае за живота на Гаутама (ок. 563–483 г. пр.Хр.), когото последователите му наричат Буда („Просветеният“). Той бил син на вожда на малко племе, живеещо по хималайските склонове на територията на днешен Непал. Според легендата, след като израсъл във всевъзможен комфорт, той преживял тежък потрес, когато се сблъскал със страданието и смъртта. Той не можел повече да понася безметежното си съществуване и на двадесет и девет годишна възраст напуснал посред нощ двореца, хвърляйки продължителен поглед върху жена си и невръстния си син. Той отрязал косата си и върнал на баща си скъпоценностите и хубавите дрехи. Гаутама изучавал философия при брахманите, но не бил удовлетворен. След шест години краен аскетизъм, които му донесли само отчаяние, той седнал в безнадеждност под едно голямо дърво — оттогава наричано Дървото Боди („Дърво на просвещението“). Тук той получил откровение или вътрешно просветление, което му позволило да проникне в тайната на злото и страданието. Така Гаутама бил избавен от съмненията, но вместо да се оттегли и наслаждава на спокойствието на разума и душата си, той решил да води другите по пътя към просветлението. През следващите четиридесет години, до самата си смърт на осемдесетгодишна възраст, той скитал из долината на Ганг, като се препитавал от подаяния и просвещавал учениците, тълпящи се около него.


#	Учението на Гаутама
	Учението на Гаутама, както е разбрано и развито от неговите ученици, е относително ясно и стройно. Ако съдим и от съдържанието му, и от влиянието му върху последователите, неповторимата личност на Гаутама съчетавала остър интелект и силно чувство за дълг със съчувствие и разбиране на проблемите на ежедневието. Като Сократ и Конфуций той учил и едновременно насърчавал. Основното му учение съдържа етически кодекс, базиран на философския материализъм, и теория на човешката психология, отричаща реалността на „аза“. Пряко противопоставяйки се на абсолютния идеализъм на _Упанишадите_, Гаутама учи, че съществува само материята и отрича реалното битие на душата. Понеже вижда материята във вечно подвижно състояние, той не признава никакво Абсолютно същество или какъвто и да е застинал или универсален принцип, освен постоянната промяна. Дори боговете се подчиняват на законите на растежа и упадъка; светът се изгражда, никога не е завършен.


#	Психологическите принципи на Буда
	Психологическите принципи на Буда произтичат логично от неговата материалистична метафизика. Лишена от душа или постоянна същност, отделната личност става невъзможна. Това, което погрешно се взема за „аз“, е само шепа атрибути (сетивата и съзнанието), временно свързани, както спиците на колелото са закрепени за главината му. Твърде странно е, че докато отрича съществуването на душата, учението на Гаутама, поне както го тълкуват по-късно, запазва доктрината карма, която твърди, че постъпките на човека засягат съдбата на друг, още нероден човек — точно както едно угасващо кандило може да запали друг пламък.


#	Учението на Гаутама за алтруизма
	Учението на Гаутама, наглед негативно и песимистично, било замислено да носи облекчение и насърчение. Той вярвал, че коренът на страданието е желанието: преследването на недостижими цели, защото търсените неща са мимолетни и нереални. И понеже представата за „аза“ е илюзорна, най-безнадеждното от всички желания е стремежът към самоудовлетворение и самовъзвеличаване. Пътят към душевния покой и истинското щастие, според Гаутама, насочва енергията на човека навън, надалеч от „аза“. Егоистът преследва сенки; алтруистът може да открие светлината. Алтруизмът се поднася не като абстрактен идеал, а като позитивен императив да бъдем полезни за другите и да не им вредим. Една от безбройните легенди, обкръжаващи живота на Буда, разказва как веднъж той спрял война, като обикалял между двете враждебни армии, готови за сражение, и ги убеждавал да не се бият.


#	Будизъм и индуизъм
	Макар Гаутама да подхождал към проблема за човешкия дълг от противоположна посока по отношение на философите-идеалисти в _Упанишадите_, неговата цел била същата: освобождаване от оковите на преходния мимолетен свят чрез жертване на „аза“. Разчитайки на убеждението, а не на принуждението, той карал последователите си да уважават брахманите и другите търсачи на истината. Без да отхвърля кастовата система, той приемал ученици от всички слоеве на обществото. Будизмът, макар да се отличавал с уникални черти, е бил в основата си продукт на социалната среда, в която е възникнал. Наричали го даже „протестантска форма на индуизма“, заради ударението, което поставял върху вярата, а не върху ритуала.


#	Будистките монаси
	През вековете след смъртта на Гаутама неговото движение постепенно придобило характера на организирана религия. Будистите в Индия станали монашески орден. От кандидатите за влизане в ордена се изисквало да прекарат дълъг период на обучение, след който неофитът си обръсвал главата, обличал жълта роба и приемал монашеския обет за бедност и целомъдрие. За разлика от християнските монаси той не давал обет за послушание, защото членството се смятало за въпрос на свободен избор. Монасите обикновено стояли в манастира през трите месеца на дъждовния сезон, които Гаутама посветил на обучението на учениците си; през останалата част на годината те живеели като скитащи монаси, прехранвайки се от милостинята, която събирали в просешките си торби, минавайки от село в село. Миряните, които приемали будисткото учение и внасяли своята лепта за издръжка на монасите, били смятани за последователи на вярата и се ползвали от благата й. Будистите не приемали жертвените обичаи на брахманизма, но почитали светите места, обикновено горички или отделни дървета. Те издигали могили, в които погребвали пепелта на Буда или почитани монаси и отшелници. Издигали също възпоменателни колони, но не строели никакви храмове преди началото на нашата ера. За разпространението на тази религия свидетелства фактът, че веществените находки от периода 200 г. пр.Хр. — 200 г. от сл.Хр., свързани с будизма, са повече от всички други култове.
	{img:76_simvoli.jpg|#Символите на Буда. Индуистки божества оказват почит на Буда, представен като „колело на закона“, поставено на трона — релеф от Матура, втори век пр.Хр.}
	{img:77_bodi.jpg|#Поклонение пред Дървото Боди, под което Буда получил откровението — изображение на портална колона в Санчи, първи век пр.Хр.}


#	Школата Хинаяна
	Около петстотин години след началото си будизмът се разцепил на две големи крила. _Хинаяна_, „малката колесница“, била наречена така, защото си поставяла за цел индивидуалното спасение, твърдейки, че прилежният човек може да постигне нирвана в продължение на три живота. Школата _Хинаяна_, изглежда, запазила много от оригиналното учение на Гаутама, включително отричането на душата. Поне на теория тя почита основателя като човек, макар че пред образа му се произнасят молитви, поднасят се дарове от цветя и се кадят благовония. Пренесен в Шри Ланка през трети век пр.Хр., будизмът _Хинаяна_ се разпространил в Бирма, Тайланд, Камбоджа и Лаос, и остава доминиращо вероизповедание в този район.


#	Школата Махаяна
	В Индия школата _Хинаяна_ скоро отстъпила терен на _Махаяна_ или „Голямата колесница“, която, с по-голяма амбиция от съперника, си поставя за цел избавлението на целия човешки род. Развивайки сложна теология, школата _Махаяна_ придобива някои черти на свръхестествена религия, включваща култа към Буда и свързаните с него божества. Тя споделя с школата Хинаяна идеята за _бодхисатва_, но я тълкува различно. В традицията на _Хинаяна_ бодхисатва се разглежда като последователни въплъщения на Буда, докато в Махаяна бодхисатва започва да представлява избраника — Буда, личност, която е спечелила просветлението, но е избрала да остане в света заради освобождението на другите, съгласна „да страда като изкупление за всички същества, в името на всички същества“. Оптимистичен в основата си, будизмът _Махаяна_ учи, че всеки е потенциален бодхисатва и може да стане Буда. Той въплъщава като главни добродетели любовта, милостта, радостта и спокойствието. Разпространявайки се вътре и вън от Индия, школата _Махаяна_ възприема елементи от местните култове и традиции. Например в Тибет тя се смесва с един вид магьосничество и придобива характер, забележимо различен от оригинала. За няколко века в Индия будизмът Махаяна не само се утвърждава като високоетична религия, отворена за всички класи, но също допринесъл много за културния и интелектуалния напредък. Той стимулирал философските размишления и породил огромен обем прекрасна и дълбоко емоционална литература.


#	Махавира — основател на джайнизма
	Възникването на джайнизма (от _джайна_, „победител“) става едновременно и в някои отношения паралелно с будизма. Основателят му, за който се смята, че е живял от ок. 540 до 468 г. пр.Хр., е известен сред последователите си като _Махавира_ („Великият герой“). Подобно на Гаутама той бил член на олигархичната воинска каста и подобно на основателя на будизма той скъсва радикално с традиционните религии, отхвърляйки и техните божества, и техните свещени писания. Но докато Гаутама изповядва радикален материализъм, Махавира — макар да смята материалния свят за действителен — вярва, че той е пълен с неизброими души, намиращи се не само в живите същества, но дори и в неодушевени предмети.
	{img:78_buda.jpg|#Лицата на Буда. Когато будизмът се разпространява из Азия през първи век пр.Хр., изображението на Буда започва да замества символите като колелото и пр., които са били използвани от последователите му. Тези три лица от Гандхара (в днешен Пакистан, вляво), Тайланд (в средата) и Камбоджа (вдясно) предлагат три различни виждания за Буда.}


#	Учението на Махавира
	Колкото и нетрадиционни да изглеждат метафизичните му предпоставки, учението на Махавира отразява актуални теми на съвременните му религиозни движения. Отхвърляйки идеята за господстваща Световна душа, той учи, че отделните души, свързвайки се с материята, изпадат в робство, което се увековечава от последователните прераждания под действието на _кармата_. Понеже всяка постъпка произвежда _карма_, а кармата утежнява веригите, единственият път за спасение е избягването на всякакви постъпки. Докато будизмът Махаяна вижда нирваната като позитивна действителност — побеждаваща смъртта и издигаща се над мисълта и причинността, — във философията на Махавира тя представлява състояние на абсолютна пасивност. Довеждайки представата за несъвместимост между материята и духа до последните й граници, той предписва режим на краен аскетизъм, в идеалния случай достигащ до самоубийство чрез гладуване — подвиг, който предполагат, че е извършен от Махавира.


#	Характер на джайнизма
	Въпреки декларираното си безбожие джайнизмът, както и будизмът, в крайна сметка започва да прилича на религия с молитви, свещени книги и свещени същества. На Махавира се кланяли, макар да не бил обожествен, а животът му обраснал с легенди също като този на Буда. Джайните станали монашески орден, който обхващал монаси и светски привърженици. През първи век сл.Хр. в сектата възникнал разкол, породен от отказа на една фанатична група, „Облечени с космоса“, да носят каквито и да било дрехи. Въпреки аскетичния си характер много джайни се посветили на литературата, а един от тях в средновековието се прочул като поет на санскрит. В джайнисткото вероизповедание изпъква доктрината ахимса или забраната да се вреди на всяко живо същество. Налагайки табу върху убийството не само на животни, но дори на насекоми, _ахимса_ морално подкрепя идеала на пацифизма. В същото време, понеже учението _ахимса_ изключва практикуването на земеделие, джайните се заели с търговия и лихварство като източник на препитание. Парадоксално е, че движението, основано на отричането на всички материални неща, в крайна сметка създало едни от най-богатите членове на индийското общество.


#	Философската мисъл
	Развитието на религиозната мисъл през Ведическата епоха стимулирало интелектуалната дейност в области, които днес се считат за научни. Късният ведически „Химн на Сътворението“ се обръща отвъд мита, традицията и сетивния опит към времето, когато „дори нищото не съществуваше“. Индуистката космология, макар и предрешена като природни митове, е удивително изтънчена. Тя включва представата за вечно появяваща се и изчезваща вселена, създавана всеки ден от безлично върховно божество (Брахма) от собствената му същност, и поглъщана обратно в него всяка нощ. Смятало се е, че всеки космически „ден на Брахма“ обхваща огромен период време, над четири милиарда земни години. Древната индийска мисъл върху природата и произхода на вселената наподобява тази на натуралистичната Милетска школа в Гърция през шести век пр.Хр. Предугадени са атомната теория на веществото и идеята за множественост на вселените.


#	Научни постижения
	До проницателната философска мисъл се нареждат научните постижения в по-практичните области. Във Ведическата епоха била високо развита медицината. Не само се използвали много конкретни лекарства, но се практикували дисекции и се провеждали сложни операции. Познанията за човешката анатомия били големи и било поставено началото на ембриологията. Медицинската наука и професията на хирурга се радвали на високо уважение, докато не били забранени от страх пред оскверняване чрез телесен контакт с нечисти хора. Астролозите, въпреки фантастичните предпоставки в основата на изследванията им, натрупали значителни познания в астрономията и опитвали да развият предположението, че земята се върти около собствената ос и че слънцето само видимо изгрява и залязва. Най-блестящите научни постижения били в математиката. Индийците можели да използват много големи числа и знаели как се вади квадратен и кубичен корен. Освен че използвали десетичната система, те изобретили изключително важния принцип на нулата, възприет в крайна сметка по целия свят. „Арабските цифри“, които днес се употребяват навсякъде, произлизат от Индия. В геометрията напредъкът не достигнал този на гърците, но индийците ги надминали в развитието на алгебрата.


>>>	Първата индийска империя

#	Александър Велики завладява долината на Инд
	През 4 в. пр.Хр. царството Магадха, намиращо се в източната част на долината на Ганг, където Гаутама два века по-рано учел последователите си, станало център на борба, довела до обединяването на повечето държави и племенни групи в Северна Индия. Необходимостта от политическа консолидация и средство за постигането й се подчертавала от неспособността на Индия да предотврати чуждите нахлувания в нейна територия. В резултат на завоеванията на персийския цар Дарий I, ок. 500 г. пр.Хр. долината на Инд станала провинция (сатрапия) на Персийската империя, на която доставяла наемни войници и годишен данък в злато. След като Александър Велики, прочутият македонски завоевател, разбил Персийската империя, той насочил войските си на изток през проходите на Хиндукуш към долината на горен Инд (327–326 г. пр.Хр.). Той прекарал в Индия по-малко от две години, но обиколил по-голямата част от Пенджаб, сражавал се и преговарял с местните раджи и поставил македонски администратори в района. Макар че походът на Александър Македонски ни дава първата достоверна дата в историята на Индия, той направил на индийците толкова малко впечатление, че техните хроники от онова време дори не споменават името му. Това нахлуване обаче отворило вратите за културен обмен между индусите и гръцко езичния свят, а в по-непосредствен план разчистило пътя за изграждане на мощна държава в Индия.


#	Династията Маурия идва на власт
	В бунтовете и бъркотията, последвали смъртта на Александър в 323 г. пр.Хр., един индийски авантюрист на име Чандрагупта Маурия съзрял възможността да основе династия. Чандрагупта се възползвал от гръцката военна тактика и оглавил движението за изгонване на македонските чиновници от Индия. След това той обърнал армията си срещу царството Магадха, което по това време било най-силната държава в Хиндустан. Той разгромил и убил магадхския цар и се утвърдил като владетел със столица в Паталипутра (днес Патна), величествен град, дълъг 13 километра, господстващ над южния бряг на Ганг. Когато Селевк (наследникът на Александър в Сирия и Персия) се опитал да си върне загубената индийска територия, Чандрагупта му нанесъл тежко поражение и го принудил да отстъпи Белуджистан и част от Афганистан. Чандрагупта разширил властта си над по-голямата част от Северна Индия и основал първата империя в индийската история. Макар че династията му, наречена Маурия, траяла по-малко от век и половина, тя извършила забележителни дела.


#	Патерналисткото управление на Чандрагупта
	Като управник Чандрагупта Маурия бил съвършено различен от старите арийски раджи. Неговото царство не само било гъсто населено и богато, но притежавало черти, които изненадващо напомнят за някои съвременни държави. Чрез широко разклонена администрация властта упражнявала патерналистки контрол върху живота и дейността на поданиците, особено в икономическата сфера. Държавата контролирала мините, горите, улова на бисерни миди, дори солниците. Тя управлявала ферми, работилници за кораби и оръжия и наемала бедни жени за предачки и тъкачки. Освен гражданската администрация Чандрагупта поддържал страхотна военна машина, за която казвали, че наброява 600 000 пехотинци, 30 000 конници и 9000 слона. Главният източник на държавни доходи бил поземленият данък, поглъщащ между една четвърт и половината от прибраната реколта.


#	Арташастра: Ръководство за строго и гъвкаво управление
	Управлението на Чандрагупта било както ефикасно, така и строго. То налагало сурови наказания за неизпълнение на царските укази. Широко се прилагала смъртната присъда, понякога чрез поглъщане на отрова. Поддържането на армия от шпиони, доносници и тайна полиция било типично за първите индийски царе, но императорът Маурия, изглежда, го довел до съвършенство. Набирани от всички слоеве на обществото от брахмани до астролози, бездомници и проститутки, шпионите били изпращани да сондират общественото мнение, да проверяват чиновниците, да разкривят престъпления и заговори и да събират информация. Жестокостта на режима на Маурия, както и неговата гъвкавост, се илюстрира от Арташастра, трактат за политиката, получил окончателна форма чак петстотин години по-късно, но приписван на първия министър на Чандрагупта. Това ръководство, родеещо се с „Принцът“ на Макиавели, настоява управникът да бъде твърд, енергичен, агресивен и бдителен и да се пази от заговори сред подчинените си. Приемайки, че две съседни страни са винаги врагове, то съветва владетеля да се съюзява с по-далечния съсед на съседа си — естествения враг на собствения му враг.
	{img:79_momche.jpg|#Смеещо се момче. Керамична глава на засмян младеж от Паталипутра (Патна). Образец на реалистичната скулптура от периода на Маурия.}


#	Мащабно благоустройство
	Освен че донася стабилност в огромна част от Индия, Чандрагупта има заслугата за изграждането и подобряването на обществените напоителни съоръжения и строителството на пътища, включително царски път от столицата до западната граница, дълъг 2000 км. Въпреки защитната мрежа от шпиони страхът от покушение го карал да сменя мястото си на преспиване всяка вечер. След войнствено двадесет и две годишно царуване, според традицията, Чандрагупта се отказал от трона и завършил дните си като джайнистки монах.


#	Цар Ашока: будисткият: завоевател
	Най-прославеният член на династията Маурия и един от най-забележителните владетели в историята на всички цивилизации бил внукът на Чандрагупта, Ашока, царят-покровител на будизма, чието благотворно управление продължило четиридесет и една година (ок. 273–232 г. пр.Хр.). Ашока започнал кариерата си в традицията на своите баща и дядо, като повел войни, но след един кървав поход, с който унищожил и погълнал вражеско царство в Ориса, точно на юг, характерът на управлението му рязко се изменил. Победата — съкрушителна, но постигната с цената на кървава баня — очевидно дълбоко впечатлила както завоевателя, така и тези, които биха му се противопоставили в бъдеще. Цар Ашока публично изразил съжалението си за страданията, които донесли армиите му, и обявил решението си да се отрече от насилието, но в същото време потвърдил решимостта си да бъде приеман и да му се подчиняват като на законен суверен. Чрез успешни дипломатически ходове той печелел подчинението на повечето останали държави в субконтинента, докато владенията му се прострели от Афганистан и Кашмир на север до Майсур в Южен Декан. Така за първи път почти цялата Индия била събрана под централно управление. Завоеванията на Ашока били тази страна на царуването му, която той смятал за най-маловажна. Привлечен от будисткото учение, той отначало станал светски привърженик, а по-късно вероятно официално приел будистки сан, но без да оставя царската си длъжност. Вместо това той се опитал да приложи предписанията на будизма в личния си живот и да ги използва в управлението на империята. Така, без да бъде теократ или богопомазан владетел, той представлява пример за проникването на религиозния идеализъм в държавното управление.
	{img:80_ashoka.jpg|#Империята на Ашока, ок. 250 г. пр.Хр.}


#	Благотворното царуване на Ашока
	Не е възможно да се узнае до каква степен са били осъществени благодетелките намерения на Ашока. Той развил особено активно строежа на ханове за пътници, засаждането на дървета, копаенето на кладенци, граденето на чешми за хора и животни и подобряването на лечебните заведения. Той разпращал емисари из цялата страна да проучват нуждите на хората, да им преподават религия и да му докладват за техния духовен напредък. Уважавайки будистката забрана срещу отнемането на живот, Ашока се отказал от лова (заменил това развлечение с „благочестиви пътувания“ или поклонничество) и постепенно намалил потреблението на месо в царското домакинство, докато — според неговата заповед — най-накрая било разрешено само яденето на зеленчуци. Той реформирал жестоката система от наказания, която прилагал дядо му, но не отменил изцяло смъртното наказание. Няма доказателства за някаква тенденция към демокрация в управлението на Ашока. Той се придържал към традициите на самодържавната власт, но я упражнявал съвестно и доброжелателно. Макар че привързаността му към будизма бил искрена, Ашока издигнал религиозната търпимост до държавна политика и настоявал да се оказва уважение на брахманите от всички индуистки секти.


#	Покровителството на будизма
	Покровителството на Ашока по време на дългото му царуване допринесло забележимо за ръста на будистката религия. Той пращал проповедници в Шри Ланка, Бирма, Кашмир, Непал и, изглежда, дори на запад до Македония, Сирия и Египет. Собственият син на царя е бил пратеник в Шри Ланка. Будистките монаси се събрали на общ съвет в 250 г. пр.Хр. в столицата на Ашока, Паталипутра, където се споразумели за това, кои от основните текстове трябва да се смятат за автентични. Този „Съвет в Патна“ утвърдил каноничните книги на будизма, по-специално за школата _Хинаяна_. Будистките свещени писания са най-старата писмена литература в Индия, т.е. те са първите записани произведения. Все пак, макар че текстовете били съгласувани в 250 г. пр.Хр., те били записани напълно чак около 80 г. пр.Хр. в Шри Ланка.
	{img:81_kapitel.jpg|#Колона с укази на Ашока и капител с бик. Тези огромни каменни колони се възвишават като паметници на властта на Ашока и на будисткия закон. Колоната (вдясно) със седнал лъв на капитела е била издигната през 243 г. пр.Хр. в Лаурия Нандангар, край непалската граница. Камбановидният капител с бик (вляво) от Рампурия, Бихар, показва влиянието на тогавашната персийска архитектура.}


#	Колоните с надписи на Ашока
	Ашока издигнал голям брой реликвени могили, няколко от които били превърнати в богати паметници от будистите в следващите ​векове. Благочестивият император също заповядал да се изсекат надписи в скалите и на тридесет гигантски каменни колони, направени в стила на персийските царе. Стълбовете, десет, от които стоят и до днес, са забележителни с фино полираната си повърхност и със скулптурите, украсяващи някои от тях. Издяланите в скалите послания — поучения за морално поведение — са, както отбелязахме по-горе, най-старите запазени образци от писменост в Индия от историческия период. Повечето от тях са изпълнени с тъй нареченото брахми — писмо, което е прародител и на класическия санскрит, и на съвременния хинди. Изваяни животински фигури увенчават няколко от колоните. Поразително живите кон и бик принадлежат на същия стил, в който са изпълнени каменните печати на древната цивилизация от долината на Инд, доказвайки, че художествените традиции от онази епоха са издържали потреса от арийското нахлуване и са се появили наново след хиляда години.
	Изключителната административна система на Ашока не го надживяла много. Наследниците му, изглежда, са се оказали посредствени фигури, лишени както от реформаторската му страст, така и от организационните му способности. През 184 г. пр.Хр. последният владетел от династията Маурия бил убит от военачалника си, честолюбив брахман, който настанил на трона собствения си род. Ефикасното управление на Ашока се повторило едва около петстотин години след края на династията.


#	Литература
	Auboyer, Jeannine, _Daily Life in Ancient India_, New York, 1968.
	Basham, A.L., _The Wonder That Was India: A Survey of the Culture of the Indian Sub-Continent before the Coming of the Muslims, 3d ed._ London, 1985. Монументален труд; илюстриран.
	Béteille, André, _Caste, Class, and Power_, Berkeley, 1969.
	Brown, W.N., _The United States and India, Pakistan, Bangladesh_, Cambridge, Mass., 1972. Отлично общо въведение, макар сега да е остаряло.
	Cohen, Myron L., _Case Studies in the Social Sciences_, Armonk, N.Y., 1992. Част от Колумбийския проект за Азия в Основната програма (на университетите — бел.пр.). Полезни статии от специалисти по Азия.
	Drekmeier, Charles, _Kingship and Community in Early India_, Stanford, Calif., 1962.
	Fairservis, Walter A., Jr., _The Roots of Ancient India_, 2d, ed., Chicago, 1975.
	Goetz, Hemann, _The Art of India: Five Thousand Years of Indian Art_, 2d ed., New York, 1964. Стандартно изследване, но започва да остарява.
	Huntington, Susan, _The Art of Ancient India: Buddhist, Hindu, Jain_, New York, 1985.
	Kramrisch, Stella, _The Art of India: Traditions of Indian Sculpture, Painting, and Architecture_, 3d ed., London, 1965. Възхитителни фотографии, с кратко въведение.
	Radhakrishnan, S., _The Hindu View of Life_, London, 1954.
	Rothermund, Dietmar, _An Economic History of India_, London, 1988.
	Snellgrove, David, _Indo-Tibetan Buddhism: Indian Buddhists and Their Tibetan Successors_, 2 vols., Boston, 1987. Научно и систематично изложение.
	Thapar, Romila, and Percival Spear, _A History of India, 2 vols_., Baltimore, 1990. Стандартна история.
	Wheeler, Mortimer, _The Indus Civilization_, 3d ed., Cambridge History of India, Supplementary Volume, Cambridge, 1968.
	Wolpert, Stanley, _A New History of India_, 3d ed., New York, 1989. Възхитително изследване, съдържателно и добре написано.


#	Източници
	_Bibliography of Asian Studies_, издавана ежегодно от Асоциацията за азиатски изследвания. Най-изчерпателен библиографски източник за всички аспекти на азиатските изследвания. Източниците са главно на английски и някои европейски езици.
	Embree, Ainslie, ed., _Sources of Indian Tradition_, 2 vols., 2d ed., New York, 1988. Включва подбрани текстове от най-големите религии на Южна Азия.
	Ed., _Encyclopedia of Asian History_, 4 vols., New York, 1988. Превъзходен общ справочник по азиатска култура и история.
	Goldman, Robert Р., ed., and tr., The „_Ramayana_“ ofValmiki, 3 vols., Princeton, NJ., 1984–1991.
	Kangle, R.P., tr., _The Kautilya Arthasastra_, 2d ed., Delhi, 1986. Стандартен превод на древния трактат за държавното управление.
	Muller, F.Max, tr., _The Upanishads_, 2 vols., Delhi, 1965. Класически превод.
	O’Flaherty, Wendy Doniger, _Hindu Myths: A Sourcebook_, Harmonsworth, 1975.
	Robinson, Francis, ed., _The Cambridge Encyclopedia of India_, Pakistan, Bangladesh.
	_Sri Lanka, Nepal, Butan, and the Maldives_, Cambridge, Eng., 1989. Полезен справочник за икономиката, историята, културата и обществото на субконтинента.
	Sakala, Carol, _Women of South Asia: A Guide to Resources_, Millwood, N.Y., 1980.
	Schwartzberg, Joseph E., ed., _A Historical Atlas of South Asia_, New York, 1992.


>>	Глава 6
>>	Древната китайска цивилизация

E>
	В историята е имало много царе, императори и велики хора, които приживе са се радвали на слава и почест, а са потъвали в забрава след смъртта си, докато Конфуций, който е бил само един обикновен учен, облечен в прости дрехи, е станал признат Учител на учените за над десет поколения… Той може да бъде наречен Върховен Мъдрец.
@	Съма Циен, (145 — ок. 86 г. пр.Хр.), Записки на историка
E$

>>>
#	Значението на Китай в световната история
	Китайската цивилизация е съществувала по-дълго от всяка друга. Макар развита цивилизация в Китай да се появява чак хиляда години след тази в долината на Инд, веднъж утвърдена тя продължава да съществува — не без промени и прекъсвания, но с неизменни основни черти — до 20 в. Една културна епоха след друга, въпреки политическите смутове и нашествията, китайците са останали в общи линии същия народ като по времето на първите си селища. За разлика от такива райони, като Западна Азия, Средиземноморието и Европа, на китайска почва израства цивилизация с оригинален произход и несравнима дълготрайност. Това не означава, че китайците са били изолирани от останалия свят или че не са използвали контактите си с чужденците. Те са настъпвали и са се отбранявали срещу съседните народи и са успели да утвърдят господството си над големи части от Азия. Това наследство от културна приемственост и политическо господство е придало на китайците силно чувство за национална идентичност и цел.


#	Влияние на климата и географското положение
	Природата е била щедра към някои части на Китай, а към други — немилостива. Най-благословените райони са на юг и по крайбрежието, където мусонните дъждове изливат огромни количества вода върху жадните посеви точно в месеците, когато температурата е най-висока и денят е най-дълъг. Но докато дъждовните облаци достигнат севернокитайските равнини, те губят повечето си влага, така че валежите на север са по-оскъдни и по-непредсказуеми. В резултат на това най-богатите и най-населените територии на Китай се намират в делтата на Янцзъ и на юг, докато катастрофалният глад, който спохождал Китай в историята му, се случвал във вътрешността и на север. По-голямата част от Китай не е удобна за земеделие. В страната като цяло се намират само 7% от обработваемата земя на планетата, а 23% от световното население. Като следствие земеделието е много трудоемко. За Северен Китай е характерно сухолюбивото земеделие — севернокитайците се хранят с тестени изделия от пшеница или други сухолюбиви зърнени култури. За Южен Китай под река Хуай е характерно влаголюбивото земеделие — южнокитайците се хранят с ориз. Северен Китай е равнинен, а бреговата линия е неразчленена. Южен Китай е планински, а брегът му е насечен и предлага естествени пристанища. Затова китайците от юга са се обърнали към морето: или ловят риба, или се занимават с морска търговия. И до днес те са по-отворени за света и по-предприемчиви от северните китайци.
	{img:82_hongshan.jpg|#Китайски пейзажи. Вляво: Планините Хонгшан в провинция Анхуй, Централен Китай. Вдясно: Оризища край село Янгшу, провинция Гуанцзи. Главната форма на земеделие в Южен Китай е заливното.}


#	Влияние на ръста на населението
	Ръстът на населението в Китай, започнал много рано, предявява големи изисквания към наличните ресурси. С течение на времето китайците са били принудени да култивират пестеливост, която в крайна сметка се просмуква във всяка клетка на китайската култура. Понеже земята е изключително ценна, например, китайците са отделили само 2% от нея за пасища (за разлика от почти половината обработваема земя в Съединените щати). По такъв начин месните белтъчини идват от всеядните животни като свине и пилета, а не от рогатия добитък. Използването на „нощна почва“, т.е. човешки екскременти за наторяване на посевите, е още една проява на китайския принцип за опазване на оскъдните ресурси. Китайците открай време са сред най-запалените потребители на вторични суровини в света.
	Древната склонност да се разглеждат отношенията между човека и природата като хармония, а не като експлоатация, не спасява китайците от плащане на висока цена, когато злоупотребяват с околната си среда. Когато през второто и първото хилядолетие пр.Хр. населението се разраства, земеделците изсичат горите в Северен Китай, за да увеличат обработваемите земи. Посевите растели добре в богатия льос, натрупан в Северен Китай от бурите на последната ледникова епоха, но дребните частици на тази почва лесно ерозирали. Така съдържанието на тиня във водата на Жълтата река (Хуанхъ) станало толкова високо — 34 пъти по-голямо от това на Нил, — че дори днес през дъждовния сезон кофа с речна вода може да се окаже наполовина пълна с тиня. Носена от бурните високопланински води от Западен Китай, тинята се утаява, когато достига севернокитайската равнина, запълва речното русло и причинява чести наводнения, поради които реката получила името „Мъката на Китай“. За последните 3000 години реката се е разливала над 1500 пъти. Вижда се, че напредъкът на цивилизацията от много стари времена изчерпва ресурсите на околната среда и се плаща с ужасната цена на човешкия живот.


>>>	Етапът на изграждането

#	Най-старите култури в Яншао
	Хомо сапиенс се появява първо в Китай преди около 200 000 години. От анатомична гледна точка съвременният човек в района датира от около 50 000 години. Преходът към производство на храни и грънчарство, изглежда, е протекъл на няколко места едновременно, около 8000 г. пр.Хр. По това време климатът в Северен Китай е бил значително по-топъл и влажен от днешния. Данните за културата на рисуваната керамика в Яншао, Северен Китай, показват, че в периода 5000–3000 г. пр.Хр. основните компоненти на китайската цивилизация вече са се появили и че поне на този ранен етап влиянието на други развиващи се цивилизации е било ограничено и сравнително незначително.
	Най-интензивни разкопки на културата Яншао се провеждат в Бан покрай днешния Цзъян. Тук може да се види, че племената от Яншао са практикували подсечно-огнево земеделие, опитомили са свинята, кучето, кокошката, говедото, овцата и козата. Те отглеждали просо, използвали мотики за копане и овладели изкуството да предат копринени нишки. Производството на коприна било сложно умение и много трудоемка дейност. През четирите седмици на краткия си живот копринените буби увеличават телесното си тегло 10 000 пъти. В крайна сметка процесът поглъща 100 кг черничеви листа за изхранване на 15 кг пашкули, които дават 1 кг сурова коприна (получава се чрез размотаване на пашкулите). Освен коприната културата Яншао вече е имала триножници и тенджери с характерната форма за по-късния бронз на династията Шан. Те строели къщите си от дърво и измазан плет. По глинените съдове те изрязвали знаци, за които археолозите смятат, че са станали основа на по-късното китайско писмо. Хората от културата Яншао използвали главно каменни сечива, но към края на периода започнали да се появяват и бронзови.


#	Културата Луншан
	Следващата стъпка, отбелязваща прехода към първата цивилизация, била направена от културата Луншан (3500–2500 г. пр.Хр.), характеризираща се с тънкостенните, гланцирани черни глинени съдове, направени на грънчарско колело. Подсечно-огневото земеделие на културата Яншао било изместено от трайното заселване. Сега обаче, когато станало възможно да се съхранява богатството, други започнали да ламтят за него и да го отнемат със сила. Войната, това проклятие на цивилизацията, плъзнала по земята, принуждавайки селата да се защитават зад глинени стени (с което дала начало на една технология, запазила се чак до времето, когато са строени стените на Забранения град в Пекин). Появяването на институционализирано насилие предполага, че някои обществени групи се специализират в определени професии. С това по-сложно политическо и икономическо делене идват и наченките на държавността. По това време вероятно е съществувала и писменост, но засега не са намерени преки доказателства. Тогава се появява и култът към предците, измествайки култовете към плодородието на културите Яншао.
	{img:83_keramika.jpg|#Рисувана керамика от културата Яншао. Това глинено гърне датира от третото хилядолетие пр.Хр.}


#	Династията Ся
	Китайците по традиция смятат, че първата от техните 24 династии, завършили с династията Цин през 1911 г., е Ся, датираща от 2200 до 1750 г. пр.Хр. Засега няма несъмнени археологически доказателства за съществуването на Ся, но има някои обещаващи признаци, че едно определено място може да се окаже столицата на Ся. Културата Ерлиту, открита за пръв път през 1957 г. и датирана в 1900–1600 г. пр.Хр., приблизително покрива периода на легендарната династия Ся. Намерени са леярски форми за бронз, свързани с тази култура, и е разкопан „дворец“, за чието построяване е изчислено, че са били необходими 100 000 работни дни.


#	Наченките на династията Шан
	Първата китайска династия, появила се на историческата сцена, била Шан, традиционно отнасяна към 1750–1100 г. пр.Хр. Центърът й бил в западната част на равнината на Жълтата река в Северен Китай, а последната й столица била в Анян. Има три черти, които отличават културата Шан от предшественичката й: усъвършенствана бронзова техника, използване на бойни колесници и идеографска писменост.


#	Техниката на Шан
	По времето на Шан бронзът станал главен символ на богатство и власт. Използвали го за изработване на оръжия, ритуални съдове, украшения, някои дърводелски инструменти, но никога за земеделски сечива. Производството на бронз демонстрира владеене на леярското изкуство на такова ниво, което не било постигнато никъде по света чак до Новото време. Най-впечатляващи са предметите с религиозно и церемониално предназначение — триножници, купи за възлияния, чаши за пиене и маски, изобразяващи митичното животно _таотай_.
	Конската колесница, използвана заедно с пехотата почти по същия начин като съвременните танкове, била другото голямо техническо постижение. Понеже тя се появила в Западна Азия, преди да пристигне в Китай, повечето изследователи смятат, че приемането й в Китай е подтикнато от външния пример. Самите китайци изобретили съставния лък — със 70 кг сила на опъване, много по-мощен от знаменития английски лък. Бамбуковите стрели имали оперение върхове от бронз или кост. Бронята се правела от кожа, понякога подсилена с дървени летви.
	{img:84_shan.jpg|#Ритуални съдове за вино от династията Шан. Тези бронзови съдове били използвани за затопляне и разливане на вино при жертвени церемонии. Формата на трикраката чаша с човки е уникална за периода Шан.}
	Народите Шан били напреднали и в други отношения. Още през 14 в. пр.Хр. те регистрирали слънчевите затъмнения. В математиката към 14 в. те вече били изобретили десетичната система. Първите следи от японски лак, едно от най-твърдите вещества от растителен произход в света, също се появяват по времето на династията Шан. Получен от лаковото дърво, той издържа на температура до 400–500 градуса, не се поврежда от вода, не се разтваря в повечето разтворители и е устойчив на микроорганизми. Лакирано дърво, бамбук или плат са станали стандартен обеден сервиз за богатите китайци от хилядолетия. Китайците от династията Шан също измислили какво да сипват в тези лакирани чаши — силно алкохолно питие от разни житни растения, наречено _джиу_ в Китай и саке в Япония.
	{img:85_din.jpg|#Ритуален съд за храна от династията Шан. Тази украсена бронзова тенджера, наречена дин, е намерена през 1965 г. в провинция Хунан.}
	{img:86_anjan.jpg|#Разкопки на царски гробници от династията Шан. Един от няколкото колесничари, погребани заедно с колесниците и конете в царските гробници край Анян. Колесниците се появили за първи път в Китай ок. 1300 г. пр.Хр.}
	Писмеността в Китай се появява с цел записване на общуването между света на хората и този на боговете, а не както в Месопотамия, за записване на стопанските сделки. Историята на изобретяваното на първото писмо в Китай започва с „драконовите кости“, древни кости, изкопавани от земята и използвани като лек за разни болести, включително дизентерия, жлъчни камъни и малария. През 1899 г. известен китайски учен, болен от малария, си купувал някакво лекарство в местната аптека, когато забелязал странни знаци по повърхността на костите, наскоро докарани в аптеката. След дълго търсене той проследил произхода на костите до едни селяни в провинция Анян, които ги изкопавали в нивите си и ги продавали. Най-старите от тези кости, които били наречени „пророчески кости“, датират от средата на шанския период и са изработени от говежди лопатки или черупки на костенурки. Когато нагрявали жлебовете, изрязани в костите, те се пукали по начин, който бил тълкуван от гадателите като отговор на въпроса, зададен на духовете. Често гадателите записвали не само въпроса („Утре царят отива на лов; ще има ли късмет?“) и отговора („денят е благоприятен“), но също и крайния резултат („царят удари два елена, четири яребици и три глигана“). Първата писменост била пиктографска. Йероглифите се развили от символите, които отначало били картинки на това, което представяли.
	{img:238_ieroglifi.jpg}
	{img:87_prorocheska.jpg|#Пророческа кост. Тези гадателски инструменти понякога били надписани с пиктографски йероглифи, отбелязващи такива явления, като появяването на нови звезди.}


#	Развитието на китайската писменост
	От тези първи йероглифи постепенно се развила писменост, чиято сложност станала едновременно благодат и проклятие. Проклятие била, защото, имайки толкова знака, колкото думи, тя изисквала огромно време и труд за изучаване. Векове наред китайските ученици проглушавали ушите на родителите си с оплаквания, колко е трудно да се запомнят толкова хиляди йероглифи. От друга страна, понеже разпространението на езика е жизненоважно за обществото, китайците и по принцип всички източноазиатски култури — били принудени да направят образованието една от централните ценности на обществената система. С други думи, за да преодолеят този недостатък с трудния език, китайците в края на краищата придали най-висок статус и престиж на личността, която развива ума — учения. Нещо повече, идеографското писмо изпълнява и друга роля, с която фонетичните езици, използвани от другите народи по света (освен японския), не могат да се справят. Понеже писмените китайски йероглифи не са комбинации от звуци, както са думите във фонетичните езици, те могат да бъдат разбирани от народи, които говорят на твърде различни диалекти. Китайският ученик в наши дни учи същите йероглифи като ученика преди 2000 години, изграждайки нерушима верига на приемственост между миналото и настоящето. Освен това, китайският ученик в Гуанджоу учи същите йероглифи като ученика в Пекин, дори и двамата да не могат да се разберат устно, защото диалектите им се различават много. По този начин писменият китайски станал един вид културен цимент, спояващ различните райони на Китай през вековете дори когато центробежните сили били много мощни. Досущ както математиката — също идеографска писменост — станала международен език на учените по целия свят, писменият китайски в крайна сметка започнал да служи като обединяващо средство за общуване в цяла Източна Азия.*
	[* Японските, корейските и виетнамските ученици вече не учат класически китайски, така че тази роля бързо отпада.]


#	Институциите при Шан: Царят
	Фокусът на шанската цивилизация бил царят, който властвал на върха на огромна родова структура с център в столицата. Той бил, във всякакъв смисъл на думата, главина на китайската вселена, от която излизали всички други институции като спици на колело. Нищо не изразява по-добре моноцентричната същност на древното китайско общество, отколкото централната роля на родствената група, която изпълнявала всички религиозни, политически, социални и икономически функции. Според един историк „разделителните линии в това общество били не хоризонтални, отделящи класа от класа, а вертикални, отделящи един род от друг род“.* При Шан не съществувала частна собственост. Всичко било притежание на царя, патриархалния глава на рода, а всяка държавица била мрежа от градове, свързани в йерархичен ред, основан на преките роднински връзки. В началото на периода Шан имало 3000 такива държавици, които постепенно спаднали на 1200 към 771 г. пр.Хр., по средата на следващата династия Чжоу.
	[* Jack Dull, „Evolution of Government in China“, във _Heritage of China_: _Contemporary Perspectives on Chinese Civilization_, под ред. на Paul Ropp (Berkeley, University of California Press, 1990), с. 58.]


#	Институциите при Шан: Светът на духовете
	Шанският цар бил и главен шаман, връзката между духовете на предците и човешкия свят. Главни помощници на шамана били животните, пратеници в света на духовете, а техните изображения върху ритуалните съдове, особено на митичния таотай, били видимо отражение на важното им значение за владетелите Шан. Централното място на животните в шанското изкуство представлява любопитен контрапункт на гръцкото внимание към човешкото тяло, което няма паралел в китайската култура. От друга страна, приликите между шанското изкуство и институции и тези на древните американски цивилизации — особено вярата във взаимодействието на космическия и човешкия свят и ролята на животните като посредници между тях — в последните години привличат все по-силно вниманието на учените.*
	[* Вж. по-специално послеписа на K. C. Chang към четвъртото издание на _Archaeology in Ancient China_ (New Haven, Yale University Press, 1986), с. 414–422.]


#	Институциите при Шан: Ритуалите
	Храмът на предците е бил център на света Шан. Властта се показвала чрез сложна система ритуални задължения, наречена ли. Ритуалът се разбирал не просто като церемония, но като външен израз на духовно състояние, представящо непреходната истина. Ако за западната цивилизация може да се каже, че демонстрира вярност към троицата „истина, красота и добро“ от времето на класическа Гърция насетне, в Китай истината и доброто са смятани за страни на едно цяло и никога не са били разделяни. Приема се, че светът се подчинява на принципи, които са по същество морални, така че търсенето на истината за природата е етична дейност, а не „научна“. По тази причина китайците, поне от времето на Шан, вярват, че човешкият и природният ред са съединени в непрекъсната мрежа от препокриващи се закони, сред които законите на ритуала ли са просто човешката страна.


#	Падането на династията Шан
	Шанското общество представлява първата истинска цивилизация в Източна Азия, за която имаме исторически данни. Освен това тя полага основите и дава материала за типично китайския вид култура, какъвто е очертан от методите на земеделие, занаятите, художествените и архитектурните форми, централното място на семейството като основна клетка на обществото, религиозните схващания и писмеността. Към 1100 г. пр.Хр. столицата Анян била превзета и династията паднала, но новите владетели запазили основните институции, поощрявали прогреса и дали името си (Чжъу) на най-дълготрайната династия в историята на Китай.


>>>	Династията Чжъу: класическата епоха на Китай (ок. 1100–256 г. пр.Хр.)

#	Политикатаи управлението на Чжъу
	Когато цивилизацията на ведическата епоха в Индия все още била на ранния си етап, в долината на Жълтата река в Китай династията Шан била заместена от Чжъу. Все пак възкачването на новия владетелски род не донесло такива дълбоки изменения в характера на обществото, както индоарийското нахлуване в Индия. Племената Чжъу, живеещи на запад от шанската граница, били от същия етнически произход и имали култура, подобна на шанската, с която поддържали широки контакти. Упадъкът на династията Шан вероятно се дължал на вътрешна борба за власт и не бил свързан с варварско нахлуване. Развитието на културата продължило без прекъсване върху вече поставените основи и в крайна сметка оформило окончателно образа на китайската цивилизация за векове напред.
	{img:88_chuy.jpg|#Династията Чжъу, 1100–256 г. пр.Хр.}
	Родоначалникът на рода Чжъу бил цар Ву (името му означава „военен“), който възглавил въстание срещу владетелите Шан и разбил армиите им. След смъртта му властта се паднала на неговия брат, прочутия принц Чжъу, забележителен не толкова, защото бил превъзходен администратор, а защото бил добродетелен слуга на държавата. Той управлявал като регент, докато племенникът му станал пълнолетен, и тогава му прехвърлил цялата власт, създавайки прецедент за законното предаване на властта от баща на син (а не от брат на брат). Отчасти причина за славата му след това може би е фактът, че той наистина бил помощник, а не владетел. По-късните конфуцианци, които искали да обосноват собствените претенции за власт в качеството си на съветници, намерили в принц Чжъу полезен образец.
	{img:89_legen.jpg|#Церемониален бронзов леген. Династия Чжъу (1100–256 г. пр.Хр.). Надписът на това бронзово изделие, известно като купата Сан, разказва за уреждането на териториален спор между феодалните държавици Сан и Ние в провинция Западен Шанцзъ.}
	Новата династия полагала фанатични усилия да убеди народа, че е законен наследник, а не узурпатор. За да оправдаят своето въстание, водачите на Чжъу претендирали, че последният владетел Шан бил неспособен и покварен и че небесните сили използвали Чжъу като средство за отстраняването му. С това те измислили нов атрибут на законността, наречен „небесен мандат“, тянмън, който според тях бил прехвърлен от рода Шан на Чжъу. Няма доказателства шанският цар да е бил виновен в приписваните му грехове, но обвинението, дори и да е изфабрикувано, показва желанието на завоевателите да вместят своята власт в приетите традиции, а не да скъсват с миналото. Идеята за държавната власт като поръчение от небето, а не като абсолютно и неотчуждаемо право — макар и издигната от Чжъу с цел утвърждаване на собствената им легитимност — ще стане траен елемент в китайската политическа история, който може с еднаква лекота да се използва в подкрепа на владетеля и да се обърне срещу него. Принцът на Чжъу проявил истинска мъдрост и разум, когато казал, че никой не може да разчита на мандата: „Не смея да предскажа дали нашата власт винаги ще се опира на благоденствието… или дали тя няма да свърши в нещастия… Небесният мандат не се запазва лесно. Трудно е да се разчита на небесата.“*
	[* Цитирано в Шу-цин. Вж. превода на Legge, с. 474.]

	{img:90_kambana.jpg|#Бронзова камбана. Тази камбана с издатини или чучури, декоративни карета и надписи е типична за средния стил Чжъу (9 в. пр.Хр.). Тя била окачвана за пръстена в основата на стъблото и бита с дървен чук. Камбаната има извит отвор, вместо да е равна отдолу. (На снимката тя е поставена върху възглавница.)}


#	Упадък на централната власт
	Първите владетели Чжъу държали столицата си край днешния Цзъян в долината на река Вей, където властта им била вече утвърдена. Царете поддържали големи постоянни армии и ги използвали за потушаване на въстанията (в т.ч. едно на свалените Шан) и за разширяване на властта си, особено на юг към долината на Средна Янцзъ. Царят упражнявал пряка власт над района около столицата, но управлявал външните територии непряко, чрез назначени чиновници, които отначало му били роднини. Поради огромните разстояния, отделящи тези райони от столицата, чиновниците получавали почти пълна юрисдикция в областите си. С течение на времето те ставали все по-самостоятелни, защото връзките им с центъра отслабвали. Към 8 в. пр.Хр. силата на управляващия род спаднала дотолкова, че той вече не бил способен да защитава ефективно западните и северните граници срещу нападенията на външните племена.


#	Краят на Западен Чжъу
	Съдбата на династията достигнала най-ниската си точка през 771 г., когато един некадърен цар почти повторил греховете, които неоснователно били приписани на последния шански управник. Цар Ю разсърдил свръх всяка мяра първенците на Чжъу, особено с разточителните си напъни да развлича любимата си наложница. Когато царят запалил сигналните огньове, за да събере подкрепа срещу обединеното нападение на варварски племена и един от разгневените благородници, воините му отказали да се отзоват. Цар Ю бил убит, а дворецът му — разграбен. Династията в този момент би могла да свърши, но благородниците намерили за необходимо да поставят царския син на трона като номинален държавен глава, държейки в ръцете си истинската власт над своите владения. Това събитие бележи края на периода „Западен Чжъу“. Царската столица била преместена около 150 км на изток в по-безопасна територия край съвременния град Лоян, а следващият период (771 — ок. 250 г. пр.Хр.) съответно се нарича „Източен Чжъу“.


#	Периодът Източен Чжъу
	През 500-те години на Източен Чжъу Китай страдал от политическо разединение и вътрешни борби. Царят имал фактическа власт над много по-малка област, отколкото някои от големите наследствени благородници. По отношение на цялото царство неговите права, макар и върховни на теория, се свеждали до религиозни и церемониални функции и до отсъждане в спорове, засягащи старшинството и правата за наследяване в различните държавици. Въпреки условията, които сякаш предизвестяват по-късния феодален период в Европа, не би било съвсем правилно да наричаме епохата на Източен Чжъу ера на феодализма. Вярно е, че наследствените благородници се радвали на слава, богатство и власт в обществото и получавали различни титли, приблизително еквивалентни на европейските херцози, маркизи, графове, виконти и барони. Те ставали сюзерени и васали, държали феоди, за които се отплащали с военна служба, и се издържали от труда на селяните в земите им.


#	Китайският феодализъм
	Въпреки всичко има две различия между китайския и европейския опит, които пречели на пълното господство на феодалния строй. Първо, връзките между сюзерените и васалите се базирали на кръвното родство, а не на правен договор. Тази разлика е решаваща, защото в контекста на Западна Европа феодалният опит възпитавал уважение към нерушимостта на договора и законността, които станали отличителни черти на западните политически институции. Вместо закон в Китай имало ритуал, _ли_, който кодифицирал приемливите стандарти за поведение. Второ, в Китай нямало рицари. В Източен Чжъу нямало даже кавалерия.


#	Динамичният период
	Макар Китай от периода на Източен Чжъу да бил разделен на множество владения с подвижни граници и чести междуособни войни, няколко от по-големите държави поддържали равновесието на силите, особено четирите, разположени по външните граници на север, запад и юг. Обикновено в даден момент една от държавите била признавана за водеща и нейният владетел, назначен за главнокомандващ, оглавявал организирането на отбраната на царството като цяло и дори събирането на приходите. В края на краищата една от тях, Чин, се издигнала като победител през 3 в. пр.Хр. Границите на китайската цивилизация били разширени чрез агресивните начинания на управниците на граничните държави. Полуостров Шандун, крайбрежието чак до днешен Шанхай и Ханчжоу и богатата долина на р. Янцзъ попаднали под китайска власт. Така общата територия станала много по-голяма от тази на старото шанско царство и обхванала повечето от осемнадесетте провинции, влизащи в единната китайска държава през по-голямата част от историята й. Южна Манджурия също била завладяна и били построени земни насипи (стени) на север и на юг от Янцзъ за защита от монголските чергарски племена. Въпреки дезорганизираното състояние на Китай като цяло, през този период бил натрупан ценен опит в изкуството на държавното управление, който в крайна сметка бил използван при обединяването на страната.


#	Икономиката и обществото при Чжъу
	Китайското общество в периода Чжъу имало определено аристократичен характер. По традиция се смятало, че обществото се състои от пет класи, подредени според ценността си за общественото благоденствие. Това били, първо, учените; второ, земеделците (защото произвеждали насъщния); трето, занаятчиите (защото произвеждали полезни неща, но не жизнено необходими); четвърто, търговците (защото те лично нищо не произвеждали); и накрая, войниците, в един куп с просяците, крадците и разбойниците (защото те унищожавали или крадели произведеното от другите). Забележителните черти на тази конструкция са високото уважение, оказвано на интелектуалните способности, презрението към насилието и непроизводителните занятия и фактът, че тази категоризация се основава на личните дарби и способности, а не на произхода. Системата на петте класи никога не била напълно реализирана или идеално спазвана, но тя била идеал, който смекчавал закостенялостта на китайските институции. Макар да съществувала дълбока пропаст между големите земевладелци и селяните, които съставлявали огромното мнозинство от народа, китайското общество никога не е било разделено от кастова система като тази в Индия. С усложняването на цивилизацията сред аристокрацията се появили противоречиви интереси и условия, тя не останала монолитно обединено съсловие. Понеже аристокрацията нараствала числено, много от членовете й загубили собствеността си и били принудени да си търсят чиновническа работа, да се заемат с търговия или дори с черен труд, с което подкопавали идеята за вроденото превъзходство на наследствената аристокрация. За съжаление много малко ни е известно за съдбата на низшите класи през този период. Очевидно преди края на Чжъу значителен брой селяни били станали собственици на земи. Други обаче били на практика роби, а много хора от простолюдието били земеделци-арендатори без официални права върху земята, която обработвали, и били принудени да дават на собственика част от продукцията си, която понякога достигала до половината реколта.


#	Социални промени
	Преходът от Западен към Източен Чжъу бил белязан от такова отваряне на обществото, каквото Китай по-рано не познавал. След като семейните отношения, свързващи центъра с периферията, започнали да отслабват, китайската политика заприличала на пазарна икономика с оживена конкуренция между държавиците. Тази политическа конкуренция открила значителни възможности за издигане на талантливи личности, доколкото управниците, боричкащи се за оцеляване, имали нужда от поддръжката на най-добрите умове и най-големите дарби. Некадърните управляващи семейства често били замествани от семействата на техните министри, които на свой ред били замествани от семействата на придворните или ши (същия йероглиф японците по-късно използвали за самураи). Тази класа излъчила някои от най-внушителните вождове и мислители на цялата династия, включително самия мъдрец Конфуций. Основният фактор, създаващ тези възможности за социална подвижност, била войната. Около 110 държавици били унищожени през първата половина на периода Източен Чжъу, като към 481 г. пр.Хр. оцелели само 100, а и те бързо се свили до седем в края на 4 в. Накрая, през 221 г. пр.Хр., останала една, когато Китай за първи път в историята си бил напълно обединен. Появявали се нови административни единици, защото управниците се опитвали да разклатят укрепените позиции на аристокрацията, като назначавали свои чиновници в отдалечените области. Една от тези единици, _цзъян_ (окръг или област), станала най-ниското ниво на държавната администрация от времето на Чжъу до наши дни.


#	Делничният живот през периода Чжъу
	В обикновения живот през периода Чжъу настъпили важни промени. Към менюто от просо и ориз, характерно за шанския период, било добавено житото, което, изглежда, станало главната причина за демографския скок при Чжъу. Говедата, овцете и другите тревопасни животни загубили пасищата си за сметка на пшеничните ниви. Увеличението, на земите в частна собственост при династията Чжъу довело до облагане с данъци, възлизащи средно на 20% от реколтата. Разходите за владеене на земята накарали много земеделци да продадат земите си и да станат арендатори. Напояването в големи мащаби се появило чак в средата на периода Чжъу. Земеделците в Западен Чжъу вероятно вадели водата от кладенци.
	Мъжете над 16 години носели дълги роби от под коляното до земята и черни шапки. Чак при династията Хан (206 г. пр.Хр. — 220 г. сл.Хр.) саката и панталоните станали обикновени мъжки дрехи. Бялото бил цветът на траура от периода Чжъу до днешен Китай. Момичетата ставали пълнолетни на 15 години, за което говорели декоративните игли в косите им.


#	Културното развитие при Чжъу
	През 850-те години на династията Чжъу, въпреки вътрешните борби, културното развитие било почти непрекъснато. Всъщност Източен Чжъу е класическата епоха на китайската цивилизация и тя станала основа на цял род култури в Източна Азия. Най-значителните нейни приноси са в полето на религията и философията, изкуството и литературата, науката и техниката.


#	Религията при Чжъу
	Официалната религиозна практика в основата си била една и съща при Чжъу и по времето на Шан. Почитали се много божества, започвайки от местни духове и природни богове с ограничена мощ до такива величествени божества като Земята и Небето. Принасянето на човешки жертви постепенно отмряло и било изместено от дарове във вид на животни, земеделска продукция и напитки. Докато поклонението не включвало задължително молитви, понякога молитвите се записвали и изгаряли заедно с жертвените дарове. Водещо божество от периода Чжъу било _тян_, в превод „небе“. Макар и с отделен произход, това божество приличало и станало практически неотличимо от по-старото шанско божество Шанди. Представата за тян не била като за бог-личност, а като за събирателно въплъщение на върховните духовни сили, на всеобщия морален закон или на вездесъщата безлична космическа сила. Именно чрез „мандата на небето“, _тянмън_, се предполагало, че управлява царят и затова той бил наричан „Син на небето“, което обаче не означавало, че царят има божествен произход. Култът към земята като земеделско божество бил заместен с почитане на конкретни местности, с които се свързвал късметът на поклонниците. Всяко село имало своя свещена могила; владетелят на по-голяма територия имал хълм, представящ владенията му; а за хълма на царя вярвали, че има влияние върху цялата китайска земя. Най-важните обреди се провеждали или на тези хълмове, или в храмовете на предците. Храмът на Небето и Храмът на Земята в Пекин са посветени на тези божества от периода Чжъу.


#	Философията при Чжъу
	Постиженията на Чжъу в света на философията достигнали блестящ разцвет между 6 и 3 в. пр.Хр. По някаква необяснима причина — може би по чисто съвпадение — философска дейност от висше качество се развила почти по едно и също време в три отдалечени един от друг района на древния свят. Докато гърците изследвали природата на физическата вселена, а индийските мислители прониквали в отношенията на душата и Абсолютното същество, китайските мъдреци се опитвали да разкрият устройството на човешкото общество и основните принципи на доброто управление. Китайските мислители не се интересували много нито от природната наука, нито от метафизиката. Те се опитвали да дефинират основните принципи на природната материална вселена не в името на абстрактната истина, а за да изяснят проблемите на човешкото съществуване. Те се опитвали да предпишат правила за стабилизиране на обществото и за усъвършенстване на индивида. Водачите на тази интелектуална дейност били главно от класата ши на дребните благородници. Това било време на оживена размяна на идеи, в която било изразено огромно разнообразие от мнения.


#	Трите философски школи
	От това интелектуално брожение и спорове — едно от най-продуктивните в аналите на човешката мисъл — се появили трите главни философски школи, които оказвали постоянно влияние върху китайската цивилизация: конфуцианство, даоизъм и легализъм. И трите школи се занимавали с централния въпрос за политическия хаос; и трите предлагали коренно различни решения на проблема, отразяващи различната им оценка за природата на човека. Духът на китайския политически строй довел до смесване на трите по начин, който отразявал напълно сложността на човешката съдба. Конфуцианството получило най-голямо влияние от трите школи. Ударението върху роднинството и върху моралното съдържание на човешкото поведение, въплътено в ритуала или благоприличието ли, което Чжъу наследили от Шан и по-късно довели до по-високо ниво на изтънченост, станало ядрото на конфуцианството и оттам най-фундаменталната черта на китайската цивилизация.


#	Конфуций
	Конфуций (ок. 551–479), който се оказал една от най-влиятелните личности в цялата история, бил по-скоро неудачник от гледна точка на това, което се стремил да постигне. Той прекарал живота си, предлагайки реформи, които никой от управляващите аристократи на Източен Чжъу не счел за нужно да приеме; и все пак той оставил незаличим отпечатък върху мисълта и политическите институции на Китай и други страни, попаднали под китайско влияние. Роден е в държавицата Лу (родителският му дом се намира в днешния Куфу, провинция Северен Шандун). Казват, че бил дете на възрастен баща с име Кун (Конфуций е латинизираната форма на името Кун Фуци, или „Учителят Кун“). Семейството му, уважавано, но бедно, било от класата ши на дребните аристократи. Макар че славата му се разпространила бързо, малко е известно за събитията в жизнения му път. Той прекарал повечето от живота си в скитания от една държавица в друга, не желаейки да се наема на служба като користолюбив ласкател, но постоянно надявайки се някой властник да му даде възможност да приложи идеите си и така да пусне в движение вълна от реформи, която да залее цялата страна. Макар дълбоко уважаван от малката си група ученици, някои от които заели високи длъжности, Конфуций не получил такова предложение за служба, което би могъл да приеме с чиста съвест. Най-накрая той се върнал в родината си, където починал, обезверен, на седемдесет и две годишна възраст.


#	Конфуций като учител
	Провалил се като политик, Конфуций дал истинския си принос като учител. Записките на неговите беседи с учениците му (известни като Аналекти), които се смятат, общо взето, за автентични, макар и да не са били записани приживе, създават впечатлението за жив и освободен ум, предизвикващ тези, с които се среща. Както съвременника му Гаутама Буда и почти съвременника му Платон, Конфуций искрено вярва, че знанието е ключът към щастието и успеха в живота. Той вярва, че почти всеки е способен да придобие знание, но само чрез неуморни усилия. Конфуций настоявал неговите ученици-последователи да мислят самостоятелно, казвайки, че ако той повдига единия ъгъл на масата, иска учениците му да повдигнат другите три. Без да бъде аскет, той не обичал удоволствията и карал сътрудниците си постоянно да се стремят към съвършенство. Макар да имал моменти на раздразнителност и рязкост, благородството на характера му е неоспоримо и той не позволил разочарованията да го направят циничен. Главната му мъка, казвал той, била не че не го разбират правилно, а че той недостатъчно разбира другите.
	{img:91_konfuzii.jpg|#Конфуций в царски одежди. Традиционно изображение от бронз.}


#	Учението на Конфуций
	Учението на Конфуций било дълбоко повлияно от политическия хаос и моралното объркване, царящи сред боричкащите се държавици в Китай през периода на Източен Чжъу. При тези условия за Конфуций би било естествено да се занимава само с проблема, как да се постигне и запази реда. Но той отишъл много… по-далеч, търсейки общество, което да гарантира не само спокойствието, но и справедливостта. Централната предпоставка в учението му била, че моралните закони, управляващи отношенията между хората — светът на етиката, — са идентични на законите, управляващи физическата вселена, и че безредието в съвременната му епоха се дължи на неуспеха на властниците да постигнат хармония между двата свята. Както древните гърци, Конфуций бил убеден, че пълното развитие на човешката личност може да се осъществи само в обществото — естествената среда за възпитаване на добродетелта. Понеже приемал, че човешката природа е по-скоро предразположена към сътрудничество (а не към състезание), той подчертавал значението на йерархичните отношения. Когато съветвал политическите ръководители да „изправят понятията“, той искал да каже, че те трябва да приведат своите постъпки в съответствие с дълга, присъщ на тяхното положение в обществото, било то на владетел или поданик, баща или син, по-голям брат или по-малък брат, съпруг или съпруга, или приятел към приятел (тези пет двойки, взети заедно, Конфуций наричал петте отношения). Всички тези дългове били пропити от чувството на обикновена човечност или човеколюбие (рен), което станало крайъгълен камък на цялото по-късно конфуцианско учение.
	{img:92_stela.jpg|#Стела върху гробницата на Конфуций. Този надписан паметник бележи мястото на надгробната могила на философа в Куфу, провинция Шандун. Стелата била поставена през 1443 г. и гласи: „Гробница на принц Вен Цзъян, много талантлив и много свят.“ По време на династията Тан Конфуций получил посмъртно титлата Вен Цзъян.}
	Макар Конфуций да смятал, че държавата съществува за хората, а не хората за държавата, теориите му сами по себе си не са демократични. Както Платон, Конфуций бил убеден, че държавата трябва да се управлява от аристокрация на таланта и високите принципи (а не по рождение), от която да се подбират чиновниците, водещи административните дела на владетеля. Здравето на цялата държава ще зависи от благосъстоянието на всяко село, а хармонията ще се постига чрез обединените усилия на обикновените хора отдолу и учените-чиновници отгоре. Без да претендира за оригиналност, Конфуций призовава за връщане към идеалния ред, който той приписва на древните, но който всъщност никога не е съществувал. Без да го съзнава, той издига водещи принципи, които са приложими в бъдещето.


#	Конфуциански мислители: Менций
	След средата на 5 в. пр.Хр. вътрешните условия в Китай се влошават и започва период на кървави вражди, наречен „Воюващите държави“. Относително ограниченото съперничество, в което живеели различните държавици, било изместено от борба за надмощие, в която предишните стандарти за приличие и признатите морални кодекси престанали да се спазват. Управниците на няколко от държавиците дори си присвоили титлата „цар“ (_ван_), преди това запазена само за принца Чжъу. В тези условия живял вторият по величина мислител от конфуцианската школа, Менций (ок. 373–288). Менций, чиито мисли са въплътени в едноименния труд Менций, внесъл две допълнения в конфуцианското учение. Първо, той смятал, че човешката натура е поначало добра и покваряващото влияние на обществото върху личността може да се преодолее чрез възпитание. Второ, той твърдял, че когато лошият управник постъпва като тиранин, той автоматично се лишава от мандата за управление и предава на народа правото да го свали. Тази страна на конфуцианското учение невинаги е била посрещана с възторг от следващите владетели в китайската история (някои даже се опитвали да изтрият споменаването й в техните издания на Менций), но все пак тя въплъщава силната привързаност на китайската политическа традиция към общественото благо.
	На Менций никога не липсвала увереност или желание да критикува управниците в лицето, когато бил убеден, че те са изгубили ориентира на общото благо. Един път той поучавал някой си цар Хуй от Лиан със следните думи:
C>
	Вашите кучета и прасета ядат от храната на народа ви, но вие не се досещате да ги спрете. По вашите пътища хората умират от глад, но вие не се досещате да отворите хамбарите си. Когато хората умират, вие казвате: „Не е моя грешката, виновна е годината.“ Нима е различно, ако заколиш някого с нож и после кажеш: „Не е моя грешката, виновен е ножът.“ Ако ваше величество престане да хвърля вината върху годината, хората от цялата империя веднага биха дошли при вас.*
	[* James Legge, trans., The Chinese Classics, Vol. II, Mencius, p. 132.]
C$


#	Конфуциански мислители: Цзънци
	Третият голям конфуциански мислител от класическата епоха, Цзънци (ок. 300–237), бил единственият със собствен голям опит в управлението. Той се отличавал радикално със своята оценка за човешката природа, която смятал, че е поначало зла, а не добра. Според него „когато човек се ражда, той има желания. Ако той не може да получи каквото желае, той е принуден да търси удовлетворение и в това търсене за него няма нито мярка, нито граница“. Обществото е длъжно да окове тези желания с вериги във вид на закони и институции, за да осигури устойчивост. Въпреки тази разлика той е наричан конфуцианец, защото е смятал, че човешката природа може да бъде спасена чрез възпитание и обучение и че „не в името на властника Небето е създало народа; по-скоро в името на народа Небето поставя властника“. Измисляйки една от най-дълговечните метафори на цялата конфуцианска политическа мисъл, Цзънци пише, че владетелят е като лодка, а народът е като море — морето може да поддържа лодката, но морето може и да я обърне. Той поставял голямо ударение върху спазването на ритуала _ли_, върху официалното изучаване на класиката и върху строго йерархичния ред в обществото. Въпреки тази мрачна оценка за човешката природа той бил далеч от пълен песимизъм. В своите творби, наречени _Цзънци_, той препоръчвал енергични действия от страна на държавата, с цел провеждане на реформи и регулиране на икономическата дейност.


#	Даоизъм
	Втората голяма философска школа от периода Чжъу бил даоизмът. Традиционният му основател е Лаодзъ („Старият мъдрец“), мъглява фигура от 6 в. пр.Хр. За жизнения му път е известно малко, а някои учени се съмняват, че той е бил действителна историческа личност. Истинският автор на труда Даодъцзин (Пътят и властта, известен също като Лаодзъ), от който са изведени принципите на даоизма, не е установен, а самият труд не може да е писан преди 3 в. пр.Хр. Книгата е не само кратка, но и загадъчна, парадоксална и може би иронична. Със своя сбит и закодиран стил тя изглежда почти като преднамерена противоположност на конфуцианското превъзнасяне на учеността, проповедите и търпеливото обясняване. Като цяло даоистката книга възвеличава природата (понякога разбирана като безлична космическа сила, „безкрайното“ или Абсолюта) и презира човешките усилия. Духът й е романтичен, мистичен и антиинтелектуален. Тя не само слави съвършенството на природата, но идеализира примитивното, внушавайки, че хората биха живели по-добре без хитростите на цивилизацията, в блажено невежество, като регистрират събитията с помощта на въженца с възли, а не с писменост. Богатството създава алчност, а законите плодят престъпници, твърди тя. Безполезни са опитите да се подобри обществото чрез молитви, ритуали или сложни правила; колкото повече се говори за добродетел, толкова по-малко тя се практикува. „Тези, които говорят, не знаят, а тези, които знаят, не говорят.“ Човек научава повече, като си стои вкъщи, а не като пътешества; мъдрият седи и медитира, вместо да си блъска главата в опити да преустрои света.


#	Даоистки мислители: Лаодзъ
	Като политическа философия даоизмът защитава свободата против официалната власт. За разлика от Конфуций Лаодзъ смята, че намесата на държавата е източник на несправедливост и че ако хората бъдат оставени да следват интуицията си, те ще живеят в разбирателство с природата и един с друг. Въпреки това идеалът на Лаодзъ не е чист анархизъм. Подобно на Конфуций той приема необходимостта от мъдър и човеколюбив (макар и много по-пасивен) управник и е съгласен, че единствената законна цел на държавното управление е да способства за щастието на човека. Вероятно неговите идеи отразяват и протеста на селяните както срещу високомерната аристокрация, така и срещу превзетото общество на бързо разрастващите се градове. В учението на Лаодзъ се срещат идеи за пацифизъм и несъпротивление на злото с насилие („Добродетелният човек търси помирение; злият човек търси отмъщение“); за ползата от любовта в човешките отношения („Небето въоръжава с любов онези, които не иска да бъдат унищожени“); за егалитаризъм („Като Небето постъпва този, който отнема от имащите твърде много и дава на имащите недостатъчно“).
	{img:93_laozzu.jpg|#Лаодзъ, възседнал бивол. Скулптура от династията Мин.}


#	Даоистки мислители: Чжунцзъ
	Вторият голям даоистки философ бил Чжунцзъ, който живял през 4 в. пр.Хр. и чийто труд със същото име Чжунцзъ е един от великите шедьоври на световната литература. Той е пълен с чудесни метафори, играещи с природата на действителността. Сред най-известните е разказът за това, как Чжунцзъ заспал и сънувал, че е пеперуда. Сънят бил толкова реалистичен, че когато се събудил, той не могъл да каже дали е Чжунцзъ след съня за пеперудата или пеперуда, сънуваща, че е Чжунцзъ. За разлика от фундаменталната ориентация на конфуцианството към благоденствието на обществото, във фокуса на Чжунцзъ бил проблемът, как индивидът може да избегне веригите на обществената отговорност. Той смятал, че целта на правилния живот на човека е не да служи на държавата, а да се издигне над средата като развива вътрешните си сили, дори до степен да използва контрол върху дишането или спазва диети. Той подчертавал, че човек благодарение на ума си притежава способността за самоизвисяване.


#	И-чин
	Всички даоисти, а даже и конфуцианците, почитали класическата _Книга на промените_, _И-чин_, която отначало служела за поклонение, но по-късните китайски мислители от всички школи започнали да я разглеждат като съкровищница на древна мъдрост. И-чин използва сложни построения от 64 шестоъгълника и се гради върху вярването, че вселената се намира в състояние на постоянна промяна или течение и че съществуват две допълващи се сили, които управляват тези динамични промени: _ин_ и _ян_. Първата е женска, мека, студена, тъмна, малка; втората е мъжка, твърда, гореща, светла, голяма. Магическият символ на монадата ☯ предава природата на взаимодействието им както, защото всеки съдържа елементи от другия, така и защото заедно те образуват хармонично цяло. Така преплитането на _ин_ и _ян_ образува основата, на чийто фон китайците се опитват да разглеждат всички взаимоотношения (например между мъжа и жената) не като естествено враждебни (или съпернически), а като допълващи се (или на сътрудничество). Ако може да се каже, че конфуцианството подчертава ролята на мъжа като глава на семейството, също може да се каже, че даоизмът е склонен да даде по-голяма тежест на жената. Жените, както винаги посочват даоистите, притежават жилавост; мъжете имат просто сила. Твърдостта на мъжа става крехка и се чупи; мекостта на жената издържа. Жените са като водата, мъжете са като камъка — с времето водата издълбава камъка. Дори традицията на бойните изкуства в Китай, изразена в утринната гимнастика на милиони китайци — _тай-чи_, въплъщава даоисткия женски принцип, че отстъплението не е признак на слабост и в крайна сметка побеждава. Даоистката школа дала още няколко мислители в края на периода Чжъу и играла определена роля във формирането на китайските философски традиции. Обаче, за разлика от конфуцианството учението на даоизма се превърнало и в религиозна система със свещенослужители, храмове, обреди и емоционални елементи. Но като народна религия даоизмът имал малко общо с принципите, развити в _Даодъцзин_ и _Чжунцзъ_.


#	Легализъм
	Третата голяма школа на китайската политическа философия при династията Чжъу била легализмът, който бил твърде далече от оптимистичния хуманизъм на Конфуций. Легалистите също се занимавали с фундаменталния проблем на хаоса. Формулирани през бурния период, в който протекло окончателното рухване на династията Чжъу и тържеството на Чин, теориите на легалистите се базирали на мрачни възгледи за човешката природа. Подобно на Томас Хобс, английски политически философ, който също писал по време на гражданска война, легалистите смятали, че хората могат да се мотивират само от страх пред наказание или от обещание за награда. Легалистите взели от даоизма презрението към учеността, интелигенцията и традиционната етика, а също предпочитанието към простото селско общество пред подвижното, сложното и икономически разнообразното. Но за разлика от даоистите те не възвеличават природата или някоя свръхестествена сила и напълно отхвърлят възгледа, че колкото по-малко управление има, толкова по-добре. Легалистите не били мистици, а по-скоро трезви реалисти, дори циници. Утвърждавайки, че човешката природа е непоправимо егоистична, те препоръчват пълно и безусловно подчинение на управника. Поведението на хората, казват те, може да се управлява само чрез внимателно дефиниран кодекс закони, който е по принцип наказателен и произтича не от обичая или естествения инстинкт, а от волята на суверена. Живеейки в период на политическа анархия и жестока война, легалистките философи били по-загрижени за богатството и силата на държавата, отколкото за благоденствието на хората. От всички школи на китайската политическа мисъл, легалистката била най-безкомпромисно авторитарна. Може да се каже, че легалистката школа снабдила следващите династии в китайската история с обосновка за господство чрез закона, а не господство на закона.
	Макар легалистките принципи да се прилагали систематично само по времето на краткотрайната династия Чин, а даоистките политически идеи да останали в периферията, и двете школи оказали продължително влияние върху всички следващи династии. Дори трайността на китайския политически ред в по-късните династии може да се отдаде отчасти на смесването на идеализма от конфуцианската идеология с индивидуализма на даоистката философия и реализма на легалистките централизирани институции.


#	Изкуството и литературата, при Чжъу
	Китайската култура през периода Чжъу напредва и в други посоки. Макар бронзовата техника на ранната епоха Чжъу да представлява продължение на епохата Шан, към края на Чжъу преобладаващите животински фигури се превърнали в богато множество абстрактни форми, които освен това били прехвърлени от бронз в ахат. Обработката на ахат, наричан от китайците „небесен камък“, достигнала в края на династията Чжъу такова техническо съвършенство, което не било никога надминато в цялата китайска история. Късният период Чжъу също станал свидетел на наченките на рисуването с четка, запазено върху копринени тъкани, които продължават да се намират в многобройните археологически разкопки в последните години. Китайската музика по това време достигнала ново ниво на теоретично развитие. Считало се, че музикалните тонове представляват (както смятал и Питагор) звуков израз на естествения ред във вселената, още една проява на космическата хармония. Китайците вярвали, че звуците имат вълшебна сила, която може да влияе на човешката душа и да я тласка към добро или зло.
	{img:94_ahat.jpg|#Ахатов медальон от Източен Чжъу. Изрязването на ахата изисква изключително умение и точност. Този занаят достигнал върха си в края на династията Чжъу.}


#	Науката и техниката при Чжъу
	По време на династията Чжъу китайските научни знания и технически опит продължили да напредват с бързи крачки, като породили няколко значителни нововъведения. В математиката китайците били първите — към 4 в. пр.Хр., — които дали място на нулата, като просто оставяли интервал в редицата от цифри. (По-късно математиците в Индия запълнили мястото с колелце.) Първите документирани описания на компаса датират от 4 в. пр.Хр. Компасът отначало бил използван за ритуални цели, а за корабоводене — чак през 9 в. сл.Хр. Това изобретение ще има колосални последствия за света, след като европейците го въвеждат към края на 13 в. Разпространението на европейската власт по целия свят през 16 в. не би било възможно без този принос на китайската техника.


#	Земеделска технология
	Най-важното постижение в технологията поради отражението му върху обикновения човек било интензивното окопаване и отглеждане в редове, което започва в Китай през 6 в. пр.Хр. Разпръскването на семената с ръка, практикувано по-рано в Китай и дълго след това (чак до 18 в.) в Европа, имало много недостатъци. Семената, ако не били изядени от птици, се струпвали във вдлъбнатините на почвата и се конкурирали за вода, светлина и хранителни вещества. Хаотично подредените растения затруднявали ефективното поливане и плевене, а понеже много семена не успявали да покълнат, всяка година трябвало да се заделя за сеитба голяма част от реколтата. Така засаждането на редове, когато било въведено, довело до огромен ръст на земеделската продукция, отначало в Китай, а по-късно и в Европа. Друг значителен напредък било изобретяването на железен плуг с извит лемеж. Конструкцията на този плуг била такава, че той не само разравял почвата на значителна дълбочина, а я обръщал настрана с минимално триене. Ралото, използвано в Европа преди въвеждането на китайския плуг през 18 в., изисквало поне два вола, докато китайският плуг бил теглен от един.


	Приблизително по същото време, някъде към 3 в. пр.Хр., китайците измислили метод за производство на ковано желязо, което практически не се отличавало от стоманата. Чугунът, известен в Китай от средата на периода Чжъу, съдържал около пет на сто въглерод и, макар и твърд, бил крехък и не ставал за земеделски сечива. Подобреният вариант с въглеродно съдържание под половин процент се получавал чрез процеса на отвръщане, при който рудата се държала при висока температура до седмица или десет дни. При Чжъу, към 4 в. пр.Хр., също изобретили гръдна амуниция за коня. По-рано използваната шийна амуниция (в Европа до 8 в. сл.Хр.) имала напречен ремък през гърлото на коня, който на практика го задушавал, когато се опитвал да тегли нещо. Предимството на гръдната амуниция било, че ремъкът минавал през гръдната кост, като давал възможност на конете и другите впрегатни животни да теглят значително по-тежки товари. Към 3 в. пр.Хр. китайците добавили още едно усъвършенстване и измислили амуницията с хомот, която разпределяла теглото на товара още по-ефикасно по целия скелет на животното. Китайските нововъведения не се ограничавали само с грешната земя. Хвърчилата, непознати в Европа преди 16 в., били изобретени в Китай някъде между 5 и 4 в. пр.Хр. и се използвали от военните части за връзка помежду им, от рибарите за отвеждане на куките със стръв настрани от сянката на лодката, и от монасите, за да размишляват върху силата на въздушните течения. Всички тези научни и технически нововъведения помогнали към края на периода Чжъу да се изгради процъфтяващо и напреднало общество, чието по-нататъшно развитие се спирало само от неуспеха на политическото обединение на страната. Към края на 3 в. пр.Хр. бил решен дори и този въпрос и Китай навлязъл в период на политическа еволюция, който в крайна сметка продължил повече от две хиляди години.
	{img:95_kuki.jpg|#Куки за колан от династията Чжъу. Тези красиви изделия показват изкусната обработка на метала, постигната от занаятчиите при династията Чжъу.}


#	Възцаряването на династията Чин
	През 4 и 3 в. пр.Хр. държавата Чин, разположена в поречието на Вей на западната граница, се издигнала над другите държави. Владетелите на Чин били не само агресивни, а и на своите територии изградили най-ефективно централизираното управление в Китай. След като присъединили плодородната равнина на юг от долината на Вей (в днешната провинция Съчуан), те построили грандиозна напоителна система, която е запазена и до днес. Макар че народът на Чин вероятно се смесил и абсорбирал някои варварски племена, той бил не по-малко китайски по култура от своите съперници. Въпреки съюзите, сключени срещу тях от другите феодални принцове, чинските сили завладявали район подир район. Най-накрая, в 256 г. пр.Хр., те превзели последното късче царска земя и сложили край на династията Чжъу. За тридесет и пет години принцът на Чин събрал всички китайски територии под своя власт и за да подчертае размаха на триумфа си, приел титлата Първи Император. Макар че династията Чин едва надживяла основателя си, тя направила на Китай ценната услуга да ликвидира системата от съперничещи държавици, която докарала толкова много страдания на обикновените хора.
	Макар че последните векове на династията Чжъу били белязани от междуособици и смутове и затлачени от останки на загниващи политически институции, материалната основа за едно производително общество била поставена, а интелектуалният напредък достигнал висока точка. Съществувала изобилна и многостранна литература. Философите изработили зрял подход към фундаменталните проблеми на индивидуалното и груповото поведение. Професията на учения се ползвала с почит, а учените се смятали необходими в работата на държавното управление. Оформяла се традицията — все още не много резултатна — управлението да носи морални отговорности, както и привилегии, а тези, които упражняват властта, да го правят по необходимост и само докато се придържат към „небесния мандат“. Нещо повече, китайците започнали да мислят за себе си като за единно общество, не просто политически съюз, а „Средното царство“ — сърцето на цивилизацията, противостоящо на външните „варварски“ земи. Те вече се смесили и отчасти абсорбирали множество некитайски племена, и е важно, че разграничаването между цивилизацията им и „варварските“ райони не се базирало на расова или национална принадлежност. Позата на превъзходство, която те понякога заемали, ги правела арогантни, но тя им придавала значителна твърдост в съпротивата срещу неочакваните нахлувания и други бедствия.


#	Литература
	De Bary, Wm. Theodore, Ainslee T.Embree, and Amy Vladek Heinrich, eds., _A Guide to Oriental Classics_, 3d ed., New York, 1989.
	Blunden, C., and M.Elvin, _Cutural Atlas of China_, New York, 1983.
	Chang, Kwang-chih, _The Archaeology of Ancient China_, 4th ed., New Haven, 1986. Най-авторитетният преглед на археологията в древен Китай.
	Ed., Food in Chinese Culture: _Antropological and Historical Perspectives_, New Haven, 1977. Отлично въведение към един от основните компоненти на китайската култура.
	Creel, Herrlee G., _The Origins of Statecraft in China_, NcA. I: _The Western Chou Empire_, Chicago, 1970.
	DeFrancis, John, _The Chinese Language: Fact and Fantasy_, Honolulu, 1984.
	Elvin, Mark, _The Pattern of the Chinese Past_, Stanford, 1975.
	Fung, Yu-lan, _A History of Chinese Philosophy_, Princeton, N.J., 1952–53. Стандартен преглед на китайската философия.
	Gernet, Jacques, _A History of Chinese Civilization_, Cambridge, 1982.
	Ho, Ping-ti, _The Cradle of the East: An Enquiry into the Indigenous Origins of Techniques and Ideas of Neolithic and Early Historic China, 5000–1000 B.C_., Chicago, 1976.
	Hsu, Cho-yun, _Ancient China in Transition: An Analysis of Social Mobility_, 722–222 B.C, Stanford, 1965.
	Katheryn M.Linduff, _Western Chou Civilization_, New Haven, 1988.
	Huang, Ray, _China: A Macro History_, Armonk, N.Y., 1990. Кратка тълкувателна история на Китай.
	Hucker. C. O., _China s Imperial Past: An Introduction to Chinese History and Culture_, Stanford, 1975. Стандартен, добре написан преглед на китайската история.
	Keighteley, David N., _Sources of Shang History: The Oracle Bone Inscriptions of Bronze Age China_, Berkeley, 1978.
	Ed., _The Origins of Chinese Civilization_, Berkeley, 1983. Статии от седемнадесет съавтори.
	Liu, Wu-chi, _An Introduction to Chinese Literature_, Bloomington, Ind., 1966. Най-доброто кратко въведение към китайската литература.
	Mote, F.W., _Intellectual Foundations of China_, 2d ed., New York, 1989. Класическо изследване от един от най-видните учени в тази област.
	Needham, Joseph, _Science and Civilization in China_, Cambridge, 1954. Многотомен труд, обхващащ всички страни на науката и техниката в Китай. Още незавършен, една от най-големите научни работи на 20 в.
	Ropp, Paul S., ed., _Heritage of China, Berkeley_, Calif., 1990. Забележителен сборник статии по важни аспекти на китайската цивилизация.
	Schwartz, Benjamin, _The World of Thought in Ancient China_, Cambridge, Mass., 1985.
	Sullivan, Michael, _The Arts of China_, 3d, ed., Berkeley, 1984.
	Temple, Robert, _The Genius of China: 3,000 Years of Science, Discovery, and Invention_, New York, 1986. Завладяващ, щедро илюстриран обзор на китайската наука и техника, съдържащ обширни сравнения с европейския опит. Базира се на Needham.
	Waley, _Arthur, Three Ways of Thought in Ancient China_, Stanford, Calif., 1982.
	Watson, Burton, _Early Chinese Literature_, New York, 1962.


#	Източници
	De Bary, Wm. Theodore, _Wing-tsit Chan, and Burton Watson, Sources of Chinese Tradition_, New York, 1964. Преводи на важни документи на китайската цивилизация с кратки въведения.
	Ebrey, Patricia, _Chinese Civilization: A Sourcebook, 2d ed_., New York, 1993. Преводи на исторически документи, особено полезни в историята на обществото.
	Lau, D.C., tr., _Mencius_, New York, 1970.
	Tr., _Lao Tzu or Tao Te Ching_, New York, 1963.
	Legge, James, _The Chinese Classics_, Hong Kong, 1960. Един от стандартните преводи на главните произведения на класическата китайска литература, с китайски йероглифи и научен коментар, от един от най-големите учени през 19 в.
	Leys, Simon, tr., _The Analects of Confucius_, New York, 1997.
	Miller, Barbara Stoler, ed., _Masterworks of Asian Literature in Comparative Perspective_, Armonk, N.Y., 1994. Отлично въведение към великата азиатска литература от специалисти по всяко произведение.
	Wilhelm, Richard, and C.F.Baynes, trs., _The I Ching, or Book of Changes, Princeton_, 1967. Точен превод на И-чин.


>	Втора част
>	Светът през класическата епоха

>>
	След ок. 600 г. пр.Хр. някога могъщите цивилизации на Месопотамия и Египет били засенчени, а по-късно покорени от класическите цивилизации на Гърция и Рим. Думата класически произлиза от латинската дума _classicus_, което означава „от първа класа“ и обичайно се използва, за да обозначи цивилизацията, процъфтяваща в Гърция между 600 и 300 г. пр.Хр., както и цивилизацията, чието средище бил Рим от 300 г. пр.Хр. до 300 г. сл.Хр. Въпреки че класическата римска цивилизация започнала постепенно да се формира по времето, когато класическата гръцка цивилизация вече губела своя самостоятелен облик, „Рим“ не заел веднага мястото на „Гърция“. Защото хронологично, между периодите на най-голям разцвет на гръцката и римска цивилизации, било времето на елинистичната цивилизация — един хибрид, съчетаващ елементи, заимствани и от Гърция, и от Западна Азия. Заемайки териториите, завоювани от Александър Велики до 323 г. пр.Хр., елинистичната цивилизация обхванала цяла Гърция, цял Египет и по-голямата част от Азия чак до границите с Индия, запазвайки своя индивидуален облик от 323 г. пр.Хр. до преди раждането на Христа. Най-важната черта, която отличавала въпросните три цивилизации от предходните им, бил техният секуларизъм. Религията не била повече в състояние да поглъща интереса и богатствата на хората в същата степен, както в древна Месопотамия и Египет. Държавата станала много по-независима от жреците, а разумът бил освободен от диктата на установените религиозни системи. Идеалите за човешка свобода и акцентът върху благополучието на отделния индивид изместили деспотизма и колективизма, характерни за цивилизациите по Тигър, Ефрат и Нил. Едва по-късно с развитието на римската цивилизация деспотизмът се наложил повторно. Някъде по същото време една нова религия, християнството, започва да променя живота на онези, които населявали римския свят.
	Събитията в Южна и Източна Азия показват както някои сходства, така и някои различия спрямо живота в Западна Европа. Индуската цивилизация достига своя пълен разцвет през първото хилядолетие сл.Хр. — индийският класически век, характеризиращ се с удивителни постижения в областта на скулптурата, архитектурата, живописта и литературата. В Китай един силен владетел слага край на войните и установява централизирана система на управление, възприета от следващите китайски династии. Китайската империя по време на династията Хан можела да се сравни по могъщество и влияние със съвременната й Римска империя. И така както упадъкът на Римската империя полага началото на един период на хаос, така и падането на династията Хан през 220 г. сл.Хр. било последвано от варварски нашествия и вътрешни раздори, продължили близо четири века. Все пак периодът на разцепление в Китай свършил по-рано, отколкото в Европа; и когато начело се установила нова силна власт, тя по същество представлявала връщане към традиционните древни модели. По време на династията Тан (618–907) Китайската империя достигнала най-голямото си териториално разширение, в сравнение с всички други местни монарси, отглеждайки в пазвите си една великолепна култура. По това време Китай далеч изпреварвал Западна Европа в развитието на своите градове и търговските си връзки. Въпреки късния старт жителите на Япония бързо изградили държавата си, заимствайки политически и културни модели от Китай. В Централна и Западна Африка развитието на промишлеността и земеделието се дължало на внедряването на по-напреднали методи за обработка на желязо.
	{img:96_lohan.jpg|#Седнал лохан. Една изключително правдоподобна керамична статуя на будистки светец, династия Тан. Лоханите били просветени монаси, които можели да правят чудеса.}
	Разпространението на източните религии донякъде съответствало на разпространението на християнството на Запад. В Индия на индуизма и господството на кастата на брахманите се противопоставила етичната и нетеологична система на Гаутама Буда. Будизмът се разпространил също така в Китай и Япония, превръщайки се в основен двигател на културното развитие в тези три страни.


#	Светът през класическата епоха
T>
!	| Дата| Политика| Философия и наука | Икономика| Религия | Изкуство и литература |
	|- 800 г. пр.Хр. | Тъмните векове на гръцката история (1500–800) | |- Поява на кастовата система в Индия (1000–500) | |- Ведите в Индия (1200–800) |
	|^| Западен Чжъу (1100–771) |^|^|^|^|
	|^|Зараждане на градовете държави в Гърция (800 г. пр.Хр.) |^|^|^|- Упанишадите (800–600) |
	|^| Източен Чжъу (771–250) |^|^|^|^|
	|^| Основаване на Рим (753 г. пр.Хр.) |^|^|^|^|
	|^| |^|- Концентрация на поземлената собственост в Гърция (750–600) |^|- Илиада и Одисея (750 г. пр.Хр.) |
	|^|^|^| Гръцката колонизация (750–600 г. пр. Хр.) |^|^|
	|^| Преминаване от кавалерия към пехота в Гърция (650 г. пр.Хр.) |^| |^|- Дорийски архитектурен стил (650–500) |
	|^| |^|^| Зороастър формулира зороастризма в Персия (625 г. пр.Хр.) | |
	|^|^|- Талес от Милет (600 г. пр.Хр.) |- Въвеждане на монетите от лидийците (600 г. пр.Хр.) | |^|
	|^| Реформите на Солон в Атина (594 г. пр.Хр.) | | | |^|
	|^| |^|^|- Гаутама Буда (563–483) |^|
	|^|^| Конфуций (551–479) | | |^|
	|^|^| Лаодзъ (550 г. пр.Хр.) |^|^|^|
	|- 500 г. пр.Хр. | | | | Махавира, основател на джайнизма (540–468) | |
	|^|^|- Питагор (530 г. пр.Хр.) | | | Есхил (525–456) |
	|^| Реформите на Клистен (508 г. пр.Хр.) | |^|^| |
	|^| Установяване на римската република (500 г. пр.Хр.) |^| Царският път на персите (500 г. пр.Хр.) |- Орфически и Елевзински мистични култове (500–100) |- Фидий (500–432) Йонийски архитектурен стил (500–400) |
	|^| Гръко-персийската война (490–479) | Протагор (490–420) | Обработка на посевите на редове в Китай (6 век пр.Хр.) | | Софокъл (496–406) |
	|^| Усъвършенстване на атинската демокрация (487–429) | | Плугове от чугун в Китай (6 в. пр.Хр.) |^| |
	|^| Делоският съюз (479–404) |^| |^| Херодот (484–420) Еврипид (480–406) |
	|^| | | |^| Тукидид (471–400) |
	|^|^|^|^|^| Партенонът (460 г. пр.Хр.) |
	|^|^| Сократ (469–399) Хипокрит (460–377) |^|^| |
	|^|^| Демокрит (460–362) | Есхатологичен етап на еврейското религиозно развитие (ок. 400 г. пр.Хр. — ок. 70 г. сл.Хр.) |^|^|
	|^| Законът на дванадесетте таблици (450) | Софистите (450–400) | |^|^|
	|^| Пелопонеската война (431–404) | |^|^| Аристофан (448–380) |
	|- 400 г. пр. Хр. | | Платон (429–347) | | | Коринтският стил в архитектурата (400–300) |
	|^| | | Развитие на монетната система в Китай (4000 г. пр.Хр.) | | Махабхарата и Рамаяна в окончателен вид в Индия (400 г. пр.Хр. — 200 г. сл.Хр.)
	|^|^| Аристотел (384–322) | | | |
	|^|^| Менций (373–288 г. пр.Хр.) |^|^| Праксител (370–310)|
	|^|Македония завоюва Гърция (338) | Епикур (342–270) Чжунцзъ (4 век пр.Хр.) | Гръдна амуниция в Китай (4 век пр.Хр.) |^| |
	|^| Завоевателните походи на Александър Велики (334–323) | Евклид (323–285) | |^|^|
	|^| Разделяне на империята на Александър (323) | |^|^|^|
	|^| Династията Маурия в Индия (327–183) |^|^|^|^|
	|^| | Стоикът Зенон (320–250) |^|^|^|
	|^|^| Аристарх (310–230) |^|^|^|
	|-300 г. пр.Хр. | | Цзънци (300–237) | Елинистичната международна търговия и развитие на големите градове (300–100) | Зараждането на митраизма (300 г. пр.Хр.) | |
	|^| | Архимед (287–212) | Кованото желязо в Китай (3 век пр.Хр.) | | |
	|^| Царуването на император Ашока в Индия (273–232) | | |^|^|
	|^| Пунически войни между Рим и Картаген (264–146) |^|^|^|^|
	|^| | | Развитие на робството и западане на дребното земеделие в Рием (250–100) | Ориенталските мистични култове в Рим (250–50 г. пр.Хр.) |^|
	|^| Обединяването на Китай при династията Чин (221–206) | Херофил (220–150) | | |^|
	|- 200 г. пр.Хр. | Династията Хан в Китай (206–220 г. сл.Хр.) | | | | |
	|^| | Полибий (205–118) | | | |
	|^|^| Скептиците (200 г. пр.Хр.) | Използване на желязото южно от Сахара в Африка (200) |^|^|
	|^|^| Дон Чжоншо в Китай (179–104) | Редосеялката в Китай (2 в. пр.Хр.) |^|^|
	|^| Император Хан Уди в Китай (141–87) | | |^|^|
	|^| Римляните разрушават Картаген през третата Пуническа война (146) |^|^|^| Съма Циен в Китай (145–86) |
	|^| | Въвеждане на гръцката философия в Рим (140–60 г. пр.Хр.) |^|^| |
	|- 100 г. пр.Хр. | Реформите на братята Гракхи (133–121) | Цицерон (106–43) | | | |
	|^| Зараждане на японската държава (100) | Лукреция (98–55) | Изобретяването на корабното кормило в Китай (1 век пр.Хр.) | | Вергилий (70–19) |
	|^| | | |^| Хораций (65–8) Ливий (59 г. пр.Хр. — 17 г. сл.Хр.) |
	|^|^|^|^|^|Пожар унищожава голямата библиотека в Александрия (47 г. пр.Хр.) |
	|^| Диктатурата на Юлий Цезар (46–44) | Сенека (35 г. пр.Хр. — 65 г. сл.Хр.) |^|^| Овидий (43 г. пр.Хр. — 17 г. сл.Хр.) |
	|^| Принципатът на Октавиан Август (27–14 г. сл.Хр.) | |^| Разпространение на митраизма в Рим (27 г. пр.Хр. — 270 г. сл.Хр.) | |
	|^| |^|^| Разпъването на кръст на Христос (30 г. сл.Христа) |^|
	|^|^|^|^| Мисионерското дело на апостол Павел (35–67 г. сл.Хр.) |^|
	|^|^|^|^| | Тацит (55–117 г. сл.Хр.) |
	|^| Договорът от Самос между Рим и Куш (61 г. сл.Хр.) |^|^|^| |
	|^| „Петимата добри императори“ на Рим (96–180) |^|^|^| Колизеят (80 г. сл.Хр.) |
	|- 100 г. сл.Хр. | | | Производство на хартия в Китай (100 г. сл.Хр.) | | |
	|^| | | Упадък на робството в Рим (120–476) | | Пантеонът (120) Връхна точка в римската портретна скулптура (130–250) |
	|^|^| Марк Аврелий (121–180) Гален (130–200) | |^| |
	|- 200 г. сл.Хр. | Завършване на римското право от великите юристи (200) | | Развитие на крепостничеството в Рим (200–500) | Разпространение на будизма в Кутай (200–500) | |
	|^| | | Остри икономически противоречия в Рим (200–500) | | |
	|^|^| Платон (204–270) | Разширяване влиянието на племената банту в Африка (200–900) |^|^|
	|^|^| | Порцеланът в Китай (3 в. сл.Хр.) |^|^|
	|^| Период на разцепление в Китай (220–589) |^| |^|^|
	|^| Гражданската война в Римската империя (235–284). |^|^|^|^|
	|^| |^|^| Антоний Египетски, считан за баща на отшелническото монашество (251–356) |^|
	|- 300 г. сл. Хр.| Диоклециан (284–305) Константин I (306–337)| | | | Класическият век в индуската култура (300–800) |
	|^| | | | Начало на търпимост към християните в Римската империя (311) | |
	|^| Династията Гупта в Индия (320–467) |^|^| |^|
	|^| Теодосий I (379–395) |^|^| Свети Августин (354–430) | |
	|^| |^|^| Християнството става официална религия на Рим (380) |^|
	|- 400 г. сл.Хр.| | | | | Възприемане на китайската писменост в Япония (405) |
	|^| Вестготите плячкосват Рим (410) | | | | |
	|^| Западноафриканското царство на Гана (450) |^|^|^|^|
	|^| Свалянето на последния император на Западната Римска империя (476) | Боеций (480–524) |^|^|^|
	|^| Теодорих Остроготски, крал на Италия (493–526) | |^|^|^|
	|- 500 г. сл.Хр.| | | Производство на стъкло и изобретяването на магнитния компас в Китай (500 г. сл.Хр.) | | |
	|^| Юстиниян (527–565) | | | Бенедиктинският монашески орден (520) | |
	|- 600 г. сл.Хр. | Пълен сборник (corpus) на римските закони (550) | | Производство на книги от кората на дърво при цивилизацията на маите (600) | Разпространение на будизма в Япония (552) | |
	|^| Династията Суй в Китай (589–618) | | | | |
T$


>>	Глава 7
>>	Гръцката цивилизация

E>
	Обичаме красотата строга, без разточителства, а мъдростта изчистена от слабостите на духа. На богатството не гледаме като на средство за самоизтъкване, а по-скоро го ценим по това, дали то е поставено в услуга на обществото. И бедността за нас не е порок, макар че е порочно да не се опитаме да я поправим. Считаме, че човек трябва да се грижи както за обществените, така и за личните си дела, защото този, който не взема участие в политиката, е не само незаинтересован, но и ненужен.
@	Перикъл, из Надгробно слово, за идеалите на атиняните

	Впрочем характерното за всеки индивид е онова, което е най-добро за него и което му дарява най-голяма радост. За човека това е способността му да живее с разум, тъй като всъщност това е главното, което го отличава от останалите живи същества.
@	Аристотел, Никомахова етика
E$


>>>
	Ред всички народи на древния свят този, чиято култура най-ясно илюстрира духа на западния тип общество, е гръцкият или елинският. Нито един от западните народи не е показал такава гореща преданост към свободата и такава твърда вяра в благородството на човешките цели. Гърците възхвалявали човека като виеше творение на природата и отказвали да се подчинят на диктата на жреци или деспоти. Гръцката представа за света била предимно светска и рационалистична. Те възхвалявали стремежа на човешкия дух към познание и поставяли знанието пред вярата. Опирайки се на оскъдното културно наследство от миналото, гърците създават интелектуални и художествени паметници, които и до ден-днешен са пример за подражание. „На земята има много чудеса, но най-голямото от тях са хората.“ — казва гръцкият трагически поет Софокъл, на което ние от своя страна можем да отвърнем, че „в Древния запад е имало много чудеса, но най-великото от тях били древните гърци.“

>>>	Гърция през тъмните векове

#	Тъмните векове
	Загиването на микенската цивилизация довело до катастрофални промени в елинския свят (Hellas на гръцки означава Гърция). То било предшественик на един период, обикновено наричан „Тъмните векове“, започнал от около 1150 г. пр.Хр. и продължил до 800 г. пр.Хр. Писменото документиране било прекратено, а културата се върнала към по-опростени форми. Към края на периода на някои от островите в Егейско море се появяват украсени глинени съдове, както и изкусно изработени метални предмети, но основно този период ще остане в историята като една дълга нощ.
	{img:239_usmivka.jpg|#Архаичната гръцка усмивка. Гръцките статуи от периода на зараждане на античните градове държави вече показват едно жизнерадостно отношение към живота.}
	Като се има предвид отсъствието на писмени или материални паметници, нашите познания за гръцкото общество през Тъмните векове се оказват твърде оскъдни, а почти всичко, което знаем почива върху изводи, направени въз основа на Илиадата и Одисеята. И тъй като тези епически творби, чието авторство по-късните гърци по погрешка приписвали на един-единствен сляп гений на име Омир, всъщност са плод на народното устно творчество през тъмните векове, то те са единственият източник, от който можем да черпим сведения за това, как са живели гърците от тази епоха.


#	Политическа уредба
	Политическото устройство на гръцкото общество било много просто. Селските общини били автономни. Всяка една се ръководела от местен владетел, наричан базилеус (на гръцки „цар“), който по нищо не се различавал от племенен вожд, възглавяващ местната войска. Ако изобщо съществувал орган на колективно управление, то това били военните съвети, на които неофициално се събирали гръцките войни, за да решат къде и как да водят следващата битка. На тези военни съвети понякога воините се съвещавали и по въпроси отнасящи се до общото благо, и тогава те се опитвали, доколкото могат, да приведат своите решения в дела. През този период напълно отсъствали официалните правни институции — ако убийството се наказвало, то това ставало чрез отмъщение от семейството на убития. Един добър пример за безразличното отношение на гърците към държавното управление през тъмните векове можем да намерим в Одисеята. Когато Одисей, царят на Итака, отсъствал от дома си в продължение на цели двадесет години, той не бил заместен от регент, нито били свиквани съвети, и като че ли никой не виждал необходимостта от управление.
	{img:97_poseidon.jpg|#Посейдон. Голият бог размахва тризъбец, с който предизвиква морски бури. Монета, датираща от около 540 г. пр.Хр., намерена в гръцкия град Посидония (Южна Италия), наречен така в чест на бог Посейдон.}


#	Обществен и икономически живот
	Формите на обществен и икономически живот на гърците към края на Тъмните векове били също толкова прости. Всеки се прехранвал от земята. Царете и воините, които заедно притежавали по-голямата част от земята, били изцяло заети с ежедневното управление на своите имоти. От друга страна, земеделието и скотовъдството били основният поминък на свободните хора. И макар че робството съществувало, мъжете-роби били сравнително малко на брой, тъй като по това време те се набирали от пленниците, а мъжете по-често били избивани, отколкото вземани в плен. Почти всички жени, включително жените на управниците, работели в домакинството. В _Одисеята_ четем, че жената на Одисей, Пенелопа, прекарвала своето време в тъкане, докато мъжът й отсъствал от дома. Но гръцките жени не били изолирани. Според Одисеята и Илиадата те можели да посрещат у дома си гости от другия пол, да излизат свободно от къщи и да се движат сред мъжете, без това да дава повод за хорски одумки. Всяко домакинство си произвеждало само храната, дрехите и даже по-голямата част от оръдията на труда. Сред малкото изкусни занаятчии били майсторите на каруци и ковачите на мечове, чийто труд се заплащал чрез натурална размяна на стоки, а не с пари. Гърците от тази епоха били толкова далеч от търговията, че дори нямали дума „търговец“ в своя речник.
	{img:98_afrodita.jpg|#Вляво: Зевс. Вдясно: Афродита. Двете скулптурни творби датират от около 470 г. пр.Хр. От тялото на бога лъха мъжка сила. На релефа се изобразява раждането на Афродита (нейното римско име е Венера) от морската пяна. Това е едно от първите гръцки произведения на изкуството, което ни показва натуралистично възприятие на женското тяло.}


#	Религиозни представи през Тъмните векове
	За гърците от тази епоха религията представлявала главно политеистична система за обяснение на физическия свят и за получаване на такива земни блага, като здраве, потомство и богата реколта. Гърците не очаквали, че тяхната религия ще ги направи благородни или пък ще им отреди вечни привилегии. Тъй като набожността на гърците се състояла само в умилостивяване на многобройните богове чрез принасяне на дарове и жертви, а обредите им били твърде разнообразни, в гръцката религия отсъствали Божи заповеди, догми или тайнства. На боговете и богините, населяващи гръцкото религиозно съзнание от Тъмните векове, се дължи схващането, че отделните природни явления са подвластни на различни божества и те могат да помогнат на хората да се справят с тези сили и стихии. Зевс, повелителят на боговете, властва на небето и управлява бурите — ако някой простосмъртен иска да паднат дъждове, то той трябва да принесе дарове именно нему. По подобен начин Посейдон, богът на морето, може да укроти морските стихии, Афродита, богинята на любовта, да ги дари с потомство, а Арес, богът на войната, да им помогне да спечелят битката.
	В допълнение към тази система, където на различните богове се приписвала различна власт, гърците постепенно създали множество митове, които им помагали да си обяснят тайните на природата. Един особено поетичен пример в това отношение е митът за Персефона, в който намираме обяснение на това, защо културите зреят само през половината от годината. Първоначално посевите зреели през цялото време. Но внезапно те престанали да зреят, след като Хадес, богът на подземното царство, похитил Персефона, дъщеря на богинята на плодородието и я завел в своето мрачно убежище. Напразно нейната покрусена от скръб майка, богиня Деметра, я търсела навсякъде. И тъй като Деметра била погълната от скръбта си, на земята спрял всякакъв растеж. Тогава Зевс се смилил над Деметра и наредил Персефона да се върне на земята, при условие че не е хапнала нищо в подземното царство. Понеже девойката била изяла няколко семена от нар, било постигнато компромисно разрешение: Персефона да се връща в подземното царство и да остава там през половината от годината, а останалото време да прекарва с Деметра над земята. Оттогава всяка пролет, когато дъщеря й се завръща, богиня Деметра прелива от радост и щедро дарява земята с плодородие. Но с настъпването на есента Деметра отново потъва в печал и останалата неприбрана в полята реколта вехне и загива.


#	Човешките качества на боговете

	{img:99_persefona.jpg|#Персефона.}
	Както се вижда от легендата за Персефона (пък и от много други), в поведението на боговете на Елада се забелязват твърде много човешки черти. Поради това обикновените смъртни не можели да разчитат на великодушие от страна на своите богове, а трябвало да приемат безропотно гнева и капризите им. Смразяваща е встъпителната сцена от _Илиадата_, където неудържимият гняв на бог Аполон се стоварва върху цялата гръцка войска, защото един от гръцките предводители му е нанесъл лична обида. „И бог Феб Аполон се спусна от стръмния връх олимпийски; със гняв във сърцето той разсърден вървеше, с потъмняло лице, подобно на нощ непрогледна… И ред стрели изпрати той, като първо убиваше богът катъри и кучета бързи, а сетне неколкократно обсипа войските с дъжд от стрели смъртоносни. Ден след ден клади от мъртви нагъсто горяха.“* При толкова страшни богове простосмъртните могли само да се надяват да ги умилостивят с горещи молби и чести жертвоприношения. Обаче въпреки нуждата от религиозни ритуали гърците не съзирали необходимостта от професионални жреци или молитвени храмове. Старейшините на клана или на общността често ръководели колективните ритуали, но те правели това само като странично задължение. Отделните членове на общността можели сами да се молят или да извършват жертвоприношения. Що се отнася до всеизвестните гръцки храмове, те били предназначени за временно жилище на боговете, т.е. те не били места за публично религиозно поклонение. Вместо това ритуалите се изпълнявали извън храмовете или у дома.
	[* Превод на Александър Милев и Блага Димитрова. — Бел.пр.]
	Тъй като съвременното схващане за религията е съвсем тясно свързано с вярата в задгробния живот, то фактът, че гърците не проявявали интерес към съдбата си след смъртта, може да се стори изненадващ. Те наистина предполагали, че след физическата смърт на човека неговата сянка или душата му обитавали земята известно време, но всички в крайна сметка отивали на едно и също място, в мрачното подземно царство Хадес (по името на неговия владетел, бог Хадес). Това място не било нито рай, нито ад: там никой не бил възнаграждаван за добрите си дела, нито наказван за греховете си. И тъй като безплътните сенки на мъртвите, населяващи подземното царство, постепенно избледнявали, то истинското им безсмъртие би могло да се отъждестви единствено със спомена за техните дела на земята, запазен у живите.
	{img:100_tele.jpg|#Мъж, носещ жертвено теле. Атинска скулптура в естествена големина, ок. 70 г. пр.Хр.}
	Действително в мирогледната система на древните гърци темата за предназначението на човека заема важно място. Гърците вярвали, че животът си струва да се живее заради самия него и че славата се постига не с цената на себеотричането, а с проявата на човешки добродетели като смелост и мъдрост (в смисъл на хитрост), и със служба в полза на семейството и обществото. Гърците се прекланяли пред човешката красота (според _Илиадата_ Троянската война се е водила само заради хубавата Елена) и пеели песни във възхвала на своите герои и героини. Докато другите съседни древни цивилизации гледали на човека като на презряна твар, сравнявайки го с всемогъщите богове, гърците напълно съзнавали силите извън тяхната власт, но се стараели да намерят равновесие между страхопочитанието си пред боговете и самоуважението към себе си. Тази увереност във величието на човека ще характеризира елинската цивилизация векове наред.


>>>	Появата на градовете държави

#	Произход и същност на градовете държави
	Около 800 г. пр.Хр. селските общини, които били устроени по подобие на племенните или родови общини, започнали да прерастват в по-големи селища, съсредоточени около градовете. Най-често градовете били строени върху хълмове и не били нещо повече от укрепления с пазари вътре в тях. С течение на времето в тях се заселвали все повече и повече постоянни жители и те все повече заприличвали на градове. Така възникнал полисът или градът държава, който обикновено включвал даден град и прилежащата му територия. Тази селищна единица щяла впоследствие да се превърне не само в една от стандартните форми на гръцката политическа организация, но и да напълни със съдържание съвременната представа за политически живот. (Днешната дума политически произлиза от „полис“). През годините след 800 г. пр.Хр., градовете държави се появили навсякъде на територията на древна Гърция: Атина, Спарта, Тива и Коринт на континента; Милет на брега на Мала Азия; островите Наксос и Самос в Егейско море. Градовете държави съществено се различавали по територия и население. Най-големи по територия били Спарта с над 7500 кв. км площ и Атина с площ от 2600 кв. км. На останалите средно се падало по-малко от 250 кв. км. В периода на най-голямото си могъщество Атина и Спарта имали три пъти повече население от съседните им полиси. Всеки един от двата града наброявал от 300 000 до 350 000 жители.
	Тласък в развитието на гръцките полиси дали две взаимносвързани събития: съживяването на търговските връзки и създаването на гръцката азбука. През 8 в. пр.Хр., по неизвестни причини, гърците подновили търговските си отношения със Западна Азия, като за целта използвали новоустановените си търговски бази на остров Кипър и сирийския бряг, за да получат оттам достъп до търговията с богатата Месопотамия. Разширявайки своите хоризонти, гърците усвоили различни занаятчийски умения, включително изкуството да коват и обработват метал. И най-важното, те се научили да пишат, като новото писмо съществено се различавало от онова, което използвали няколко века по-рано. И докато в писмеността от бронзовата ера всяка сричка се означавала с отделен символ, то новото гръцко писмо почивало върху финикийската система, където на всеки звук съответствал отделен символ. Но тъй като финикийците нямали символи за гласните звукове, а само за съгласните (това е така и днес в съвременния арабски и еврейски език), гърците прибавили нови букви, за да преодолеят този недостатък. В резултат се получила азбука, която се състояла от отделни символи за всяка гласна и съгласна, принцип така познат днес, че ни се струва чудно, че някога това е трябвало да бъде измислено.


#	Гръцката колонизация
	Тъй като гръцката азбука се оказала твърде лесна за усвояване, писмеността се разпространила с бързи темпове, а не била монополизирана от каста книжовници. Така много гърци се научили да водят документи, понякога за търговски цели, а понякога за управление на имотите си. Тази тенденция стимулирала още повече развитието на гръцката икономика, водейки до натрупването на по-голямо обществено богатство и до увеличаване на населението. В резултат започнал процес на гръцка колонизация. Първоначално, през първата половина на 8 в. пр.Хр., гръцката колонизация се отличавала с чисто търговски характер: изграждане на складове и тържища в отвъдморски крайбрежни селища за водене на търговска дейност. Но към края на века, при все по-голям недостиг от хранителни запаси за увеличилото се гръцко население, гърците започнали да се изселват в чужбина, за да започнат нов живот, свързан по-скоро със земеделие, отколкото с търговия. Тази миграция, която достигнала апогея си някъде в периода между 735 до 600 г. пр.Хр., била насочена към Южна Италия и Сицилия, области, които по това време били рядко населени и с плодородни земи. В резултат на това разселване извън пределите на Гърция възникнали много автономни градове държави, сред които Кротон и Посидония на континента и Сиракуза на остров Сицилия. Името на град Неапол в днешна Италия произлиза от гръцката дума за нов град, „неаполис“.


#	Политически последици от новата военна тактика
	С течение на времето градовете държави в Гърция и в чужбина сменили формата си на държавно управление, като основната тенденция била към по-широко участие на по-голям брой хора в управлението на държавата. Оживената търговия също допринесла за развитието на тази тенденция, тъй като класата на новобогаташите търсела начини да получи по-голям дял във властта. Но промяната във военната тактика може би е оказала още по-голямо влияние. Около 650 г. пр.Хр. в гръцкото военно дело започнала да се наблюдава тенденция на преминаване от кавалерия, при която боят се водел от конски колесници, към пехота, която се придвижвала в сгъстен боен строй, известен като фаланга. Тъй като фалангите били набирани от голям брой обикновени земеделци, а не от аристократи, които се биели от колесници (боят с колесници се считал за привилегия на аристократите, защото само богатите имали коне), промяната имала съществени политически последици. По-просто казано, онези, които участвали във военните действия, в крайна сметка получили влияние и в управлението на страната.
	{img:101_meduza.jpg|#Монета с изображение на горгоната Медуза. Този, който погледнел лицето на горгоната Медуза, се превръщал в камък. Вероятно предназначението на тази гръцка монета е било да прогонва злите духове, но и да служи като средство за размяна.}


#	Пряко участие в управлението и изключване на жените

	{img:102_gurtzia.jpg|#Гърция и нейните колонии, 550 г. пр.Хр.}
	Преди да разгледаме по-подробно политическите и обществените структури на водещите градове държави Спарта и Атина, се налага да изтъкнем две съществени различия между управлението на гръцкия полис и начина на управление на държавата в наши дни. На първо място, гръцките полиси се характеризирали с пряко участие в управлението, без да съществува каквото и да било различие между държавата град и нейните поданици. Всички граждани на полиса се занимавали с цялата дейност по управлението. Вместо да наемат хора, които да изпълняват функциите на съдии, държавни служители или професионални войници, всички граждани участвали при колективното вземане на решения, изпълнявали съдебни функции и воювали. Така че не би могло да се каже: „Спарта воювала срещу Атина“, тъй като никой не познавал такива абстрактни политически субекти. Вместо това казвали, че „спартанците се били срещу атиняните“. На второ място, от прекия характер на управлението следвало, че в политическия живот на гръцкия полис участвали само мъже. Според разбиранията на гърците биологията правела жената по-слаба от мъжа на бойното поле и задържала жената вкъщи за дългите периоди на бременност, раждане и отглеждане на деца. Това не било необходимост, но гърците никога не търсили други алтернативи. В резултат на това жените не били третирани като равнопоставени граждани и никой не искал мнението им по политически въпроси. Нещо по-лошо — на тях често им били отказвани някои юридически права, като например да водят дела или да притежават собственост. Жените в семейство на свободни граждани се считали за свободни, но на практика били приковани към домашното огнище.
	{img:103_pehota.jpg|#Гръцка пехота, встъпваща в битка. Рисунка върху ваза от около 650 г. пр.Хр.}


>>>	Въоръженият лагер Спарта

#	Произход на спартанския милитаризъм
	В един разказ на гръцкия писател Плутарх се говори за най-известната черта на спартанците, а именно тяхното силно войнолюбие. Според Плутарх, когато спартанците се събирали за празник, старците пеели: „Някога ние бяхме млади, силни и смели“, на което младите момци припявали, „А ние сме такива сега“. А сетне хор от звънливи детски гласчета запявал: „Много скоро ние ще сме най-силните.“ Системата на държавно управление на Спарта и нейната култура били силно повлияни от факта, че спартанците произхождали от дорийците, които през 12 в. пр.Хр. нахлули на Пелопонеския полуостров в Южна Гърция. Вместо да се смесят с местното население в Лакония, областта, която покорили, спартанците принудили местните жители да извършват всички земеделски работи, докато те си оставали професионални войни. Към 735 г. пр.Хр. военното превъзходство на спартанците им позволило да присъединят към земите си и съседна Месения и принудително да превърнат месенците в земеделски работници. Около 650 г. пр.Хр. поробените месенци се вдигнали на въстание с подкрепата на пелопонеския град държава Аргос, в резултат на което в продължение на няколко години се водили люти боеве, докато спартанците извоювали пълна победа. По време на тази война и като последица от нея победителите изработили една репресивна управленска и социална система, която да гарантира тяхното трайно господство над тези земи.


#	Държавно управление на Спарта
	От гледна точка на спартанските владетели тяхното управление било удивително справедливо. И вероятно спартанската система на задръжки и баланси била първата по рода си в човешката история. Спартанците запазили древната си система с наследствен монарх като дан на военната необходимост, тъй като считали, че един върховен ръководител с голям военен опит е необходим на бойното поле. Но вместо да имат един цар, те имали двама, като с това балансирали влиянието на двете знатни фамилии. Когато започвала война, събрание на всички спартански граждани решавало кой от двамата царе да води армията в боя, и той поемал пълната военна власт. Иначе управлението на държавата зависело изцяло от съвместните усилия на три органа: съвета на старейшините, събранието на гражданите и колегията на ефорите. Съветът на старейшините бил съставен от тридесет членове — двамата царе и още двадесет и осем членове, избирани пожизнено от събранието на гражданите измежду всички спартанци на възраст над 60 години (в древния свят старите хора се считали за най-мъдри). Задачата на старейшините била да излизат с предложения за гласуване пред събранието на гражданите, което наброявало близо 8000 души и затова не можело само да формулира предложения. Ефорите, които били петима и всяка година били сменяни чрез гласуване от събранието на гражданите, били ръководителите, изпълняващи решенията на събранието. Те също изпълнявали и всички съдебни функции и преговаряли с външни лица.


#	Равенство сред спартанския елит
	Многобройното събрание и наличието на двама царе в спартанската политическа система подчертавали равенството. И наистина гражданите на робовладелска Спарта се наричали помежду си „равните“. Всъщност, ако на териториите на Лакония и Месения нямало други жители, освен спартански граждани, за спартанците би могло да се каже, че са имали идеална форма на пряка демокрация. Но около осемте хиляди свободни спартански граждани били просто шепа хора в сравнение с общото население от 400 000 души, по-голямата част от които били безправни земеделски работници, наричани _илоти_. Този факт ни помага да си обясним разделението на властта сред елита на Спарта, тъй като спартанците искали да бъдат сигурни, че сред тях няма да се появи някоя фракция, която се чувства онеправдана или лишена от власт и която би се съюзила с елементи от потиснатото население. Поради същата причина спартанците се грижели земята да бъде разделена поравно и илотите да бъдат прикрепени към земята, а не да бъдат индивидуална собственост. Семействата на илотите обработвали парче земя, към което били закрепостени до живот, като давали по-голямата част от реколтата на господарите си, а с останалото се прехранвали.


#	Желязна дисциплина за благото на държавата
	По някаква иронична справедливост решимостта на спартанския елит да държи масата от населението в подчинение принудила и самия елит да води живот, наподобяващ робство. Спартанската култура ценяла над всичко желязната дисциплина и издръжливостта. Хилавите младенци били убивани още в люлката, а спартанските младежи от ранна възраст били възпитавани стоически да понасят болката. След като момчетата станели на 12 години, те били изтръгвани от семействата им и принуждавани да живеят заедно, под открито небе, като през зимата се завивали с мъх от магарешки тръни и спели върху постели от тръстикови стебла, които прекършвали с голи ръце, тъй като ножовете биха улеснили работата. По-късно те били премествани в казарми, където живеели заедно докато навършат 30 г. Избирали им жени без тяхно участие и им разрешавали да ги посещават само нощем с единствена очевидна цел, така че понякога спартанските мъже ставали бащи без дори да са зърнали лицето на жена си на дневна светлина. Веднъж навършили 30 години, те можели най-после да живеят вкъщи, но били длъжни да се хранят заедно във военни столови, където получавали порцион от най-груба храна. (Известна е историята за това, как веднъж някой си гръцки цар, който бил чувал за прословутата черна супа на спартанците, помолил един спартански готвач да му свари такава, но след като сръбнал от нея, той я отблъснал с погнуса. Когато царят се оплакал, готвачът му отвърнал: „Господарю, супата се услажда само ако сте се къпали в спартанските реки.“).
	Възпитавани никога да не проявяват мекушавост, спартанците не само се въздържали от вкусна храна, но избягвали всякаква показност. Това обяснява тяхното равнодушие към изящните предмети и факта, че почти не изпитвали нужда от вносни стоки. Затова в Спарта имало сравнително малко занаятчии и тя поддържала слаби търговски връзки с други страни. Една от последиците на подобна политика била слабо развитата спартанска икономика. От друга страна, спартанците избягвали да се забъркват в задгранични политически интриги. И действително войнствената Спарта успявала по-добре от останалите гръцки държави да избегне военните конфликти. Презирайки чуждите обичаи и надявайки се да избегнат всякакви случаи, при които илотите можели да се възползват от отсъствието или от слабостта им, членовете на спартанския елит сключвали отбранителни съюзи, които им позволявали да остават на собствените си територии. Но когато войната извън страната станела неизбежна, а това се случило през 5 в. пр.Хр., те се оказали добре подготвени, защото, както казвали другите гърци, „спартанците са единственият народ, който намира отдих във войната“.


>>>	Политическото партньорство в Атина

	{img:104_atina.jpg|#Атина. Релеф от 450 г. пр.Хр., намерен сред развалините на древна Атина. Скърбящата богиня чете имената на гражданите, загинали в боеве за града, носещ нейното име.}
	Докато Спарта все повече се превръщала в бастион на военния деспотизъм, Атина се развивала по посока на истинска демокрация. Самата дума демокрация има гръцки произход и означава „власт на народа“, а Атина била град държава, който напълно въплъщавал представата за демокрация. Едно от обясненията за политическите различия между Спарта и Атина можем да намерим във факта, че областта Атика, където се намирала Атина, никога не била арена на военни конфликти между враждуващи народи, нито пък обект на военна инвазия. Затова нямало военна каста, която да наложи своето господство над масата победено местно население. Освен това природните ресурси на Атика били твърде разнообразни; имало минерални залежи, както и удобни заливи за пристанища. Това позволило на Атина да развие оживена търговия и пълнокръвен градски живот като предпоставка за демократично управление.


#	Заплаха от бунтове и реформите на Солон
	Макар че много малко се знае за характера на държавното управление на Атина през периода от около 750 до към 600 г. пр.Хр., изглежда ясно, че през това време Атина била управлявана от наследствена аристокрация. Очертаващите се икономически тенденции към края на периода, заедно с промяната във военната тактика, т.е. преминаването от кавалерия към пехота, предизвикали известно напрежение в системата на управление. През 594 г. пр.Хр. тежка икономическа криза довела до необходимост от спешни мерки. Развитието на търговските връзки направило отглеждането на грозде и маслини по-доходоносно от отглеждането на зърнени култури, факт, който довел до появата на нова класа богаташи и до обедняването на земеделците, които не били в състояние да инвестират в лозя или маслинени гори. Под заплахата от бунтове сред селяните и земеделците, готови да се вдигнат на въстание, тъй като били доведени до състояние на полуробство за неизплатени дългове, управляващата класа се опитала да избегне вълненията, като дала извънредни пълномощия на търговеца Солон, известен със своята мъдрост и честност. Солон облекчил положението на селяните, като отменил дълговото робство, и същевременно умилостивил класата на богатите, въвеждайки нова система на държавно управление, която им отреждала най-голяма политическа власт. Според тази система богатството, а не благородният произход давали достъп до властта и привилегиите: най-богатите атиняни носели най-голямата тежест и само те можели да заемат постове. За първи път в управлението на държавата Солон въвел демократичния принцип, на базата, на който даже бедните имали право на вето в народното събрание на свободните граждани (с изключение на жените, живеещите в страната чужденци и робите).
	{img:105_kukumjavka.jpg|#Кукумявката, символ на Атина. Освен образа на птицата, която атиняните считали за свещена, монетите в Атина носели изображението на маслинови клонки и гръцките букви Ас Е — името на града.}


#	Период на тиранично управление​
	Попитали Солон, чието име още приживе се превърнало в легенда, дали е дал на атиняните най-добрите закони, а той отвърнал: „Дал съм им най-добрите закони, които могат да спазват.“ Всъщност въведената от Солон система далеч не предлагала решение на всички държавни проблеми; някои представители на старата аристокрация недоволствали от загубата на наследствените си привилегии, а положението на бедните оставало все така нестабилно. Постоянните разногласия сред атинския управляващ елит довели до такава политическа нестабилност, че най-накрая през 546 г. пр.Хр. всички фракции с облекчение въздъхнали, когато начело на държавата застанал Пизистрат. Той бил силна личност и установил в Атина диктаторска власт. Пизистрат управлявал до 527 г. пр.Хр., за което време се изявил като добронамерен тиранин. Той помагал на бедните селяни, като им предлагал изгодни заеми и раздавал земи от конфискуваните имоти. Наред с това той се обявил за покровител на културата и често канел в двора си поети и скулптори. Подобно на други диктатори, по негово време били започнати амбициозни строителни проекти. Синът му Хипий обаче, на когото той завещал управлението, се проявил като жесток владетел. През 510 г. пр.Хр. той бил свален от власт от една атинска фракция, подпомогната от Спарта.


#	Реформите на Клистен
	Подновените вътрешни междуособици твърде скоро се превърнали в сериозна заплаха за целостта на атинската държава, докато не се появил Клистен, който бил проницателен и умен аристократ. През 507 г. пр.Хр. той успял да получи достатъчно подкрепа от бедните класи, за да елиминира останалите претенденти за властта и да донесе на държавата една продължителна стабилност. След като обещал на бедните известни облекчения, като отплата за тяхната подкрепа, Клистен, по думите на гръцкия историк Херодот, „взел народа за съдружник“. Негов основен принос е изработването на система за избиране на държавни ръководители, почиваща по-скоро на принципа на географското деление, отколкото на родовите съюзи. Чрез тази своя система той разделил цяла Атика на десет района, като всеки един от тях бил длъжен да издигне кандидати за най-важните постове в държавата. И тъй като всеки свободен гражданин вземал участие в избирането на кандидати, излиза, че всеки имал известно влияние върху атинските дела.


#	Народно събрание и съвет на петстотинте
	Клистен управлявал само една година, но ефектът от неговата избирателна система бил толкова голям, че той с право се смята за баща на атинската демокрация. След като системата му била усъвършенствана през 487 г. пр.Хр., тя действала така: върховната власт се намирала в ръцете на Народното събрание, в което участвали всички граждани-мъже. Решаването на въпроси от изключителна важност, като например влизането във война или събиране на извънредни данъци, било единствено в прерогативите на Народното събрание. Тъй като броят на участващите в него бил изключително голям (към средата на 5 в. пр.Хр. броят на мъжете с право на участие бил около 40 000, като 5000 били винаги готови да участват по някакъв конкретен повод), предложенията се внасяли от специален съвет, който имал върховното право на контрол над изпълнителските и административните функции. Членовете на този съвет се определяли всяка година чрез жребий по списъци, изготвени на регионалните събрания, въведени от Клистен. Всеки мъж на възраст над 30 години можел да бъде избран за член. Тъй като самият съвет наброявал 500 души, а членството в него било за срок от една година, много атински мъже получавали управленски опит.
	Очевидно даже един орган от 500 души не може да вземе ефективни административни решения, нито ефикасно да упражнява изпълнителната власт. Като отчитали това, атиняните предоставили специални правомощия на малка група магистрати (съвет на архонтите), които също били сменяни всяка година чрез теглене на жребий. Тези магистрати изпълнявали различни функции, включително надзор над съдебните съвети, свиквани отделно за всяко дело. Във всички тези сфери атиняните не предполагали, че за заемането на длъжност се изисква специална подготовка или специфични умения. Единственото изключение, което те правели, било за военните функции. Докато висшите магистрати били назначавани с жребий, военачалниците били избирани с гласуване по списъци, изготвяни от съответните райони. И докато магистратите не можели да служат повече от два непоследователни мандата, стратезите можели да бъдат преизбирани колкото пъти пожелае Народното събрание. Когато някои от военачалниците били преизбирани твърде често, те на практика се превръщали в политици и държавници. Независимо от това гражданите на Атина можели винаги да ги свалят с гласуване и даже да упражнят специфичната атинска форма на гласуване, наречена остракизъм. Според нея всеки, който с действията си представлявал потенциална заплаха за конституцията, можел да бъде изпратен, чрез гласуване от Народното събрание, в десетгодишно „почетно“ изгнание.
	{img:106_ostrakizum.jpg|#Остракизъм. Тази форма на гласуване получила името си от глинените плочки (остракони), на които били изписвани имената на непопулярни граждани. До нас са стигнали много от „бюлетините“ на атиняните. Тук виждаме изписани имената „Аристид“, „Кимон“ и „Темистокъл“.}


#	Управление на мнозинството
	В няколко отношения атинската демокрация се различавала от днес съществуващите форми на демокрация. Атинската демокрация била много по-ограничена в един основен аспект, а именно че изключвала всички жени, пребиваващите в страната чужденци и робите. Тези изключения лишавали около три четвърти от възрастното население на Атина от всякаква роля в управлението. За останалата част системата била толкова пряка и демократична, колкото можем да си представим. Всеки гражданин, богат или беден, имал възможност да прави в управлението каквото поиска, с изключение може би да стане военачалник. Атиняните били толкова непримирими към всякаква форма на управление, при която начело на държавата заставали шепа богати или знатни мъже, толкова убедени в политическите заложби на всички граждани и така решени да осигурят равни права за всички, че започнали да отпускат малки възнаграждения, когато станало ясно, че бедните хора избягвали службите, защото не можели да си позволят неплатеното време. И нещо още по-забележително — всяко важно политическо решение било вземано чрез гласуване с мнозинство от всички присъстващи в Народното събрание. Това неизменно придържане към мажоритарния принцип имало своите добри и лоши страни. Едно от най-явните му преимущества била справедливостта, а един твърде очевиден недостатък — ролята, която неразумната емоционалност можела да изиграе при вземане на решения. Съвременната дума демагог произлиза от гръцки, където тя означава оратор, който ловко успява да обърне общественото мнение в своя полза. Дори много гръцки философи като Платон и Аристотел считали, че демокрацията не се различава съществено от властта на тълпата. И все пак близо век демокрацията в Атина работела изключително добре, като довела до издигане на нейния престиж в отношенията й с чуждите страни и до небивал културен подем.
	{img:107_atika.jpg|#Гръцки войски разбиват персите. Рисунка върху гръцка ваза от Атика, 5 в. пр.Хр., на която е изобразен атински воин, застанал над победен персиец от армията на Ксеркс.}


>>>	Войната с персите и Пелопонеската война

#	Гръко-персийската война
	Докато Атина и Спарта изграждали различните си системи на управление, те се оказали въвлечени в две поредни войни на живот и смърт. В първата от тях те били съюзници, във втората — смъртни врагове.
	Съюзът между Атина и Спарта завоювал драматична победа за всички гръцки народи в два последователни военни похода, известни под общото име „Персийска война“. Както видяхме в предишната глава, Персия изместила Вавилон като най-велика сила в Западна Азия през 539 г. пр.Хр. В резултат на това персите завладели цяла Мала Азия, в това число и независимите преди гръцки градове държави, намиращи се по западното крайбрежие. След като насочили своите завоевателни апетити към Египет, през 512 г. пр.Хр. персите стигнали до Европа и окупирали най-северните гръцки територии в Тракия. Не е ясно дали те възнамерявали да завладеят и други гръцки територии, но много от гръцките полиси със сигурност не се чувствали комфортно в сянката на Персийската империя. Нещо повече, гръцки говорещите полиси в Мала Азия започнали да недоволстват от управлението на персите и се опитали да извоюват независимостта си, като се вдигнали на въстание, продължило от 499 до 494 г. пр.Хр. По време на въстанието, по икономически и патриотични съображения, Атина неколкократно изпращала кораби и войски, за да подкрепи въстаниците. (Атиняните и гърците от Мала Азия говорели на един и същ диалект и оттук чувството им за особено родство.) След като потушили въстанието, персите решили да дадат урок на атиняните.


#	Походите по време на Гръко-персийската война
	Последвали два похода на Персийската война, единият от които през 490 г. пр.Хр., а другият от 480 г. пр.Хр. до 479 г. пр.Хр. По време на първия поход изпратеният по море към Атика персийски експедиционен корпус бил разгромен от атиняните в битката при Маратон. Персийският цар Ксеркс разбрал, че му трябва по-силна армия, за да удържи победа, затова той изпратил през Европа многочислена армия, която да подчини цяла Гърция и да я постави под персийско господство. В началото на военните действия армията му удържала серия от победи, завладявайки цяла Северна Гърция до самата Атина. Атиняните се оттеглили и наблюдавали отдалеч как опожаряват града им. Но Спарта се притекла на помощ на Атина, в резултат на което след героична съпротива на съюзниците, най-напред в морската битка при Саламин (480 г. пр.Хр.), а след това на суша в битката при Платея (479 г. пр.Хр.), персийците били окончателно разгромени. Подвизите на гърците по време на тези битки свидетелстват за тяхната военна изобретателност и героизъм. Сред многото вълнуващи епизоди особено покъртителен е случаят с един от спартанските предводители, който само с 300 души дал сериозен отпор при теснината Термопили, опитвайки се да задържи и отблъсне многочислената персийска армия. Когато разузнавачът му го осведомил, че персите били толкова много на брой, че със стрелите си можели да затъмнят слънцето, той отвърнал: „Толкова по-добре, ще се бием на сянка.“ След това се хвърлил с хората си в атака и се бил до последния войник.


#	Засилване хегемонията на Атина
	Без да звучи прекалено прочувствено, можем да кажем, че войната с Персия е едно от най-важните събития в човешката история, тъй като тя е победа на елинските идеали за свобода над персийското самовластие. Победата позволява на гръцките полиси и най-вече Атина да запазят тези идеали живи и за бъдните поколения. И все пак за Атина тази славна война неумолимо довела до една друга безславна война, като че ли излязла изпод перото на някой от атинските трагици. Първата стъпка към трагичната развръзка била създадената през 478 г. пр.Хр. от Атина морска конфедерация, която имала за цел да продължи войната срещу Персия до пълното освобождаване на гръцките полиси в Мала Азия. Спарта, сухопътна държава, нямала интерес да се присъедини към конфедерацията. Затова пък Атина получила подкрепата на много други гръцки градове държави, като всяка една от тях била задължена да предоставя всяка година на конфедерацията определен брой кораби или да прави парични вноски. Тъй като разходите били големи, остров Наксос пожелал да излезе от съюза през 467 г. пр.Хр., но Атина отказала да даде разрешение и показала, че не се шегува, като предприела срещу Наксос военни наказателни мерки. Към средата на века съюзът вече не отговарял на първоначалната цел, за която бил създаден, тъй като всички гръцки полиси в Азия били освободени. Точно по това време Атина преместила хазната на конфедерацията от остров Делос в Атина, като по този начин ясно показала, че конфедерацията се е трансформирала в империя, пригодена изключително към атинските финансови и търговски интереси. Междувременно Спарта зорко наблюдавала какво става и неслучайно започнала да кове отбранителен съюз от страх, че хегемонията на Атина може да се разпростре върху цяла Гърция.


#	Пелопонеската война
	Непосредствената причина за Пелопонеската война, водена между Атина и Спарта в продължение на тридесет години, между 431 и 404 г. пр.Хр., се дължала на един конфликт между двата съюза. Атина отчаяно се нуждаела от пристанища в Коринтския залив, тъй като оттам водният път водел до Италия, откъдето Атина внасяла зърнени храни за населението и дървен материал за своите корабостроителници. Това означавало, че Атина трябвало да разшири съюза си в области близо до Пелопонеския полуостров, бастиона на Спарта, и да изостри напрежението докрай. Всеки път, когато някоя малка държавица под петата на Атина или Спарта се опитвала да въстане, тя моментално била подкрепяна от другата сила. Най-накрая един твърде незначителен инцидент от този род станал причина за истинска война. Атинската военна стратегия, изработена от Перикъл, един изключителен пълководец и политик на своето време, била отбранителна. Перикъл се опасявал, че атинската пехота в никакъв случай не може да мери сили с добре обучената спартанска пехота. Поради тази причина, той наредил на всички атиняни, които живеели извън Атина, да изоставят земите си пред нахлуващите спартански войски и да се укрият зад новопостроените крепостни стени на Атина. Той се надявал, че атинският флот ще удържи крайната победа чрез крайбрежни нападения срещу Спарта. За нещастие на атиняните спартанците не само опустошили цяла Атика, но като следствие от струпване на населението зад стените на Атина през 430 г. пр.Хр. избухнала чумна епидемия, която уморила една четвърт от неговите жители.


#	Поражението на Атина
	Една от най-известните сцени в гръцката история, описана от прочутия атински историк и съвременник на Пелопонеската война Тукидид, била надгробното слово, произнесено от Перикъл в чест на загиналите една година след началото на войната. С прости, но достойни слова (такива ги е записал Тукидид) Перикъл казал, че смъртта на хилядите загинали в тази война не е напразна, тъй като те са отдали живота си за прекрасни идеали: демокрация, отворено за всички общество и „строга красота“. И макар че това е истина, от друга страна Атина воювала, за да наложи своята воля над други народи, като в хода на войната тя станала още по-безмилостна в стремежа си да удържи пълна победа. Перикъл, който бил поразен от чумата и умрял през 429 г. пр.Хр., бил наследен от по-безскрупулни от него военачалници. Те започнали да постигат военно равновесие със Спарта, но същевременно се впуснали в прекалено амбициозни империалистически начинания, опитвайки под заплахата от унищожение да принудят неутралните държави да им станат съюзници. Загубила чувство за цел и ориентация, отслабена от вътрешни борби и противоречия, след дългогодишна война Атина била изоставена от повечето си съюзници. И когато през 404 г. пр.Хр. тя претърпяла поражение от Спарта в морска битка, била принудена да се предаде, за да не умре от глад. Условията на капитулация, наложени от спартанците, били изключително тежки: Атина трябвало да унищожи всичките си укрепления, да предаде в ръцете на Спарта всичките си чужди владения и да й се подчини като васална държава.
	{img:108_perikul.jpg|#Гърция в края на епохата на Перикъл.}
	Изходът от Пелопонеската война се оказал политическо изпитание за цяла Гърция. Веднага след края на войната Спарта поела господството над целия гръцки свят, установявайки диктатури в градовете, бивши съюзници на Атина, в които преди царяла демокрация. Все пак постепенно станало ясно, че на Спарта й липсва воля или може би държавническа твърдост да поддържа своята хегемония извън старите си граници. Като резултат в няколко гръцки полиса избухнали граждански размирици — между антиспартански настроени демократи и проспартански настроени олигарси. Имало и опити от страна на Атина и Тива — градове, в които, демократите завзели властта, да се отхвърли господството на Спарта над Гърция. През 371 г. пр.Хр. Тива постигнала тази цел, като победила спартанските войски в битката при Левктра, но и Тива скоро доказала, че не е в състояние да управлява Гърция със здрава ръка. Така между 371 и 338 г. пр.Хр. постоянната промяна на съюзите между отделните полиси довела до състояние на непрекъсната война. И макар че блясъкът на гръцката култура все още не бил затъмнен (Платон и Аристотел, най-големите гръцки философи, живели през периода от 390 до към 330 г. пр.Хр.), повечето от процъфтяващите гръцки градове носели вече белезите на военен и политически упадък.
	{img:109_perikul_kopie.jpg|#Бюст на Перикъл. Римско копие на гръцка скулптура, вероятно правена от натура.}


>>>	Мъжете и жените във всекидневния живот на древна Атина

#	Подценяване на жените
	В края на своето вълнуващо _Надгробно слово_ Перикъл за кратко се обръща към омъжените жени от своята аудитория и ги подканя да запомнят три неща: че за благото на Атина трябва да се стремят да родят и отгледат повече деца; да не проявяват слабост, по-голяма от „естествената за техния пол“, и да се придържат към такова поведение, което да не дава повод за клюки, било то добри или лоши. Едва през последните години учените започнаха да обръщат внимание на подобни пренебрежителни забележки, признавайки, че те хвърлят сянка върху големите постижения на атинската демокрация.


#	Ролята на жената през Тъмните векове
	Някой би помислил, че процъфтяващата гръцка демокрация ще доведе до по-голямо равенство на половете, но се получило тъкмо обратното. Гърците от Тъмните векове измислили доста страховити богини и героини. Отчасти вероятната причина за това е, че женските божества са на почит в общества, където плодовитостта се цени високо. Нещо повече, в обществата с племенна аристокрация от Тъмните векове било възможно на няколко отбрани жени да се припишат изключителни качества, било то красота, мъдрост или смелост, и те да бъдат издигнати над останалите. Така Троянската война се водила заради хубавата Елена, а мъдрата Андромаха дала на мъжа си умен военен съвет. Едва ли някой би желал да идеализира положението на двете героини, тъй като Елена била просто обект на обожание, а Андромаха тутакси била отпратена от мъжа си при тъкачния стан. Въпреки всичко, приемайки, че епосът отразява някои аспекти от истинския живот, излиза, че такива жени не са оставали незабелязани.


#	За жената остава домакинската роля
	Но докато в цяла Гърция аристократичните идеали все повече отстъпвали място на демократичните, гръцките жени били все повече изтиквани в сянка. За Атина, за която разполагаме с най-много исторически сведения, може да се каже, че поставеният върху пехотата акцент и преобладаващият дух на равенство в нея са тясно свързани с факта, че гръцките мъже се обучавали заедно, при което установявали близки взаимоотношения, често от хомосексуален характер. Освен това показното държание на отделни гръцки аристократки будело общественото неодобрение, докато отглеждането на деца, които да попълват редиците на пехотата и да служат на държавата, било издигнато в държавна необходимост. И накрая, с урбанизацията на населението мъжете намирали за все по-желателно да държат съпругите си далеч от похотливите погледи на своите съседи. Така обществените места в градовете били предназначени за мъжки дейности, като атлетически игри или политически събрания, докато за жените оставали такива занимания, като отглеждането на деца и работа в домакинството.


#	Жените, третирани като собственост
	В резултат от тези тенденции почти всички атински жени били държани изолирани в дома си. Омъжените жени трябвало да родят достатъчно деца, които да влеят свежа кръв в държавата. Поради това младите момичета били омъжвани на 14 години — веднага щом ставали биологически годни за раждане на деца — за два пъти по-възрастни от тях мъже (по-младите мъже трябвало да се посветят изцяло на войната). Бащата на момичето уреждал брака, без да се съобразява с предпочитанията на дъщеря си, и бил длъжен да й осигури зестра, която да бъде използвана от съпруга й за нейна издръжка, за да не се изчерпи бързо личното му богатство. По такъв начин жената не била третирана по-различно от вещ. Много скоро след като привикнела към новите условия, започвали да я подготвят за ролята й на майка. Обикновено децата се раждали през интервал от около две години, което фактически означавало, че всяка млада омъжена жена или била бременна, или кърмела. Суровите условия, при които трябвало да раждат жените, също давали отражение върху женската смъртност: учените, изучаващи останките от човешки скелети в Гърция, са на мнение (не без известни разногласия), че мъжете умирали средно на 45 години, а жените на 36.


#	Липса на уважение към жените
	Жените рядко излизали от къщи, отчасти защото се считало за нескромно да ги виждат често други мъже и отчасти защото кърменето и напредналата бременност не им позволявали да участват в различни публични изяви. Вкъщи те трябвало да вършат „женската работа“ — главно приготвяне на храна и тъкане на платове. Тъй като идеологията на демократична Атина не приемала прекалените прояви на богатство или на леност, жените не можели да стоят без работа. И защото те се занимавали предимно с ръчен труд, подобно на робите, липсата на уважение към тях от страна на мъжете често била очебийна. В едно медицинско предписание например четем, че „ако бременната жена има хубав тен на лицето, ще роди мъжка рожба, а ако тенът й е лош, детето ще бъде момиче.“


#	Слаба емоционална привързаност на мъжете към жените им
	Ние не можем да кажем със сигурност как съпрузите се отнасяли един към друг във всеки отделен случай, но много факти сочат, че в повечето случаи гръцките мъже проявявали слаба емоционална привързаност към жените си, защото считали, че те по природа са по-нискостоящи от тях. Ето как в един красноречив откъс Херодот, известният старогръцки историк, обрисува някой си гръцки цар: „този Кандаулес се влюбил в собствената си жена, една слабост, която имала странни последствия…“ Атинските мъже от 5–4 в. пр.Хр. имали склонност да идеализират мъжката хомосексуалност, а не хетеросексуалните отношения, приемайки, че тъй като мъжете били по-висши същества от жените, любовта между мъже била по-възвишена. Когато мъдрият Сократ бил принуден да сложи край на живота си, той отпратил жена си вкъщи, защото искал да издъхне, заобиколен само от своите приятели-мъже. Атинските мъже търсели също и плътски удоволствия, но за чисто сексуалната наслада мъжът можел винаги да разчита на домашните роби от двата пола или на блудници. Веднъж един атински оратор отбелязал: „Проститутките ни служат за удоволствие, наложниците — за ежедневните физически нужди, а собствените жени — да ни раждат законни деца и да изпълняват ролята на предани домакини.“


#	Засилване на робството
	Друго тъмно петно в гръцкия живот през 5–4 в. пр.Хр. било робството. Нито едно от изключителните гръцки постижения в областта на политиката, философията или изкуството не би било възможно, ако робите не били принуждавани да извършват тежкия черен труд, когато свободните граждани обсъждали политически въпроси или водели философски диспути за истината и красотата, докато пирували или се разхождали сред природата. Съвременните радетели за демокрация са длъжни да признаят съществуването на известна компрометираща връзка между възхода на демократичното управление в Гърция, особено в Атина, и увеличения брой роби в сравнение с епохата на Тъмните векове. Атинският идеал за разделяне и ротация на държавните функции сред всички свободни граждани почивал върху схващането, че ще има достатъчно роби, които да извършват земеделските работи на полето, да се трудят в малките работилници и в домакинството, докато гражданите свободно изпълняват различни политически дейности. Всъщност атинската демократична система започнала да функционира напълно едва когато атиняните забогатели, попадайки на богата сребърна жила в мините на Лаврион, Атика, към 500 г. пр.Хр. И докато по-рано притокът на роби идвал основно от взетите по време на война пленници, новооткритите сребърни залежи позволили на атиняните да купуват роби в големи количества от източните търговци на роби или от варварските племена.


#	Разпределяне на робите между атинските фамилии
	Макар и широко практикувано, робството в атинската държава било в малки мащаби. Единствено изключение правели държавните сребърни мини, където хиляди роби се трудели, за да създадат достатъчно богатства, така че атиняните да си купят още роби и така робската система да се поддържа жизнеспособна и доходоносна. Иначе робите били разпределяни по равно, на малки групи сред атинските знатни фамилии, вместо масово да бъдат изпращани на работа в плантациите или в работилниците. Обикновено всяко семейство притежавало по един-двама роби, които извършвали най-тежката и предимно ръчна работа, като например обработката на земята или прането вкъщи. При тези обстоятелства с робите рядко се отнасяли жестоко, макар че техните господари сигурно гледали на тях като на получовешки същества и презрени твари, които можели да бият и наказват. Самата представа, че робите не са съвсем човешки същества, затвърдена от квалификации като „волът е робът на бедния човек“, позволявала на атинските граждани да смятат, че природата е отредила на едни да се трудят като роби, а на други да участват в политическия живот.


#	Обществено и икономическо равенство на гражданите-мъже
	Ако оставим настрана потискането на жените и робите — не малко изключение само по себе си, — всекидневният живот в древна Атина имал доста привлекателни страни. Мъжете се радвали на значително социално и икономическо равенство. Поминъкът се изразявал предимно в дребно земеделие и търговия, а малкото занаяти, които съществували — грънчарство и изработка на оръжие, били съсредоточени в работилници, собственост на отделни занаятчии, които произвеждали свои собствени стоки. Фабриките с голям брой работници били практически непознати — една от най-големите оръжейни работилници в Атина от 5 в. пр.Хр. разполагала само със 120 работници и била собственост на чужденец, а не на атински гражданин. Някои от гражданите на Атина, разбира се, били по-богати от другите, но от най-богатите се изисквало да дават част от своето богатство за оборудване на флота и в помощ на обществените прояви.


#	Простота на живота
	Социалното равенство на гръцките граждани довело до един изключително опростен начин на живот. Отчасти тази простота на бита се дължала на климата: тъй като времето в Гърция е предимно топло и сухо (300 слънчеви дни в годината), нямало нужда от тежки връхни дрехи или от сложно обзавеждане на дома. Демократичният идеал на атиняните, както и отсъствието на голяма разлика в богатството още повече засилвали тази простота, която позволявала на жителите на Атина да се задоволят с най-необходимото. Леглата нямали пружини, къщите нямали канализация, а храната се състояла основно от зърнени храни, смокини и маслини, малко козе сирене и понякога парче сушена риба, придружени с разредено вино. Едно правоъгълно парче вълнен плат, увито около тялото, закопчано с игли на раменете и привързано с връв около кръста, представлявало ежедневното облекло на атиняните. Човек можел да спи с тази дреха, да я съблича призори и да я навлича отново за през деня, без да мисли за променливата мода.


#	Свободно време и общуване
	Атинските граждани-мъже не само се наслаждавали на един опростен и освободен начин на живот, но те разполагали с достатъчно свободно време, за да се порадват на общуването помежду си. Тъй като нуждите на атиняните били твърде семпли, не им се налагало да работят много. Последното би било вярно дори и да нямало роби (макар, разбира се, в по-малка степен), тъй като основният вид земеделие отглеждането на маслинени дървета и лозя, отнемал общо около 70 дена от годината. И тъй като не им се налагало да работят упорито за разни финтифлюшки — като копринени пижами или раирани костюми, в мирно време атинските граждани разполагали с много свободно време, което прекарвали в събрания и празници, различни игри и атлетически занимания, или като просто стояли и разговаряли или спорели един с друг. Във военно време, което често се случвало, атинските мъже трябвало да воюват и тогава те можело да бъдат убити, осакатени или взети в робство. Но в мирно време свободният атински гражданин се радвал на пълноценен живот, изпълнен с труд и развлечения.
	{img:110_muzika.jpg|#Музика и поезия в ежедневието на гърците. Гърците с гордост изписвали сцени от своя бит върху глинени съдове. На рисунката е изобразен музикант свирещ на момче, и поет, който пише стихове за друго момче. Хомосексуалният подтекст на подобни сцени бил съвсем преднамерен.}
	{img:111_muzhe.jpg|#Мъже, претеглящи стоки на везни. Рисунка върху глинен съд от ок. 550 г. пр.Хр.}


>>>	Философията на древна Гърция

#	В търсене на философския смисъл на нещата
	Родината на философията е древна Гърция. Самата дума има гръцки произход и означава „любомъдрие“. Все още остава загадка защо именно гърците около 6 в. пр.Хр. първи започнали да се занимават със системно философско изследване. Но тъй като нямало придворни чиновници и професионални жреци, нямало и прикрити интереси, които да стоят на пътя на свободното съзерцание и наблюдение. Нещо повече, тъй като грамотността била широко разпространена, заради лесната за усвояване гръцка азбука, и поради факта че новата военна тактика и държавни институции постепенно укрепили техните идеали за равенство, гърците започнали да вярват, че са различни от другите, особено от своите съседи, персите, и това още повече ги накарало да размишляват върху причините за тези различия. На последно място, тяхното равнодушие към материалните нужди и наличието на много свободно време им предоставило неподозирани възможности за размишление.


#	Предсократиците
	В периода 6–4 в. пр.Хр. гръцките мислители из целия елинистичен свят започнали да търсят отговор на широк кръг от въпроси за строежа на вселената и смисъла на живота. Първите гръцки философи били „предсократиците“ (наречени така, защото предхождали Сократ), като всички те живели през 6 в. пр.Хр. в град Милет, Мала Азия. Подобно на своите съвременници, „новите вавилонци“, предсократиците изучавали движението на звездите като начин да се извлекат някои предсказуеми закономерности в природата. Така първият представител на тази школа, Талес (не знаем датите на раждането и смъртта му), предсказал слънчево затъмнение през 585 г. пр.Хр. Но докато нововавилонците свързвали астрономията със свръхестествени учения за окултните сили, присъщи на звездите, предсократиците изключвали окултното обяснение на природните явления и разширили обсега на своите строго нерелигиозни изследвания, обхващайки цялата физическа вселена. Те смятали, че всички неща в природата могат да се сведат до някаква първична субстанция, като имали различия единствено по въпроса коя е тя. Талес смятал, че началото на всичко е водата, защото всички неща в природата съдържат влага, но един от неговите ученици твърдял, че в основата на всичко е първичната неунищожима материя. И макар че различните изводи, до които стигнали предсократиците, не биха издържали проверката на по-късните изследвания и емпиричния опит, тяхното учение, че смисълът на нещата трябва да се търси в природните закони и в рационалното им обяснение, се явява едно от основополагащите начала на гръцката философска мисъл.


#	Питагорейците
	След като персите завладели Мала Азия, някои от представителите на школата на предсократиците се спотаили, а други избягали в далечна Сицилия в стремежа си да запазят своята лична независимост. Така философската мисъл продължила да се развива в гръцкия „далечен запад“, но вече примесена с песимизъм и религиозни представи, тъй като била отражение на отчаянието на гърците от потъпкването на свободата им и на отслабналата им вяра във възможностите на човешкия разум. Въплъщение на тази представа била философската система на Питагор, виден древногръцки философ, който през 530 г. пр.Хр. се преселил от остров Самос, близо до Мала Азия в Южна Италия, където основал своя школа — полуфилософска, полумистична, в гр. Кротон. Според учението на Питагор и неговите последователи за най-висше благо се смятал съзерцателният начин на живот, но за да постигне такъв живот, човек трябвало да се пречисти от всякакви нездрави плътски желания. Питагорейците също така смятали, че смисълът на нещата не е материален, а абстрактен принцип, число. Съобразно с това, те се съсредоточавали върху изучаването на математиката, разделяйки числата на различни категории, като четни и нечетни; те също извеждат прочутата теорема на Питагор, че квадратът на хипотенузата на всеки правоъгълен триъгълник е равен на сумата от квадратите на другите две страни. По такъв начин, макар че питагорейците се отвърнали от материалния свят, те все пак въплъщавали характерния за гърците интерес към закономерности и предсказуеми величини в абстрактния свят.


#	Софистите
	Победата, която удържали в Персийската война, позволила на гърците да преодолеят духовната криза, пример, за която били питагорейците. Особено в Атина, полис, в който настроенията били изключително оптимистични след победата над персите и основаването на гръцката морска империя, нарасналото самочувствие на отделните граждани дало тласък на търсенията за това, как отделният индивид може най-добре да се изяви в реалния свят. Приблизително около 450 г. пр.Хр., в отговор на необходимостта от възпитаване на подобна практическа мъдрост, се появили и първите учители, наречени софисти, термин, който означавал „мъдри“ или „познавачи“. За разлика от предсократиците и питагорейците софистите били професионални учители, първите в историята на западния свят, които изкарвали прехраната си, като продавали своите знания. По-късно софистите попаднали под острите нападки на Сократ и Платон и затова терминът „софист“ придобил негативен смисъл, означавайки човек, който хитро преиначава истината, използвайки погрешни логически умозаключения, и така цялата им школа придобила лоша слава. Съвременните анализи обаче сочат, че много често софистите са се проявявали като мъдри философи и педагози.


#	Протагор
	Софистите не представлявали една последователна и хомогенна философска школа; на някои дори им плащали да преподават такива практически умения като реторика и те съвсем не се занимавали с философия, както обикновено се предполага. Но в тяхната дейност могат да се забележат някои общи черти, за което можем да съдим от Протагор, който живял и творил в Атина през периода 445 докъм 420 г. пр.Хр. и бил един от най-изтъкнатите представители на философите-софисти. Неговата прочута мисъл: „Човекът е мерило на всички неща“, означава, че понятията за добро, истина и справедливост зависят от нуждите и интересите на хората. (Протагор и всички останали мислители от управлявания предимно от мъже античен свят са имали предвид мъж, когато са казвали „човек“, освен ако не са посочвали обратното.) По въпросите на религията Протагор се изявявал като краен агностик. Друга негова знаменита мисъл е: „За боговете аз не съм в състояние да зная дали те съществуват или не и какви са на вид. Защото много неща възпрепятстват да се знае това, а именно и неяснотата на самия въпрос, и краткостта на човешкия живот.“ Тъй като Протагор не вярвал в боговете, той смятал, че не съществуват абсолютни истини или вечни идеали за добро. И след като сетивните възприятия са единственият източник на човешко познание, то могат да съществуват само частни истини, валидни за отделния субект.


#	Релативизмът на софистите
	Подобни учения могат да бъдат прогресивни и освобождаващи или да ерозират чувството за обществена принадлежност в зависимост от това, кой и в какви условия ги формулира. Софистите като Протагор със своите идеи дръзвали да подложат на съмнение остарелите традиции; те учели атиняните да разглеждат дадена ситуация от различни гледни точки, за да преценят кое ще е най-доброто във всеки конкретен случай. В резултат на техните предложения и предписания всекидневният живот за първи път се превърнал в предмет на системни дискусии. Но също е вярно, че релативизмът на Протагор можел лесно да се изопачи в учение, според което мъдър човек е този, който най-добре знае как да манипулира другите, за да постигне своите цели. Тъй като софистите се надпреварвали помежду си за повече ученици и по-големи хонорари, някои от тях стигнали дотам, че да преподават на своите ученици само ораторски умения като средство за обществено издигане сред подвижните пясъци на атинския политически живот.


#	Опозиция на софистите
	Релативизмът и епизодичните прояви на опортюнизъм от страна на софистите неизбежно предизвикали остра реакция. По мнението на консервативните критици софизмът сочел пътя право към безбожието и анархията. Ако не съществува абсолютна истина и ако доброто и справедливостта са просто зависими от прищевките на отделния индивид, то тогава съществуването на религията, нравствеността, държавата и обществото става невъзможно. Това убеждение поставя началото на ново философско течение, основаващо се на схващането, че истината съществува обективно, така както съществуват абсолютни норми и принципи. Лидерите на това течение са трите може би най-велики личности в историята на западната философия — Сократ, Платон и Аристотел.
	{img:112_diotima.jpg|#Диотима посвещава в мъдрост Сократ. В съчинението на Платон _Пир_ Сократ научава философското съдържание на любовта от Диотима, небесно същество, по-мъдро от него. На релефа между Диотима и Сократ стои крилата фигура, която вероятно е персонификация на самата любов.}


#	Сократ
	Сократ е роден в Атина през 469 г. пр.Хр. в заможно семейство, така че на него никога не му се наложило да преподава, за да изкарва прехраната си. Той на два пъти участва в битки в редовете на атинската пехота и се проявява като пламенен патриот, който вярвал, че Атина е покварена от нездравите учения на софистите. Но Сократ не бил от надъханите патриоти, вървящи след всеки лозунг, а искал да подложи на критична проверка всички лозунги, с цел да постави живота в атинската държава върху здравия фундамент на етичните норми. По горчива ирония на съдбата такъв искрен идеалист като него бил осъден на смърт от собствените му съграждани. Малко след края на Пелопонеската война, през 399 г. пр.Хр., докато Атина все още се отърсвала от шока на поражението и от острите вътрешни борби, Народното събрание решило, че Сократ е заплаха за държавата и го осъдило на смърт по обвинение в „развращаване на младежта и въвеждане на нови богове“. Макар че негови приятели подготвили бягството му от затвора, Сократ решил да приеме народната присъда и да изпие горчивата чаша с отрова.


#	Учението на Сократ

	{img:113_sokrat.jpg|#Сократ. Според Платон Сократ приличал на сатир, но говорел като бог.}
	Тъй като Сократ не е написал никакви трактати, трудно ни е да преценим какво точно е учел. От трудовете на негови съвременници, особено на неговия ученик Платон, стават ясни няколко основни неща. Първо, Сократ е искал да подложи всякакви стари, наследени схващания на преоценка и преосмисляне. По негово мнение заобикалящите го самодоволни хора, които смятали, че знаят всичко, всъщност не знаели колко са невежи. Упорит като щръклица, той непрекъснато влизал в разговор с такива хора и успявал да им докаже със „сократовски“ въпроси, че техните представи и убеждения не са нищо друго, освен чисти предразсъдъци, почиващи върху неправилни предположения. Според Платон един оракул веднъж казал, че Сократ е най-мъдрият човек на света, а Сократ се съгласил; всеки смятал, че знае нещо, но той бил по-мъдър, защото знаел, че нищо не знае. На второ място, той искал да построи зданието на непоклатимата истина, на базата на разумни определения. Според него хората изричали думи като справедливост, любов или благочестие, без да съзнават точния смисъл на тези понятия; задачата на философа била да установи ясни и съгласувани между хората значения на подобни думи, иначе те не биха могли да послужат за изграждането на каквато и да било система. На трето място, той искал да въведе нова философска система за истината, в центъра, на която е поставена нравствеността, а не физическият свят. Той избягва да обсъжда защо нещата съществуват, защо се развиват и после умират. Вместо това той учел хората да разсъждават върху принципите на човешкото поведение, за да извличат полза както за самите себе си, така и за обществото. Човек трябва да търси смисъла на своя живот и на постъпките си, защото според една друга негова знаменита мисъл „Живот без познание е лишен от смисъл.“


#	Абсолютни норми
	От всичко казано дотук Сократ твърде много ни напомня за софистите. Дори някои от най-консервативните му съвременници го причислявали към тях. Заедно със софистите той бил „философът от пазара“, който подлагал на съмнение традиционните схващания и клишета и също като тях се занимавал с нещата от реалността, за да помогне на хората да подобрят живота си. Но основното различие между Сократ и софистите е в неговата вяра в трайните стойности — макар и да избягвал да конкретизира кои са те — и в идеала за абсолютното добро, а не изгодата. Обаче, за да опровергае софистите, било необходимо да се отиде още по-далеч — да се построи система, предлагаща позитивна рамка за истината и реалността. С тази задача се справил блестящо най-добрият негов ученик, Платон.
	Роден в Атина през 429 г. пр.Хр., още като млад Платон се присъединил към кръжока на Сократ, но много скоро станал свидетел на това, как неговият наставник и учител бил осъден на смърт. Това преживяване оставило такива неизлечими следи в съзнанието на Платон, че оттогава до смъртта си, около 349 г. пр.Хр., той търсел начини да реабилитира Сократ, продължавайки започнатата от него философска система. Той популяризирал тази система в създадената от него в Атина неофициална школа (без сграда, такси за обучение и утвърдена учебна програма), известна като Академията. Също така Платон написал поредица от диалози (трактати в драматична форма), в които Сократ бил главният оратор. Диалозите на Платон, сред които най-важни са _Федон_ и _Пир_, както и _Държавата_, са неувяхващи образци на литературата и същевременно най-старите пълни философски съчинения, достигнала до нас.


#	Учението на Платон за идеите
	Платон смятал, че за да се пребори със скептицизма и да обори софистите, му е необходима здрава основа от нравствени норми. Това той постигнал чрез своето учение за идеите. Той приема, че относителността и промяната са характеристики на физическия свят, възприеман чрез нашите сетива. Но извън този сетивен свят той смята, че съществува друг, по-висш духовен свят, в който витаят вечни форми или идеи, обозрими единствено от човешкия разум. Според Платон идеите не са само чисти абстракции, но те реално съществуват. Всяка от тях е модел на някой клас предмети или на отношенията между предметите на земята. Така например съществуват идеи за стол, дърво, форма, цвят, пропорция, красота и справедливост. Най-висша е идеята за доброто — основание и водещ принцип във вселената. Предметите, които възприемаме с нашите сетива, са просто несъвършени копия на висшите реалности, идеите; те са тяхно отражение, така както сенките са отражение на материалните предмети.
	{img:114_platon.jpg|#Платон.}


#	Нравствената философия на Платон
	Нравствената философия на Платон се основава на неговото учение за идеите. Тъй като земният живот е илюзорен и нетраен, за разлика от света на идеите, който е истински и вечен, целта на човешкото съществуване трябва да бъде възможно най-пълно приближаване до света на идеите. И тъй като този свят е духовен, човек може да се доближи до него само като се освободи от своя груб практицизъм и развие своите интелектуални или духовни страни. Възгледите на Платон за тялото като че ли претърпяват известна еволюция, тъй като първоначално той смятал, че физическите усещания биха могли съвсем оправдано да послужат като основа за постигане на духовни висоти. Впоследствие той развива една доста по-аскетична система от възгледи, свързваща плътта и нейните желания със злото. Навсякъде обаче той изтъква, че душата е по-висша от тялото и подчертава, че един изпълнен с добродетели земен живот би подготвил душата за издигането й до вечната истина и красотата. Онези, които живеят праведно на земята, биха могли да се докоснат до идеята за доброто още приживе; даже ако това не стане, подобен добродетелен живот ще подготви душата за единението й с идеята за доброто в отвъдния живот. Както можем да предположим, представата на Платон за „доброто“ се доближава до юдейско-християнската представа за всемогъщия Бог; по-късно някои християни дори си задават въпроса, дали Платон не е бил повлиян по някакъв начин от еврейските пророци. (Разбира се, подобно твърдение звучи напълно нелепо.) От друга страна, никъде в своите съчинения Платон не описва идеята за „доброто“ като сила, която се намесва в човешките дела, нито предлага своя система за религиозен култ.


#	Политическата философия на Платон
	Като си дава сметка, че човек трудно би могъл да води добродетелен начин на живот в едно неспокойно общество, Платон се обръща към въпросите на политиката в своя прочут диалог Държавата, който е един от първите опити за систематичен подход към политическата философия. Тъй като Платон търсел пътищата за постигане на обществена хармония и полезност, а не на свобода и равенство, той защитавал елитарната държава, при която по-голямата част от народа — земеделци, занаятчии и търговци, ще се управляват от превъзхождащите ги в интелектуално отношение „стражи“. Но и самата класа на „стражите“ се оказва разделена на военни и философи. Всички стражи най-напред служат като войници, живеейки заедно, без да притежават частна собственост. После най-мъдрите от тях получават по-високо образование и накрая стават прочутите „философи-царе“ на Платон. Според възгледите на Платон не богатството и наследствената титла, а изключителният интелект и възможно най-доброто образование дават на човек правото да управлява. Веднъж поели властта, философите винаги ще избират най-мъдрите за свои наследници и ще се грижат всички граждани да се подчиняват на идеята за доброто. По-късните коментатори намират този идеал на управление от най-мъдрите за доста примамлив, но те питат философа: „А кой ще контролира стражите?“ С други думи, Платоновата елитарна система като че ли се препъва не само в спорното схващане, че хората се раждат с неравни умствени възможности, но и заради предположението, че само защото някои владетели са много мъдри, те не могат да бъдат развратени от съблазните на богатството и семейните връзки.


#	Аристотел
	Подобни практични разсъждения били характерни за мисленето на най-блестящия сред учениците на Платон, Аристотел (384–322), философ, който винаги се стараел да не витае в облаците. Аристотел бил син на лекар от Стагира, град в Северна Гърция. Очевидно от баща си той научил колко е важно внимателно да се наблюдават природните явления. Като млад той отишъл в Атина, за да учи в школата на Платон. Още тогава той възприема теорията на Платон, че съществуват неща, които само човешкият ум е в състояние да разбере, но по-късно развива своя собствена философска система, основаваща се на неговата убеденост, че човек е способен да разгадае вселената чрез рационално използване на сетивния опит. За разлика от Платон, който учи, че всичко, което виждаме и докосваме представлява невярно и несигурно отражение на някоя неуловима истина, Аристотел вярвал в обективната реалност на материалните неща и учел, че системното изследване на материалния свят, наред с опитите за разумно обяснение на това, как той функционира, може да доведе до пълно разбиране на природата и нейните закони.


#	Аристотеловата логика и метафизика
	Аристотел изследва широк спектър от проблеми в своите многобройни, но свързани един с друг трактати. Сред тях най-дълбоки и с най-силно влияние са трудовете, посветени на логиката, метафизиката, етиката и политиката. Аристотел е първият и вероятно най-великият представител на формалната логика, когото познава историята на човечеството. Той дефинирал правилата на _силогизма_, форма на умозаключение, при която верните предпоставки неизбежно водят до правилен извод или заключение, и дефинирал някои точни категории като изходен пункт за всякакъв философски и научен анализ: същност, количество, отношение и място. Сетне, като използвал собствени логически методи, той изградил строго подредена метафизична система. (Думата _метафизика_, буквално „след физиката“, била въведена от Аристотел и означава изучаване на природата и причините за нещата, без прибягване до божествена намеса или свръхестествен произход.) Централен възглед в метафизиката на Аристотел е, че всички неща в природата представляват отпечатък на форма върху материя. Това е своеобразен компромис между платонизма, който като цяло игнорира материята, и чистия материализъм, който не признава други форми на проявление в природата, освен случаите на превръщане на една форма на материята в друга. Формите са целенасочените сили, които оформят материалния свят; така наличието на човешка форма моделира и насочва човешкия ембрион до превръщането му в човек. Тъй като всичко в природата има целесъобразна форма, създаденият от Аристотел свят е телеологичен, т.е. всеки предмет или клас от предмети има своето крайно предназначение.


#	Нравствената философия на Аристотел
	Нравствената философия на Аристотел, намерила израз в неговата _Никомахова етика_ (често позната само като _Етика_), се занимава предимно с живота на този свят, а не посочва пътя към някакво „отвъдно“ спасение. Аристотел учел, че най-висшето благо е самореализацията на личността, хармоничното функциониране на душата и тялото. Хората се различават от животните по способността си да мислят и да намират щастие, ако правилно използват своя ум. За повечето това означава да се проявява разум в практическите дела. Добро поведение е добродетелното, а добродетелта е в човешкия стремеж да се намери златната среда\ така например смелостта е за предпочитане пред привързаността или малодушието, умереността — пред излишната разточителност или прекаления аскетизъм. А още по-добър от практичния начин на живот е съзерцателният, защото чрез такъв живот хората могат докрай да развият своите умствени способности (тук Аристотел искал да каже само мъжете). По такъв начин Аристотел вярвал, че философите са най-щастливите хора, но той съзнавал, че даже те не могат непрекъснато да са заети с размисъл. При това като практичен човек той смятал, че за тях е необходимо да редуват умствените си занимания с практически дейности в реалния свят.


#	Политическата философия на Аристотел
	Докато за Платон политиката била средство за постигане на определена цел, т.е. постигане на висшето добро, за Аристотел тя била сама по себе си крайна цел — колективно упражняване на добродетелен живот. С една съществена уговорка: подобно на Платон, Аристотел бил елитарист; той приемал за даденост, че някои хора — „варвари“, били получовешки същества, които по природа били създадени да бъдат роби. По подобен начин той смятал, че жените не трябва да се занимават с политика, а да се посветят на отглеждането на деца и да се грижат за домакинските работи в семейството. Следователно Аристотел приемал, че жените не могат да бъдат щастливи в същата степен както мъжете, тъй като те не можели да участват в управлението на държавата, където във висша степен се изявявали умствените способности на човека. Всички граждани мъже, от друга страна, били действително създадени да участват в управлението на държавата, защото, както казва Аристотел, „човек по природа е политическо същество“. Този негов възглед съвсем не означава, че най-добрата форма на държавно управление е демокрацията, защото според него тя била една от „деформираните“ форми на управление. Неговите предпочитания били за политията, добре функциониращия полис, където монархически, аристократични и демократични елементи се съчетават в едно на базата на задръжки и баланси. Подобно управление би дало възможност на всички свободни граждани да реализират своя интелектуален потенциал, като по такъв начин докажат, че в йерархията на природата те заемат място над животните и непосредствено след боговете.


#	Медицина
	Колкото и странно да ни се струва, две области на познанието, които днес едва ли се разглеждат като „философски“, били тясно свързани с най-ранните етапи от развитието на философската наука в Гърция. Едната от тях била медицината. Вече споменахме, че бащата на Аристотел бил лекар и че вероятно това е повлияло на Аристотел да придаде такова значение на наблюдението, основаващо се на сетивното познание. Самата гръцка медицина се явява неразделна част във формирането на класическата философия, тъй като тя се основава на безпрецедентното схващане, че известни закономерности, изчистени от свръхестествени причини, са характерни за човешкото здраве и човешките болести. По общо мнение за баща на научната медицина се смята гръцкият лекар Хипократ (ок. 460–377), който проглушил ушите на учениците си с максимата, че „за всяка болест има естествена причина и че нищо не се поражда безпричинно.“ Прилагайки методите на внимателен анализ и сравняване на симптомите, той полага основите на клиничната диагностика, като открива също феномена, наречен „криза на болестта“. За съжаление той смятал, че неговите изследвания доказват наличието на четири течности в човешкото тяло — жълта жлъчка, черна жлъчка, кръв и флегма — и че болестта възниква в резултат на наличието на прекомерно количество на някоя от тези течности. Практиката да се пуска кръв на пациента, особено опасна за жените, се явява една тъжна последица от тази теория.


#	Писане на история
	Другата област, която се разглеждала в тясна връзка с философията, била историята. Подобно на толкова много други думи, които сме приели на доверие, думата история също произлиза от гръцки и означава нещо като „разпитване, събиране на сведения“ или „изследване“. Следователно писането на история било своеобразен начин да се събират сведения, отначало повече под формата на въпроси за човешките дела, отколкото като хроники за различни царски династии или за изхода на битки. В ролята си на „разпитващ“ или на „изследовател“ историкът търсел предимно сведения, а не се опитвал сам да ги съчинява или да разказва легенди. Една друга специфична черта на гръцката история била нейната хуманистична насоченост — всички образи в нея били винаги хора, а не богове, като обясненията обикновено се търсели в сферата на човешкия опит и практика.


#	Херодот разказва за Персийската война
	Както Хипократ е обявен за баща на медицината, така Херодот (ок. 484 — ок. 420) се смята за „баща на историята“. И наистина Херодот е този, който за пръв път използува думата „история“ в съвременния й смисъл. Въпросите, които той задава, са за Персийската война: „Защо гърците и персите воювали помежду си? Защо изходът на войната бил в полза на гърците?“ За да получи отговор на тези въпроси, Херодот пребродил целия средиземноморски свят, като събирал сведения чрез своите беседи. И тъй като в резултат натрупал истинско богатство от чудесни разкази, Херодот не могъл да се въздържи да не ги преразкаже, макар те често да нямали връзка със събитието или пък очевидно били легенди. (Някои смятат, че увлечението на Херодот по митологичното наследство на чуждите народи му отрежда място не само на баща на историята, но и на баща на етнографията.) Все пак в основни линии неговият разказ се придържа към темата за великата война между гърци и перси, разглеждана като епична борба за свобода против деспотизма. Според Херодот свободата вдъхва смелост и в крайна сметка тя възтържествува.


#	Тукидид пише за Пелопонеската война
	За разлика от Херодот, неговият по-млад съвременник Тукидид (ок. 460 — ок. 400), който написва историята на Пелопонеската война, се стремял да пресъздава събитията максимално достоверно, изчиствайки ги от елементите на легендата и непроверените слухове в полза на най-надеждните данни. Досущ като лекар, чийто пациент е политиката, Тукидид се стремял да диагностицира причините за болестите на човешкото общество, като войни, граждански борби и др., чрез безпристрастно наблюдение и сравняване на симптомите. Като предоставя едно вярно описание на най-голямата война на своето време, той е убеден, че ще бъде полезен на политиците и военните от всички времена. И макар че безпристрастният му тон и прекаленият акцент, който поставя върху войната и политиката, често го правят труден за четене, неговото постижение в представянето на ясен и точен анализ за едно изключително сложно историческо събитие няма аналог в писането на история чак до наши дни. Някои отделни пасажи от неговата история се отличават с такова майсторство, че се превръщат в неподражаеми класически образци не само в областта на историята, но и в сферата на социалните науки.


>>>	Литература и изкуство

#	Омировият епос
	Така както е изключително трудно да си обясним внезапното зараждане на философията сред древните гърци, така ни е трудно да си обясним появилите се сред тях прекрасни и достойни за възхищение произведения на литературата и изкуството. Безспорно икономическите и политическите фактори, които се изтъкват като причини за възникване на философията, ни помагат да си обясним и гръцките постижения в областта на литературата и изкуството. В крайна сметка на едновременните успехи на гърците в сферата на човешкото мислене и въображение може да се гледа единствено като на „гръцко чудо“.
	Всеки опит да се говори за забележителните постижения на древните гърци в областта на литературата трябва да започва с Омировите епически поеми, Илиада и Одисея, написани около 750 г. пр.Хр. В първата от тях се разказва за Троянската война, в която централно място се отделя на подвизите на гръцкия герой Ахил; в Одисеята се разказва за гръцкия герой Одисей и за приключенията му на път за дома след края на Троянската война. И в двата епоса се говори за забележителни дела: в Илиадата — за военна доблест и мъжество; в Одисеята — за хитроумния главен герой, който ловко, чрез хитрост, се справя със своите врагове. Героите и в двете епически творби в много редки случаи се отдават на размишления; те с всички сили се стремят да избегнат позора и живеят изцяло заради славата, без да ги интересуват въпроси от нравствено естество, като съвест, себепознание или духовно извисяване. Омировият епос, от друга страна, изобилства с описания на битки, единоборство и раздиращи страсти. Написан в стихотворна форма, той е изпъстрен със сцени на спокойна красота: Гръцката цивилизация кораб, който пори морската шир; водата, която се подгрява за къпане във ваната; приготовления за сън; изпиране на дрехи в потока. Рецитирани публично по различни тържествени поводи, десетилетие след десетилетие, век след век, епичните поеми на Омир са упражнили огромно влияние върху развитието на гръцката мисъл и изразни средства, увековечавайки вярата във величието на човека и преклонението пред красотата.
	{img:115_chasha.jpg|#Вътрешна страна на антична чаша. Изобразено е приятелството между двама от най-великите герои на _Илиадата_ Патрокъл и Ахил. На рисунката Ахил превързва раните на Патрокъл.}


#	Лирическа поезия
	И двете теми намерили съвършено нов изказ в древногръцката _лирическа_ поезия от 6 в. пр.Хр., наречена така, защото служела като вокален съпровод при изпълнения на лира, а не за да бъде декламирана пред широка аудитория; тя звучала по-нежно и по-интимно в сравнение с епическата поезия — в нея се разказвало за изживени разочарования, за любов, за вино или за обсипаното със звезди небе в лятна нощ. Един от най-надарените гръцки лирически поети от този период била жена на име Сафо, която живяла на остров Лесбос, близо до бреговете на Мала Азия. От малкото достигнали до нас нейни стихове съдим, че те са били посветени на други жени. (По това време жените от остров Лесбос не живеели изолирано, както по-късно живели атинянките, и много от тях били прочути с женската си хомосексуалност, откъдето произлиза и думата лесбийка, но ние знаем твърде малко за Сафо, за да съдим дали тя самата е била лесбийка или не.) Поезията на Сафо прелива от женственост, както можем да се убедим от следните прекрасни стихове: „На тази черна земя казват някои, прекрасно е да видиш как препуска конницата бърза; други казват, че пехотата ги вдъхновява или пък морската армада, но аз ще кажа, че е прекрасно само онова, което е близко до сърцето.“


#	Трагедии
	Вълнуваща като епоса и прекрасна като лириката, литературната форма, доведена до съвършенство от древните гърци, била трагедията. Тази форма на поетично изразяване, за първи път въведена от атиняните, се зародила около 500 г. пр.Хр. като елемент от провежданите на открито тържества, които играели важна роля в живота на държавата. Въпреки че античната трагедия се явява предшественик на съвременния театър в много отношения, тя се различава съществено от пиесите, които познаваме днес. Всички герои от трагедията носели маски, мъже изпълнявали женските роли, а няколко актьори били хорът, изпълняващ в съзвучие поетични строфи като коментар на действието, навеждащ зрителя на определени изводи. Първоначално трагедията включвала само хор и един актьор. По-късно били включени още няколко актьори. Фабулата била винаги проста и ясна, без второстепенни сюжетни линии или интриги. Причината за това се дължи на факта, че гръцката трагедия имала за цел да внуши на зрителя чувство на състрадание или страх, а това било възможно — особено в театъра на открито, който можел да побере до 17 000 зрители — само чрез неотстъпното следване на една-единствена силно драматична линия на действие. Идеалният трагически сюжет внушавал състрадание или страх чрез представяне на някакъв драматичен обрат в съдбата на главните герои, при което самата аудитория била довеждана до състояние на „катарзис“ или пречистване.


#	Есхил
	Макар че античната трагедия придавала значение предимно на фабулата, тя не била безразлична към идеите или персонажите. Тези два елемента присъствали неизменно, като в началото на 5 в. пр.Хр. по-голям акцент се поставял върху идеите, а към края на века — върху персонажа. Първият сред великите гръцки трагици, Есхил (525–456), използвал най-простите драматични средства, за да събуди у зрителите патриотични чувства. Неговите трагедии представлявали поетически диалози, водени на сцената между хора и не повече от двама герои. Сам участник в Персийската война, Есхил бил пламенен атински патриот, чиято главна цел била да даде израз на възвишени и благородни идеи. И макар че той успял да развие изненадващо добре фабулата, предвид ограничените средства, с които разполагал, неговата цел била да внуши не толкова състрадание или страх, колкото да събуди у гражданите на Атина чувството за ентусиазъм и вяра в хармонията на обществото. Трагедията на Есхил, наречена Перси, е единствената запазена гръцка трагедия, описваща съвременни събития, в която се възхвалява победата на свободата. Неговият Агамемнон е един изчистен разказ за престъплението и наказанието и неизменното възтържествуване на справедливостта.
	{img:116_epidavur.jpg|#Гръцки театър в Епидавър. Конструкцията на театъра, използваща естествения наклон на терена, и разположението на сцената представляват особен интерес. Античните пиеси винаги били поставяни на открито.}


#	Софокъл
	При Софокъл (496–406) повечето от „класическите“ черти на гръцката трагедия са доведени до съвършенство. В неговите трагедии например виждаме как драматичният сюжет в максимална степен ни внушава чувството на състрадание или страх, като в последна сметка ни кара да изживеем истински катарзис. Донякъде Софокъл постига това заради по-голямата сложност на своите сюжети спрямо тези на Есхил, но най-вече, защото в трагедиите си той засилва чувството за трагичност, като обръща повече внимание на героите. Така например главният герой в Перси е гръмогласният „варварин“ Ксеркс, към когото никой атинянин не би изпитал истинско съчувствие, докато в Едип цар на Софокъл централният герой е доста почтен човек, който не се отличава с някакви изключителни добродетели или грехове. Така аудиторията се отъждествява с Едип и е готова да изпита дълбоко съчувствие, когато след драматичен обрат във фабулата героят е лишен от власт и ослепен. Разбира се, Софокъл не се е отказал от намерението си да внушава определени идеи: Едип цар ни учи, че не трябва да се възгордяваме, когато ни сполети някакво преходно материално благополучие, и че в природата съществуват сили, по-могъщи от човека, с които трябва да се съобразяваме и почитаме. Този интерес към идеите кара Софокъл да набляга върху типичните черти на човешката природа, а не върху индивидуалните.
	{img:117_teatur.jpg|#План на театъра в Епидавър.}
	{img:118_fleitistka.jpg|#Флейтистка. Мраморен релеф от Атина от ок. 470 г. пр.Хр. Спокойната поза на свирещата (жената е облегната, с кръстосани крака), както и натуралистичното представяне на голото женско тяло са безпрецедентни в историята на античното изкуство преди епохата на класицизма в Гърция.}


#	Еврипид
	Известна промяна към индивидуалното и специфичното се забелязва при Еврипид (480–406), третият сред великите атински трагици. За разлика от своите предшественици, Еврипид бил голям противник на утъпканите пътища, поради което се явява един от новаторите в драматичния жанр. Той пръв въвежда елементи на сатира в своите трагедии и пръв изобразява герои от низшите слоеве на обществото, които говорят на прост, народен език, а не с обичайната високопарна поетическа декламация. И нещо особено важно, в своите трагедии Еврипид показва съчувствие към жените. Той превръща жените в централни образи в пиеси като _Алкестида_, _Медея_, _Електра_ и _Елена_; в _Медея_ той учи, че „жените също трябва да бъдат уважавани“ и че ако боговете им бяха позволили да свирят на лира, то те биха могли „да дадат достоен отговор на мъжете“. Критичният ум на Еврипид го кара да се вглежда в индивидуалните черти на характера повече, отколкото в общочовешките; затова той е най-психологическият и в този смисъл „най-модерният“ от тримата велики трагици на древна Елада.
	{img:119_batalni.jpg|#Батални сцени, 450 г. пр.Хр. Този керамичен съд за смесване на вино и вода показва две основни сцени: в горната му част е изобразена битката между гърци и кентаври, а в средата — битката между атиняни и амазонки.}


#	Гръцката комедия
	Нито едно разглеждане на великите успехи на антична Гърция в областта на литературата не може да завърши, без да се спомене античната комедия, доведена до съвършенство от атинския комедиограф Аристофан (ок. 448 — ок. 380). Гръцката комедия била лишена от „учтивост“ и изтънченост, тъй като била изпълнявана под открито небе пред многолюдна тълпа, от актьори с маски, които трябвало да крещят, за да бъдат чути. Вместо това тя била твърде волноречива — фарс, наситен с шутовщини, цинизми й груби шеги. Аристофан обичал да осмива „новомодните“ тенденции в съвременното му общество: учението на Сократ, трагедиите на Еврипид, войнолюбието на политиците. Сатирата му често била толкова крайна, че граничела с пародията, например, когато неговият Сократ обяснява значението на думата гръм като „неприличните звуци на облаците“. Понякога хуморът му се оказва трудноразбираем поради неговата злободневност, но в други случаи той е непреходен, както в неговия шедьовър Лизистрата, където жените от два враждуващи града слагат край на една глупава война, като отказват да спят със съпрузите си, докато не се сключи мир. На тази идея тепърва й предстои да бъде изпробвана.


#	Изкуството в древна Гърция
	Същите гърци, които показали такъв новаторски дух в областта на комедията и трагедията, проявяват своя творчески гений и в областта на изобразителното изкуство. Техният усет към комичното — жизнерадост, весела чувственост и често простовато остроумие, се чувства особено осезателно в рисунките върху античните глинени съдове. Черните силуетни фигури, изписани върху гръцките кани и вази, изобилстващи по целия елински свят през 6–5 в. пр.Хр., често имат лица с лукаво изражение, като че ли ей сега ще извършат някоя пакост, най-вече от сексуално естество. По-достоен и благороден вид имат мраморните статуи и скулптурните релефи, които гърците поставяли в храмовете и на обществени места. В тази област Атина още веднъж поела първенството с поредица от изключителни художествени произведения. Темата за величието на човека се превърнала в основна тема в работата на атинските скулптори и те започнали да извайват богове и богини по подобие на човека. Техните скулптури показват, че за атиняните нямало нищо по-красиво и по-достойно за възхищение от човешкото тяло.
	{img:120_skulptor.jpg|#Гръцки скулптор над работата си. Гърците не били срамежливи.}


#	Натуралистично изображение на човешкото тяло
	Може би най-изумителният аспект на „гръцкото чудо“ е внезапната поява на напълно съразмерни, натуралистични статуи на голо човешко тяло. Те се появили за пръв път в Атина ок. 490–480 г. пр.Хр., като тяхната поява вероятно неслучайно съвпада с победата на гърците над Персия. Дотогава гръцките скулптури били силно повлияни от Египет — сковани фигури с прави рамена, които посрещат окото на наблюдателя фронтално, като единия крак е леко изнесен напред. По-късно неочаквано се появяват съразмерни, добре изваяни фигури, където тялото е изобразено в грациозна и естествена поза. Подобно явление било напълно непознато в човешката история до този момент и не можем да избегнем констатацията, че триумфът на гръцките идеали за човешкото достойнство по време на Персийската война има известна връзка с този феномен. Убедени, че всички перси се подчинявали като роби на своите господари, докато самите те се радвали на политическо и социално равенство, гърците изразили своята идея за величието на човека, като увековечили достойнствата на човешкото тяло. Самият факт, че гърците виждали красота и у голото женско тяло, показва, че техният идеал не бил изцяло политически, защото, както знаем, жените не играели никаква роля в живота на държавата. Но скулпторите, привикнали да извайват естествената човешка красота, изпитвали еднакво възхищение както от мъжкото, така и от женското тяло.
	{img:121_apolon.jpg|#Аполон от Тенея; Аполон от Пиомбино; „Младеж от Крит“. Тези три фигури, датиращи съответно от ок. 560, 500 и 480 г. пр.Хр., отразяват постепенното „размразяване“ на гръцкото скулптурно изкуство. Първата скована и симетрична статуя е подражание на египетската скулптура (вж. статуята на фараон Микерин). Приблизително половин век по-късно тя е последвана от фигура, в която личи известно движение, като че ли събуждане от вековен сън, като в приказките. Последната фигура е представена съвсем натуралистично, което личи по деликатните извивки на тялото и от изместената тежест на тялото върху единия крак.}


#	Обобщени черти на статуите

	{img:122_diskibol.jpg|#Вляво: Дискобол или Дискохвъргачът на Мирон. Статуята отразява възхвалата на човешкото тяло характерна за Атина през „Златния век“. Сега тя се намира във Ватиканския музей. Вдясно: Хермес с малкия Дионис, скулптура на Праксител, 4 в. пр.Хр. Оригиналът се съхранява в музея на Олимпия в Гърция.}
	Внезапната поява на натуралистични скулптури в Атина съвпада не само с победата над Персия, но също и с първите трагедии на Есхил. На тази основа не можем да не направим определени аналогии между развитието на атинската драма и атинската скулптура. До известна степен тези аналогии имат основание, тъй като „най-класическите“ атински скулптори Фидий и Мирон са съвременници на „най-класическия“ трагик Софокъл (т.е. всички те са творили в средата на 5 в. пр.Хр.) и всички те са достигнали еднаква степен на обобщение. Те се стремели да изобразят човека в неговата най-дълбока човешка същност и все пак не толкова индивидуален по своите физически белези, че да бъде отъждествен с някоя конкретна личност. От друга страна, и Фидий, и Мирон се различавали от Софокъл по идеализирането на техните герои: ако се опитвали да изваят атлет или поет, те го изобразявали с идеално атлетично тяло или пък с особено поетично лице, т.е. като идеал за съответния тип. Освен това, тъй като техните естетически критерии винаги се основавали на мярката и уравновесеността, самата идея да внушават „съчувствие или страх“, подобно на трагиците, им била напълно чужда. И накрая, макар че някои гръцки скулптори донякъде приличали на Еврипид в стремежа си да подчертаят особеното, а не общото, те се появили много по-късно от него. Сигурно е обаче, че до средата на 4 в. пр.Хр. нито един портретен бюст в целия гръцки свят не е бил правен от натура. И до Лизип, който творил в края на века, нито един скулптор не би могъл да претендира за титлата майстор на реалистичния портрет.
	{img:123_partenon.jpg|#Партенонът. Един от най-големите и най-прочутите атински храмове. Партенонът се смята за класически пример на дорийската архитектура. Колоните му изглеждат по-изящни, тъй като са стеснени малко към върха си. Фризовете и фронтоните били украсени със скулптури в естествена големина, изобразяващи изправени на задните си крака коне, вкопчени в схватка гиганти и невъзмутими божества.}
	{img:124_doriiski.jpg|#Елементи от дорийския и йонийския стил.}
	Може да ни се стори, че в едно светло утро през 5 в. пр.Хр. всички атински граждани са се наговорили да се посветят на различни области на художественото творчество; дотолкова бил изключителен приносът на атиняните в областта на архитектурата, литературата и изобразителното изкуство. В действителност „класическият“ гръцки храм не бил измислен от атиняните; той постепенно се появил в гръцкия свят през периода от 550 до 500 г. пр.Хр. Въпреки това от всички гръцки храмове, строени някога, атинският Партенон, изграден между 447 и 438 г. пр.Хр., докато Софокъл е писал пиесите си, и украсен със скулптурните фигури и релефи на Фидий, се счита за най-хубавият. В архитектурно отношение гръцкият храм рязко се отличавал от монументалните, издигащи се към небето храмове, характерни за Западна Азия и Египет. Като наблягали повече на хоризонталните, отколкото на вертикалните линии, гърците се стремели да създадат впечатлението за спокойствие и хармония. Най-характерната черта на гръцкия храм била внушителната и все пак грациозна със своите канелюри колона, увенчана с опростен капител, в така наречения _дорийски стил_; колоната в _йонийски стил_ се отличавала от нея по това, че капителът й представлявал две охлювоподобни извивки. Когато атиняните построили Партенона — храм, посветен на покровителката на техния град, богинята Атина, те решили той да бъде изграден в по-сдържания дорийски стил, като че ли за да покажат на целия свят, че „дори в по-малкото се съдържа повече“.


>>>	Гръцките постижения

#	Отрицателни черти на гръцкия живот
	И все пак трябва да се въздържаме от безкритично възхищение пред древните гърци. Спартанците държали по-голямата част от населението в положение близко до това на крепостните, а атиняните приемали робството за даденост, като подлагали робите, превиващи гръб в мините, на най-безмилостна експлоатация. Отношението към жените в гръцкия свят по нищо не се различавало от патриархалните порядки — една репресивна система, в която бащите и съпрузите имали господстващо положение. Гръцките политици не били достатъчно просветени, за да избегнат империализма и военната агресия, пък и гърците не успели да отбележат голям напредък в областта на икономиката. И накрая, даже самите атиняни невинаги проявявали търпимост: Сократ бил осъден на смърт само заради това, че е изразил своите възгледи.
	{img:125_akropol.jpg|#Акрополът. Макет на най-високата и най-свещената част на град Атина по времето на неговия най-голям разцвет ок. 420 г. пр.Хр. Открояващият се в центъра храм е Партенонът.}


#	Контраст между идеалите на Гърция и Близкия Изток
	И все пак къде щяхме да бъдем днес без древните гърци? Огромното значение на гръцкия принос в историята на западния свят може да се види особено ясно, ако сравним чертите на гръцката култура с тези на културата в Месопотамия и Египет. В месопотамската и египетската цивилизации господствали самовластието, страхът пред свръхестественото и подчинението на индивида пред групата. Гръцката дума за свобода — _елеутерия_ — не може да бъде преведена на нито един от древните близкоизточни езици, включително и на староеврейски. Типичният политически режим в Западна Азия се изразявал в управление от абсолютен монарх с подкрепата на могъщата класа на жреците. Културата служела главно като средство за издигане престижа на управниците и жреците. В противовес на това гръцката цивилизация, особено в нейната атинска форма, се основавала на идеалите за свобода, оптимизъм, секуларизъм, рационализъм, строга красота и възхвала на тялото и ума, както и преклонение пред достойнството и величието на човека. Културата на древните гърци била първата, която се основавала на превъзходството на интелекта: нямало област, която те се бояли да изследват. Херодот разказва как един грък (в случая — спартанец) казал на един персиец: „Вие знаете как да бъдете роби, но не знаете нищо за свободата, … ако бяхте вкусили от нея, щяхте да ни учите да я браним не само с копия, но и с брадви.“


#	Уникалност на гръцката цивилизация
	Друг начин да се оцени уникалността на гръцката цивилизация и нейното непреходно значение е да си припомним някои от думите, които тя ни е завещала: политика, демокрация, философия, метафизика, история, трагедия. Всички те отразяват определен начин на мислене и действие, които в голяма степен са способствали за обогатяването на човешкия живот, но едва ли са били познати, преди гърците да ги измислят. Поразителен е фактът, че цялата западна представа за „хуманизма“ — отредената на човешкия род първенстваща роля в природата като цяло и на индивида в частност — е заимствана от гърците. За тях целта на човешкото съществуване била в максималното разгръщане на човешкия потенциал: изграждането на личността, наречено на гръцки _пайдейа_, означава, че всеки е скулптор на своята собствената статуя. Когато по-късно римската цивилизация заимствала този идеал от гърците, римляните го нарекли _хуманитас_, откъдето и произлиза съвременната дума „хуманизъм“. Римляните признават този факт, когато казват, че „Гърция е родината на хуманизма“, и ние трудно бихме казали, че не са прави.


#	Литература
	Andrewes, Anthony, _The Greeks_, New York, 1967. Един отличен съвременен разказ за архаичната и класическата гръцка история от ок. 750 до 350 г. пр.Хр.
	Austin, M., and Р. Vidal-Naquet, _The Economic and Social History of Ancient Greece_, Berkeley, 1977.
	Boardman, J., _Greek Art_, rev. ed., New York, 1985.
	_The Greeks Overseas_, rev., ed., London, 1982. Стандартна трактовка на гръцката колонизация.
	Burkert, Walter, _Greek Religion, Cambridge_, Mass., 1985. Съвременен и енциклопедичен труд. Особено полезен като справочник.
	Burn, A. R. _The Lyric Age of Greece_, New York, 1961. Едно интересно въведение в 7–6 в. пр.Хр.
	Davies, J. K., Democracy and Classical Greece, Glasgow, 1978. Ясно и авторитетно изследване.
	Dover, K. J., _Greek. Homosexuality_, Cambridge, Mass., 1978. Един сериозен анализ на основен аспект на класическия гръцки живот.
	Et al., _Ancient Greek Literature_, Oxford, 1980.
	Finley, M. I., _The Ancient Greeks: An Introduction to Their Life and Thought_, New York, 1963. Компетентно и кратко въведение в историята на гърците.
	_The World of Odysseus_, rev. ed., New York, 1978. Опит за използване на Омировите поеми като пътеводител из Тъмните векове на Гърция.
	Foley, H. P., _Reflections of Women in Antiquity_, New York, 1981.
	Kagan, _Donald, Pericles of Athens and the Birth of Democracy_, New York, 1991.
	Kitto, H. D. F., _The Greeks, Baltimore_, 1957. Една приятно написана и твърде лична интерпретация.
	Lloyd, G. E. R., _Early Greek Science: Thales to Aristotle_, London, 1970.
	Marrou, H. L, _A History of Education of Antiquity_, New York, 1964. Съвременна класика, която обхваща целия древен свят.
	Meiggs, R, _The Athenian Empire_, Oxford, 1979. Най-значителното изследване на атинския империализъм от 5 в. пр.Хр.; монументален труд.
	Murray. O., _Early Greece_, Glasgow, 1980. Едно отлично аналитично описание на историята на древна Гърция преди 5 в. пр.Хр.
	Pollitt, J. J., _Art and Experience in Classical Greece_, Cambridge, Mass., 1972. Най-доброто въведение към социалните и интелектуални сили, довели до гръцкото изкуство.
	Pomeroy, Sarah В., _Goddesses, Whores, Wives, and Slaves: Women in Classical Antiquity_, New York, 1975. Най-доброто тълкувание на ролята на жените в Гърция и Рим. Почива върху най-разнообразни източници и разглежда жените от всички класи.
	Sealey, Raphael, _A History of the Greek City States_, ca. 700–338 B.C., Berkeley, 1977. Един интересен анализ, който преразглежда по-старите схващания за гръцкия политически живот.
	Snell, Bruno, _The Discovery of the Mind: The Greek Origins of European Thought_, Cambridge, Mass., 1953. Стимулиращи мисълта есета.
	Snodgrass, A. M., _Archaic Greece_, London, 1980.
	Starr, C. G., _The Economic and Social Growth of Early Greece 800–500 B.C_., New York, 1977. Отлично изследване на този труден, но важен въпрос.
	_The Origins of Greek Civilization_, 1100–650 B.C., New York, 1961. Най-доброто подробно разглеждане на ранните епохи.
	Stockton, D., _The Classical Athenian Democracy_, Oxford, 1990. Едно популярно резюме на последните изследвания; горещо го препоръчваме.


#	Източници
	Повечето гръцки автори са преведени на английски в съответните томове на _Classical Library, Loeb, Harvard University Press_.
	Освен това, могат да се окажат полезни следните преводни издания:
	_Barnstone, Willis, tr., Greek Lyric Poetry_, New York, 1962.
	Kagan, _Donald, Sources in Greek Political Thought, Glencoe_, III., 1965.
	Lattimore, R., tr., _Greek Lyrics_, Chicago, 1960.tr., The Iliad, Chicago, 1961.
	Tr., _The Odyssey_, New York, 1968.


>>	Глава 8
>>	Елинистичната цивилизация

E>
	Александър се разплакал, когато научил от Анаксарх, че съществуват безкрайно много светове. Когато приятелите му го попитали дали не му се е случило някакво нещастие, той отвърнал: „Не смятате ли за достатъчно тъжен факта, че при наличие на толкова много светове все още не сме покорили нито един?“
@	Плутарх, За спокойствието на духа
E$


>>>
#	Подвизите на Александър Велики
	Най-голямата трагедия на гърците била тяхната неспособност да решат проблема за политическия конфликт. Сериозно разклатена от войните между градовете, които се водили през периода 431–338 г. пр.Хр., гръцката цивилизация била едновременно спасена и преобразена от една от най-забележителните личности, стъпвали на световната сцена — един младеж, по-късно наречен Александър Велики. През 338 г. пр.Хр. бащата на Александър, Филип Македонски, полуварварски вожд, дошъл от скалистите земи на север от Гърция, покорил цяла Гърция, като извоювал победа в решаващата битка срещу съюзните войски на Атина и Тива. Две години по-късно Филип бил убит в резултат на семейна вражда, а неговият поразително красив и енергичен син Александър го наследил на 20-годишна възраст. След като набързо затвърдил властта си в цяла Гърция, като избил евентуалните си съперници, през 334 г. пр.Хр. Александър се почувствал достатъчно сигурен, за да остави свой наместник, и се отправил към Азия с войска от 48 000 души, да завоюва нови територии. В началото персите не гледали сериозно на този дързък, двадесет и две годишен младеж, който настъпвал към техните граници, но след четири години, излизайки победител в три блестящо проведени битки — при Граник (334), Исос (333) и Гавгамела (331), — Александър покорил цялата Персийска империя. По време на този поход войските му извършили някои от най-изумителните подвизи, записани в летописите на военната история. Така например с тежки раници на гръб те вървели през нагорещения и безводен персийски терен от залез-слънце до пладне, ходейки дневно по 16 часа, което средно прави преход от по 50 км на ден. След такъв главоломен поход, вместо да се завърне в родината си или да се настани спокойно в столицата на персите Персепол, Александър продължил още по на изток, решен да завладее Бактрия (днешен Афганистан); той прекосил река Инд и навлязъл в Индия, където две години (327–326 г. пр.Хр.) се опитвал да разгроми индуските войски, снабдени с бойни слонове. Когато най-накрая войските му отказали да воюват в толкова далечни земи, той ги върнал обратно в сърцето на Персия и през 323 г. пр.Хр. умрял във Вавилон от заразна болест, докато се подготвял за нов завоевателен поход — този път към Арабия. И макар за него да казват, че плакал, защото не могъл да завоюва света, той все пак успял да измине близо 32000 км, като същевременно воювал, за да стане господар на най-голямата империя в света, преди още да е навършил тридесет години.
	{img:126_aleksangur.jpg|#Мраморна глава на Александър. Говори се, че Александър Велики бил много красив, но всички достигнали до нас негови копия го представят още по-красив. Тази глава датира от ок. 180 г. пр.Хр. и е характерна с това, че го изобразява с коса, подобна на „лъвска грива“.}
	Завоеванията на Александър Велики поставят основите на _елинистичната цивилизация_, една цивилизация, която просъществувала от негово време до ранните години на християнството в цялото Източно Средиземноморие и Западна Азия. Терминът елинистичен означава „гръкоподобен“ и се различава от елински или чисто гръцки. Елинистичната цивилизация била „гръкоподобна“, защото представлявала хибрид между гръцки и азиатски елементи. Самият Александър говорел гръцки и получил своето образование не от някой друг, а от великия гръцки философ Аристотел, въпреки че самият Александър не се съобразявал с гръцките предписания за скромност и живот, ориентиран към „златната среда“. Освен това през елинистичната ера гръцкият се превърнал в език на управляващите класи в Месопотамия, Сирия и Египет, а гръцката философия и литература били разпространявани из цяла Западна Азия, при все че гръцки говорещите владетели искали да ги почитат като божества. Тук ще се убедим, че елинистичната култура не била само някакъв миш-маш, а имала своите специфични черти. Преди обаче да разгледаме тази удивителна цивилизация, е необходимо да вземем под внимание нейната първооснова — персийската цивилизация, защото, така както елинистичният свят не би могъл да съществува без Александър Велики и гърците, така не би могъл да съществува и без по-старите завоевания на Кир Велики и персите.


>>>	Персийската империя

#	Възцаряването на Кир
	Почти нищо не е известно за персите преди средата на 6 в. пр.Хр., освен че са живели по източното крайбрежие на Персийския залив, че са говорили на индоевропейски език и са били подчинени на мидийците, сроден народ, който населявал териториите на изток и север от река Тигър. От тази неизвестност персите внезапно се появили в центъра на историческите събития, благодарение на изключителните подвизи на един княз, Кир, който наследил трона в едно южноперсийско племе през 559 г. пр.Хр. Скоро след това Кир станал владетел на всички перси и ок. 549 г. пр.Хр. отхвърлил господството на мидийците, като поел управлението на земите, простиращи се от Персийския залив до р. Халис в Мала Азия.


#	Присъединяването на Лидия

	{img:127_darii.jpg|#Персийската империя при Дарий I, 521–486 г. пр.Хр.}
	Като завзел част от Мала Азия, Кир стигнал до Лидийското царство, което по това време обхващало западната половина на Мала Азия до р. Халис. Лидийците, които били индоевропейско племе, създали държава — наследничка на хетите, която достигнала до небивал разцвет в резултат на откритите златни находища и благодарение на посредническата роля на лидийците в търговията по суша между Месопотамия и Егейско море. Заради търговските си контакти лидийците въвели металните монети като средство за размяна на стоки и услуги. Когато Кир стигнал до тяхната граница, цар на лидийците бил Крез, който бил толкова богат, че сравнението „богат като Крез“ е залегнало трайно в нашия език. Отнасяйки се с недоверие към своя съсед, през 546 г. пр.Хр. Крез решил да започне превантивна война, за да опази царството си от чужди посегателства. Според гръцкия историк Херодот Крез се обърнал към оракула в Делфи, за да се посъветва дали е разумно да предприеме веднага нападение, и получил отговора, че ако прекоси река Халис ще унищожи една велика държава. Той прекосил река Халис, но държавата, която унищожил, била неговата собствена. Войските му били напълно сразени, а процъфтяващото му царство станало провинция на персийската държава.
	{img:128_krez.jpg|#Древна лидийска монета, вероятно сечена по време на царуването на Крез.}


#	Завоевания на Кир и политика на самоопределение
	Кир нахлул в Месопотамия през 539 г. пр.Хр., като ударил така ненадейно, че успял да превземе Вавилон без бой. Веднъж влязъл във Вавилон, цялата Нововавилонска империя била негова. По-рано видяхме, че Кир позволил на евреите, държани като пленници във Вавилон, да се върнат в Палестина и да основат там своя полунезависима, васална държава. Тук можем да добавим, че Кир предоставил и на други поробени народи правото на значително самоопределение. Когато през 529 г. пр.Хр. той умира от раните си, които получил в незначителна схватка с варварски племена на север от неговите владения близо до Аралско море, Кир оставя след себе си империя, по-голяма от всяка друга, съществувала дотогава. Въпреки това малко по-късно, през 525 г. пр.Хр., Персийската империя се разраснала още повече, когато синът на Кир, Камбиз, завладял цял Египет.


#	Укрепване на Персийската империя при Дарий Велики
	Наследникът на Камбиз, Дарий I, който царувал в Персия от 521 до 486 г. пр.Хр., се заел да затвърди военните завоевания на своите предшественици, като усъвършенства управлението на персийската държава. Дарий Велики, както обикновено го наричат, разделил империята си на провинции, известни като сатрапии, ръководени от управители, наричани сатрапи, които разполагали с голяма власт, но били длъжни да плащат на държавата определен годишен налог. (Васалните държави като Еврейското царство също били длъжни да плащат на персийския цар годишни данъци.) Като се придържал към толерантната политика на Кир, Дарий позволил на различните неперсийски народи в Персийската империя да запазят повечето от своите местни институции, като в същото време им наложил единна парична единица и стандартизирана система от мерки и теглилки. Така например, египетският сатрап при царуването на Дарий възстановил древните египетски храмове и систематизирал египетските закони, като се ползвал от съветите на местните жреци.


#	Дарий като строител
	Дарий се проявил и като велик строител. Той построил нова царска резиденция, наречена от гърците Персепол („персийски град“), която впоследствие се превърнала в официална столица на Персия. Освен това той прокопал канал от Нил до Червено море и изградил напоителни системи по Персийското плато и на границата със Сирийската пустиня. Най-впечатляваща сред неговото гражданско строителство била системата от пътища, предназначена да улесни търговията и връзките с най-отдалечените провинции на Персия. Ненапразно най-известният от тях бил „царският път“, простиращ се на 2500 км разстояние от Суза близо до Персийския залив, до Сарди на Егейско море. Изпращаните по този път царски куриери представлявали първата „пощенска система“, тъй като пренасяли съобщения и товари на смени, от един пост до друг, като разстоянието между отделните постове било колкото разстоянието, изминавано с кон на ден: на всеки пост чакал по един ездач и свеж кон, за да отнесе това, което е било донесено от „куриера“ преди него. Днес много малко хора знаят, че мотото на американските пощенски служби е заимствано от похвалните слова, изречени от Херодот за персийските куриери, препускащи по царския път: „нито сняг, нито дъжд, нито пек, нито мрак са в състояние да попречат на тези куриери бързо да доставят вестта до местоназначението й.“


#	Гръцката съпротива срещу персийското господство
	Изключително надарен като администратор, Дарий Велики допуснал една съществена грешка в геополитическата си стратегия: опитът му да наложи над Гърция персийска хегемония. След като Кир превзел Лидия, Персия станала владетел на гръцкоезичните градове по западното крайбрежие на Мала Азия и независимо колко толерантно било персийското управление, тези градове продължавали да жадуват за свободата на всички останали гръцки градове държави. В резултат на това между 499 и 494 г. пр.Хр. гърците от азиатския континент се вдигнали на въстание за извоюване на независимостта си. Те скоро били подкрепени от атински войски, които се присъединили към азиатските гърци и участвали в подпалването на Сарди, регионалния административен център на персите. След като потушил въстанието, Дарий искал да е сигурен, че намиращите се под персийско владичество гърци никога повече няма да получат помощ отвън, затова през 490 г. пр.Хр. изпратил войска през Егейско море, която да накаже Атина и да покаже на всички европейски гърци, че оттук нататък възнамерява да им бъде господар. В битката при Маратон, през 490 г. пр.Хр., Дарий претърпял единственото поражение по време на своето царуване. И макар че през 480 г. пр.Хр. неговият син и наследник, Ксеркс, решил да си отмъсти за понесеното унижение, като се опитал да смаже Гърция с огромната си армия, героичната съпротива на Атина и Спарта го накарали да отстъпи и година по-късно да се откаже от плановете си. Вероятно в този момент персите осъзнали, че са достигнали върха на своята експанзионистична политика и че отсега нататък ще трябва да се пазят от европейските гърци като от свои непримирими врагове.
	{img:129_persiiska.jpg|#Златна персийска чаша. Слабостта на персите към лъвовете вероятно се дължи на асирийско влияние.}
	{img:130_kserks.jpg|#Големият дворец на Дарий и Ксеркс в Персепол. В персийската архитектура се използвали колони с канелюри, заимствани от гърците, както и скулптурни релефи, наподобяващи тези на асирийците.}


#	Нарастваща нестабилност на Персийската държава
	Всъщност от 479 г. пр.Хр. до завладяването на Мала Азия от Александър Велики през 334 г. пр.Хр. гърците обикновено били твърде заети с вътрешните си междуособици, за да представляват някаква сериозна заплаха за Персия. За персите това било изключително благоприятно, тъй като през споменатия период Персийската империя изпитвала все по-голяма държавна нестабилност, дължаща се на борби за трона и на избухването на въстания в различните провинции. Така по времето, когато се появил Александър, макар че империята била все още непокътната, тя вече била твърде разклатена. Независимо от всичко, когато Александър превзел териториите, владени преди него от Кир, той получил две духовни наследства — едното от религиозен, а другото от културен характер.


#	Възникване на зороастризма
	Религиозното наследство на Персия бил зороастризмът, който заедно с будизма и юдаизма се явява една от трите главни _универсални_ и _персонални_ религии, познати на света преди християнството и исляма. И макар че корените на зороастризма могат да се проследят далеч назад, чак до 16 век пр.Хр., истинският основоположник на тази религия, чието име тя носи, е Зороастър (гръцкият вариант на персийското име Заратустра), персиец, който живял малко преди 600 г. пр.Хр. (Съществува академичен спор относно времето, когато е живял Зороастър, като някои авторитети сочат дата от няколко века по-рано.) Зороастър е вероятно първият истински теолог в историята, първият известен учен, който е създал една напълно завършена система от религиозни представи. Той, изглежда, е смятал за своя мисия да пречисти традиционните обичаи на персийските племена — да изкорени политеизма, жертвоприношенията на животни и магията — и да постави техния религиозен култ върху една по-последователна и етична база.


#	Универсална дуалистична религия
	Зороастризмът бил универсална религия дотолкова, доколкото Зороастър учел, че във вселената съществува един върховен бог, когото той наричал Ахурамазда, което значи „мъдрият бог“. Ахурамазда въплъщавал принципите на светлината, истината и справедливостта; той не бил гневлив, нито пък зъл и светлината му се разпръсквала навсякъде, а не само върху едно или друго племе. Понеже грехът или мъката в света не могли да бъдат обяснени с Ахурамазда, Зороастър му противопоставил съществуването на друго божество, Ариман, който бил коварен и зъл, повелител на силите на мрака и злото. Очевидно от гледна точка на самия Зороастър Ахурамазда бил много по-силен от Ариман, на когото Ахурамазда позволил да съществува почти от разсеяност, но проповедниците на зороастризма, известни като „магове“, постепенно започнали да наблягат върху дуалистичното начало във философията на създателя й, твърдейки, че Ахурамазда и Ариман са равностойни и се намират в отчаяна бороа помежду си за надмощие. Според тях чак в последния велик ден „светлината“ ще възтържествува над „тъмнината“, когато Ахурамазда ще победи Ариман и ще го запрати в бездната.


#	Религия на личността
	И в двете си разновидности на повече или по-малко дуалистична религия зороастризмът се проявява като изцяло лична религия, което ще рече, че тя поставяла повече лични, отколкото обществени изисквания и предлагала възнаграждение за отделния човек. В частност зороастризмът приемал, че Ахурамазда не покровителства племена и държави, а хора, които служели на неговата кауза за възтържествуване на истината и справедливостта. Хората притежавали свободна воля и били свободни да извършват или да не извършват грях. Естествено зороастризмът учел хората да не грешат, а да водят праведен живот, да се обичат и помагат един на друг, доколкото могат, да помагат на бедните и да бъдат гостоприемни. Онези, които се придържали към такъв начин на живот, щели да бъдат възнаградени в отвъдния свят, тъй като религията приемала, че мъртвите ще възкръснат в „деня на Страшния съд“ и ще бъдат изпратени в рая или ада. В свещените книги на зороастрийската вяра, известни като Авеста (книги, писани в течение на много векове), отплатата за следването на праведния път е ясно посочена: „Този, който нахрани истински предания…, той ще отиде в рая.“


#	Някои сходни черти на зороастризма с юдаизма и християнството
	От беглото цитиране на някои от догмите на зороастризма става ясно, че тази религия има много сходни черти с юдаизма и християнството. Етичното съдържание на зороастризма наподобява ученията на еврейските пророци, неговата есхатология — някои страни на следизгнанннческия юдаизъм, а неговият рай и ад — някои аспекти от учението за отвъдния живот на християнската религия. Самото съществуване на свещените книги ни напомня за значението, което юдеите са придавали на Стария завет, а християните — на Стария и Новия завет. За съжаление не можем да определим с точност, в каква посока е вървяло влиянието, поради почти непреодолими трудности на датирането. И все пак положително не е случаен фактът, че основните аспекти на юдейската религиозна мисъл са се оформили в азиатския свят, управляван от царе като Кир и Дарий — и двамата убедени зороастрийци — или че по-късно представите на евреите за Страшния съд, които от своя страна са повлияли на християнството, са се развили в един елинистичен свят, върху който зороастризмът е продължавал да упражнява своето влияние. Освен това напълно извън контекста на влиянието, което зороастризмът евентуално е оказал върху юдаизма, персийската вяра е упражнила известно влияние върху гръцките завоеватели на Западна Азия, като ги е насърчавала да развиват религиозно мислене в един по-универсален и личен план.
	Универсализмът най-добре характеризира приноса на персийската култура към елинистичния синтез. За разлика от асирийците, нововавилонците и египтяните, които се опитвали да наложат своите обичаи над победените от тях народи (в случаите, когато просто не ги заробвали), персите възприели една толерантна политика „на единния свят“, според която те се смятали за водещата сила в един конгломерат от обединени народи. И докато месопотамските владетели се наричали „истински цар“, владетелите на Персийската империя възприели титлата „цар на царете“, с което искали да покажат, че признават съществуването на други народи и други царе под егидата на тяхното господство. Освен това най-великите персийски монарси Кир и Дарий непрекъснато се стремели да научат по нещо от обичаите и науките на покорените народи. Така например те възприели и разпространили металните монети, изобретени от лидийците, научили се от вавилонските астрономи да правят карти на звездното небе и изпратили финикийски моряци на изследователски пътешествия.


#	Еклектичният характер на персийската архитектура
	Персийският обичай да заимстват идеи от другите, наречен с термина _еклектизъм_, се вижда особено ясно в архитектурното им наследство. Персите възприели издигнатата платформа, както и терасовидния архитектурен стил, характерни за Вавилон, като също така имитирали крилатите бикове, ярко оцветените глазирани тухли и декоративните мотиви, характерни за архитектурата на Месопотамия. Но вместо месопотамската арка и свод, те възприели колоната и колонадата от Египет. Освен това вътрешното подреждане, както и орнаментите във вид на палма и лотос в основата на колоните били също заимствани от Египет. И накрая, канелюрите на колоните, както и спиралните орнаменти под капителите не били египетски, а гръцки, но възприети не от континентална Гърция, а от гръцките градове в Мала Азия. С пристигането на Александър персите ще станат пряко подчинени на континенталните гърци, а гърците ще започнат веднага да заимстват от персите.


>>>	Филип Македонски и Александър Велики

#	Политически раздори в Гърция
	През първите две трети на 4 в. пр, Хр. много гърци взели присърце стиха от пиесата на Еврипид _Андромаха_, който гласи: „В Гърция, уви! Колко зле са устроени нещата!“, но никой като че ли не можел да направи нещо по този въпрос. Това, че в Гърция „нещата вървели на зле“, се дължало на нейното политическо разцепление: град воювал срещу град, фракция срещу фракция. Докато Тива воювала със Спарта, а Атина воювала с Тива, все повече гърци започнали да жадуват за появата на „силен човек“, който да прекрати всякакви междуособици, колкото и империализмът и тиранията да са в противоречие с изконните гръцки идеали. Най-накрая Гърция намерила своя силен човек в лицето на Филип Македонски.


#	Македония преобразена при Филип

	{img:131_relefa.jpg|#Два релефа от стълбището на големия дворец в Персепол.}
	Ако славата на Филип не беше засенчена от славата на неговия син Александър, той положително щеше да се нарича Филип Велики. Преди Филип да поеме управлението в Македония през 359 г. пр.Хр., тази гръцкоезична територия на север от Гърция се характеризирала с липса на градове, слабо развито земеделие и отсъствие на политическа стабилност, като почти през цялото време била арена на сражения между враждуващи родове. И все пак, благодарение на силната си воля, Филип превърнал Македония в значителна сила само за две десетилетия. Най-напред той се отървал от всичките си съперници, след което въвел самовластни форми на управление, а после започнал да разширява границите си, като съчетавал своите военни умения с политиката „разделяй и владей“. По думи на негови съвременници неговият боен стил довел до революция във военното изкуство. Дотогава гърците формирали своите армии изключително от граждани-доброволци и наборници, като всички те можели да воюват само част от годината, за да не изоставят своите посеви в периодите на полска работа. Тъй като преминавали през кратки периоди на военно обучение, почти всички войници в гръцката армия се сражавали по един и същ начин в тежковъоръжената пехота. За разлика от тях, като набирал войската си отчасти от наемници, отчасти от предани македонци, които нямали ангажименти към земята, Филип създал професионална армия.


#	Македонската професионална армия
	Предимствата на македонската професионална армия, армия, която по-късно служела на Александър Велики, така както на Филип, били многобройни. Така например командирът на една такава армия можел да разчита на различни „специалисти“. Армията на Филип имала леко подвижна конница, а също и специални стрелци, чиято цел била да деморализират и объркат врага в началото на битката, обсипвайки го с дъжд от стрели от другия край на бойното поле. Сред специалистите на Филип не на последно място били добре обучените шпиони и контрашпиони, които добре владеели изкуството да „дезинформират“. Друго преимущество на професионалната войска била възможността да се наложи строга дисциплина. Свободните гърци, които постъпвали доброволно във войската, биха могли от чист идеализъм да си наложат известна дисциплина и все пак всеки командир, който би искал да заповядва на такава войска, би срещнал трудности, а идеализмът на тези войници би започнал да намалява обратнопропорционално на продължителността на походите. От друга страна, войниците от армията на Филип приемали заповеди, без да роптаят и без ни най-малко да се съмняват относно последствията за неподчинение: казват, че веднъж Филип убил намясто един заспал часовой, след което, отдалечавайки се, казал невъзмутимо: „Оставям го така, както го намерих.“ На последно място, професионализмът позволил на Филип да се освободи от големия брой небоеспособни слуги, които носели провизиите. Преди това гръцките части се придвижвали бавно от място на място, тъй като във войската гъмжало от хора, които носели храна и оръжие за другите войници, докато Филип карал бойците си сами да носят своите провизии и оръжие, доколкото им позволявали силите. Всички нововъведения на Филип били смятани за варварски от „изтънчените“ гърци на градовете държави, но именно това негово безразличие към „добрите обноски“ във войската му позволило да нанася мълниеносни удари и му осигурило пълна победа над съюзните войски на Атина и Тива в битката при Херонея през 338 г. пр.Хр.
	{img:132_falanga.jpg|#Македонска фаланга. Пехотата на Филип Македонски, а по-късно на Александър Велики: пехотинците били въоръжени с дълги копия, които държали с две ръце, и се движели построени в каре от 16 редици по 16 души. Бойците във фалангата били обучени да се обръщат в движение във всяка посока или да подсилват челните си редици, като се престрояват в редици по осем.}


#	Деспотизъм и завоевания
	Тази победа сложила веднъж завинаги край на свободата в античния град държава, защото след Херонея Филип наложил своята деспотична власт в цяла Гърция, а по-късно неговият син Александър поддържал този деспотизъм като трамплин в завоюването на половината Азия. Можем да открием доста ирония във факта, че учителят на Александър в младежките му години бил Аристотел, същият онзи гръцки философ, който твърдял, че хората са така устроени по природа, че трябва да живеят в градове държави, а „онзи, който може да живее сам, е или животно, или бог“, защото Александър се показал равнодушен към това негово учение и продължил да постъпва така, сякаш неговият наставник не бил грък, а персиец. В миналото някои историци смятали, че изумителният поход на Александър през Мала Азия, Египет, Месопотамия, Персия и Афганистан до границите с Индия е предизвикан от мисионерския стремеж да разпръсне искрата на гръцкото просветление сред смятаните за невежи азиатци, но сега вече учените са единодушни, че Александър е бил мотивиран единствено от жаждата за власт и слава, които граничели с мания за величие. (Той нарекъл няколко града на свое име, „Александрия“.) Една древна легенда разказва за това, как един морски пират, взет в плен от могъщия завоевател, му казал, че единствената разлика между тях двамата е в мащаба. Ако обаче оставим настрана мотивите, именно завоеванията на Александър, а не тези на пирата, лежат в основата на елинистичната цивилизация.


#	Насърчаване на смесените бракове
	Самият модел на управление на Александър бил елинистичен, защото в него се смесвали гръцки и азиатски черти. За целите на пропагандата младият македонец твърдял, че наказва персите за обидите, нанесени по-рано на гърците; и наистина той не само сменял персийските управници с гръцкоезични, но така също докарал гръцки заселници в новооснованите градове, за да държи в подчинение покорените народи. Освен това Александър разбирал, че той и неговите гърци не могат да се надяват да управляват огромната азиатска империя, ако на тях гледат като на омразни чужденци, затова насърчавал браковете между различните народности. Като се придържал към тази политика, самият Александър се оженил за бактрийската принцеса Роксана (личните му предпочитания били хомосексуални) и разчупил питка хляб с младоженката в деня на сватбата в знак на уважение към местните обичаи.
	{img:133_sarkofag.jpg|#Александър в битка. Сцена върху саркофаг, 300 г. пр.Хр. Александър е изобразен на кон вляво.}


#	Азиатските чудатости на Александър
	Онова, което най-много въодушевявало Александър относно живота в Азия, не били нито принцесите, нито питките хляб, а онези азиатски обичаи, които биха могли да затвърдят неговата еднолична власт и неговата слава. Разбира се, гръцките традиции били напълно несъвместими с ласкателството и показността. Известна е историята, когато Александър, току-що станал владетел на Гърция, срещнал философа Диоген, седящ в дървената бъчва, която му служела за дом, и го попитал дали не иска някаква услуга. „Да“, отвърнал мъдрецът, „отмести се, че ми правиш сянка“. Решен да не допуска повече подобно отношение, ако може да го избегне, Александър се обличал в пищни персийски одежди, когато пътувал из Азия, и заповядал на своите поданици, когато се приближават към него, или да коленичат, или да се просват ничком в зависимост от ранга си. Най-крайно било решението му да се провъзгласи за бог. И макар че той направил това само в Египет, където фараоните от хилядолетия били почитани като потомци на бога-слънце Амон, желанието му да бъде обожествен е доста необичайно за грък, от когото се очаквало да се отдръпне, за да не прави сянка, щом някой небрежен философ поискал това от него.


>>>	Политически и икономически тенденции

#	Елинистичните държави
	Когато Александър умира през 323 г. пр.Хр., той не оставя свой законен наследник, с изключение на своя умствено недоразвит доведен брат. Легендата говори, че когато на смъртния му одър приятелите му го попитали кого ще посочи за свой наследник, той казал „най-силния“. След смъртта му неговите висши военачалници започнали да си поделят империята. Някои от по-младите пълководци оспорили тази подялба, което довело до серия от войни, чиято връхна точка била решителната битка при Ипсос през 301 г. пр.Хр. В резултат последвала нова подялба на териториите между победителите. Селевк завзел Персия, Месопотамия и Сирия; Лизимах поел управлението над Мала Азия и Тракия; Касандър се установил в Македония; а Птолемей присъединил Финикия и Палестина към своите първоначални владения в Египет. Двадесет години по-късно от тези четири държави останали три, когато Селевк победил и убил Лизимах в битка и заграбил неговите земи в Мала Азия. Междувременно, повечето от гръцките градове били въстанали срещу македонското господство. Като се обединили в отбранителни съюзи, няколко от тях успели да запазят известна независимост близо век като федеративни държави. И накрая между 146 и 30 г. пр.Хр. почти всички елинистични територии паднали под римско владичество, с изключение на най-източните земи, които се върнали към господството на местните перси.


#	Деспотизмът на полубожествените владетели извън Гърция

	{img:134_elini.jpg|#Александър Велики и елинистичния свят.}
	Основната форма на управление през елинистичната епоха във всички земи, някога завладени от Александър, с изключение на по-голямата част от континентална Гърция, била деспотизмът на владетелите, които се представяли най-малкото като полубогове. Най-могъщите наследници на империята на Александър, Селевкидите в Западна Азия и династията на Птолемеите в Египет, са правили систематични опити да се обожествят. Един от царете Селевкиди, Антиох IV, възприел титлата „Епифан“ или „видим бог“. По-късно управляващите членове на династията на Птолемеите се подписвали под своите декрети с „теос“ (бог); те възродили обичая да се женят за сестрите си, упражняван от фараоните като средство да се запази чиста божествената кръв на царското семейство. Излишно е да се казва, че управници като тези не срещали никаква официална съпротива и все пак неизбежни последици от подобно абсолютно самодържавие били честите дворцови интриги, стигащи до убийства, отравяния, заговори с чужди сили, нашествия и войни. Следвайки политиката „убивай или ще бъдеш убит“, Птолемей IV, цар на Египет (221–204) умъртвил майка си, чичо си и собствения си брат. Поколения след него една от неговите потомки, красивата Клеопатра (69–30), се опитала да съзаклятничи с римляните в напразни усилия да поддържа някакво подобие на независимост за елинистичния Египет.
	{img:135_lizimah.jpg|#Александър Велики. Елинистичните владетели изобразявали върху монетите си лика на Александър, за да подчертаят връзката си с почитания герой. Този драматичен профил бил сечен по време на Лизимах Тракийски ок. 300 г. пр.Хр.}
	Единствената жизнеспособна алтернатива на ориенталския деспотизъм по време на елинистичната ера бил полисният федерализъм, развит в континентална Гърция. След като извоювали независимостта си от елинистичната държава Македония, няколко гръцки града сключили отбранителни съюзи, които бързо прераснали в конфедерации: Етолийският и Ахейският съюз. Тези съюзи просъществували в цяла Гърция до 146 г. пр.Хр., когато били изместени от върховното управление на Рим. Организацията и в двата съюза в общи линии била еднаква. Всеки съюз имал федерален съвет, състоящ се от представители на членуващите градове, като съветът разполагал с правомощия да издава общи закони, отнасящи се до населението. На събрание, на което можели да присъстват всички граждани на членуващите градове, се решавали въпросите за война и мир и се избирали ръководители. Изпълнителната и военна власт била дадена в ръцете на военачалник, избиран за срок от една година, който можел да бъде преизбиран само през година. Съюзите със сигурност не били обединени държави, тъй като централната власт била зависима от местните правителства за получаването на приходи и набиране на войски. Въпреки това тези съюзи най-много се доближават до идеята за доброволен национален съюз преди Новото време.


#	Динамични аспекти на икономика: (1) Развитие на търговията
	По отношение на икономиката елинистичният свят бил като цяло проспериращ, благодарение на развитието на търговията с далечни страни, на финансите и градовете. Развитието на търговията може да се обясни с няколко фактора, първият, сред които бил обособяването на обширна търговска зона в резултат от походите на Александър Велики. Много преди Александър гърците поддържали оживени търговски връзки с далечни страни, но те били възпрепятствани в търговията си с отделните части на Персийската империя и със земите на изток от Персия, защото персийските императори и сатрапи предпочитали да действат съобразно собствените си икономически интереси, а не тези, на гърците. Но когато гръцките владетели се настанили в Египет и Западна Азия след 323 г. пр.Хр. и когато гръцкоезични общности се появили из цялата територия от Александрия в Египет до другата Александрия в Северна Сирия, а оттам до още една Александрия край Персийския залив, били установени устойчиви търговски връзки от Източното Средиземноморие до Централна Азия. Освен това, с бази в Египет, Мала Азия, Персия и Бактрия гръцките търговци можели да стигнат още по-далеч, чак до вътрешността на Африка, Русия и Индия. На второ място, Александър, без да иска, стимулирал развитието на инвестициите, като пуснал в обръщение купища персийско злато и сребро под формата на монети, накити и луксозни предмети. И на трето място, успоредно с развитието на търговията, производствените отрасли, осигуряващи стоки и предмети за търговски цели, били съвсем съзнателно покровителствани от самовластните господари като средство да се получат повече приходи в хазната.
	Новите търговски контакти били особено оживени и доходоносни в Египет по времето на Птолемеите и в земите от Западна Азия, под властта на Селевкидите, чието сърце била Сирия. Птолемеите и Селевкидите използвали най-различни средства за насърчаване на търговията. Те усъвършенствали своите пристанища, строели пътища и канали и изпращали бойни кораби да контролират морските пътища. Освен това Птолемеите използвали учени-географи, за да откриват нови пътища към далечни земи и така да осигуряват ценни пазари. Благодарение на подобни методи Египет развил процъфтяваща търговия с най-разнообразни стоки. В пристанището на Александрия пристигали подправки от Арабия, мед от Кипър, злато от Етиопия и Индия, калай от Британия, слонове и слонова кост от Нубия, сребро от Испания, фини килими от Мала Азия и даже коприна от Китай. Печалбите за управляващите и за някои от търговците често достигали 20–30 процента.
	{img:136_lira.jpg|#Жена, свиреща на лира. Мраморен релеф от континентална Гърция, 1 в. пр.Хр.}


#	(2) Развитие на финансите
	Други доказателства за значителното икономическо развитие през елинистичната епоха могат да се намерят в развитието на финансите. Една международна парична икономика, основаваща се на златни и сребърни монети, присъствала навсякъде по земите на Източното Средиземноморие и Западна Азия. Банките, обикновено собственост на държавата, израснали като основни институции за отпускане на кредити за всякакви търговски начинания. Спекулациите, завладяването на пазари, оживената конкуренция, основаването на големи търговски къщи и развитието на застрахователното дело били сред останалите характерни черти на този забележителен период.
	{img:137_antioh.jpg|#Антиох I, „Сотер“. Елинистичен владетел на Сирия (281–261), чиято предпочитана титла сотер означавала „спасител“. Зареяният поглед говори за божествено вдъхновение.}


#	(3) Развитие на градовете
	На последно място, по време на елинистичния период се наблюдава бурно развитие на градовете, дължащо се както на икономически, така и на неикономически причини. Без да се водят от икономически подбуди, гръцките управници наемали гръцки чиновници и особено гръцки войници, които да поддържат тяхното господство над негръцката част от населението. Често тази политика водела до възникването на градски селища на празно място. Самият Александър Велики основал около седемдесет града като предни постове на гръцкото господство, а през следващите два века неговите наследници основали още около двеста града. И все пак причините за засилващата се урбанизация могат да се търсят както в развитието на търговията и индустрията, така и в увеличаване броя на държавните органи, отговарящи за икономическия контрол. Поради тази причина разрастването на населението в някои градски центрове било направо експлозивно. Само за един век населението на Антиохия в Сирия се увеличило четири пъти. За по-малко от два века град Селевкия на река Тигър, който израснал на празно място, се превърнал в огромна метрополия, наброяваща няколко стотици хиляди души. Най-голям и най-прочут от всички елинистични градове бил град Александрия в Египет, с около 500 000 жители. Нито един град от древността преди имперския Рим не би могъл да му съперничи по мащаби и блясък. Улиците му били покрити с хубава настилка и разположени симетрично. В него имало великолепни обществени сгради и паркове, музей и библиотека, съдържаща 700 000 свитъка. Народните маси обаче не участвали в бляскавия и разкошен живот наоколо, макар че отчасти този живот бил заплатен с плодовете на техния труд.
	{img:138_efes.jpg|#Мраморните улици на Ефес. Завзет през 334 г. пр.Хр. от Александър, този космополитен град на западното крайбрежие на Мала Азия бил прочут със своето великолепие.}


#	Преобладаващо земеделие и развитие на ръчно производство
	Макар че елинистичната икономика била, общо взето, динамична, през елинистичния период земеделието се запазило като основна форма на поминък и главен източник на богатство. (Едва през миналия век търговията и индустрията изместват земеделието като основен източник на богатство в Западна Европа и Северна Америка.) Освен това, макар че в елинистичен Египет и части от Западна Азия се наблюдавали наченки на промишленост, никъде не се осъществила истинска „индустриална революция“ на основата на техническия прогрес. Цялата промишленост се основавала предимно на ръчния труд, а не на използването на енергия.


#
	Въпреки общото развитие и процъфтяване на елинистичната икономика, далеч не всички се радвали на благополучие. Даже напротив, при някои хора внезапното забогатяване било последвано от внезапно обедняване, докато други живеели в постоянна бедност. Частните търговци и спекуланти били сред онези, чието богатство било най-несигурно поради рисковете, които носели търговските начинания. Така например търговец, който добре печелел от търговия със скъпи платове и би искал да вложи повече пари в това си начинание, би могъл да остане неприятно изненадан, установявайки, че вкусовете са се променили или че корабът, с който трябвало да пристигне стоката му, е потънал. Търговците били особено уязвими от това, което икономистите днес наричат синдром на „бързото покачване на цените и фалита“. Търговец, който очаквал да натрупа състояние от бързото покачване на цените и вземал заем, за да се възползва от покачването, можел изведнъж да открие, че стоката, с която търгувал, е пренаситила пазара и той няма пари да се издължи на кредиторите си. В постоянна бедност живеели дребните земеделци, които отглеждали култури за продан на местните пазари. (В Гърция те вероятно били още по-бедни, защото през елинистичния период Гърция имала отрицателен платежен баланс и нямала кой знае какво да предложи в търговията си с далечни страни, освен произведения на изкуството.) Вероятно и онези, които имигрирали в градовете, в повечето случаи също не могли да подобрят икономическото си положение, като много от тях били принудени да живеят в пренаселени жилища.
	След всичко казано дотук става ясно, че икономическият живот в елинистичния свят се отличавал с големи контрасти, нещо, което си струва да запомним, пристъпвайки към разглеждане нелинистичната мисъл и култура.


>>>	Елинистичната култура: Философия и религия

#	Течения във философията и религията
	Елинистичната философия се изразява в две течения, движещи се почти паралелно през цялата елинистична цивилизация. Основното течение, представено от стоицизма и епикурейството, показва дълбоко уважение към разума, разглеждан като ключ за решаване на човешките проблеми. Това течение било израз на гръцкото влияние, макар че философията и науката, обединени ведно от Аристотел, сега вече стояли пред отделни пътища. Другото течение, представено от киниците, скептиците и от различни азиатски култове, отричало разума и възможността да се постигне истината, а в някои случаи негови представители дори се обръщали към мистицизма и упованието във вярата. Въпреки различията в своите учения философите и привържениците на религията от елинистичната ера имали принципно съгласие по един въпрос: необходимостта да се намери избавление от несгодите на човешкото съществуване, тъй като с упадъка на свободния граждански живот, като израз на човешкия идеализъм, били необходими нови алтернативи, които да придадат смисъл на живота или поне да го направят поносим.


#	Киниците
	От новите елинистични философски течения първо се зародило учението на киниците, което възникнало ок. 350 г. пр.Хр. Най-видният представител на това течение, Диоген, станал известен с непрестанното търсене на „честния човек“. Киниците изповядвали убеждението, че трябва да се води „естествен“ живот и отхвърляли всичко, което било условно и изкуствено. (Думата _киник_ произлиза от гръцката дума за „куче“ и изразява идеята, че хората трябва да живеят така естествено, както животните.) Тяхна основна цел била независимостта: всеки човек трябвало да възпита в себе си способността да задоволява собствените нужди. Очевидно киниците имат сходни белези с други течения, появили се през вековете — например с движението на хипитата през 60-те години на нашия век. Съществуват обаче някои съществени различия. Киниците с презрение отхвърляли музиката и изкуството като прояви на неестественост и не били изразители на идеите на младото поколение. Но всички подобни течения като че ли отразяват чувството на безсилие пред ограниченията и целите на обществото. В един разказ се говори за това, как Александър Велики попитал веднъж ученика на Диоген, Крат, дали град Тива, наскоро разрушен от войната, трябвало да бъде отново построен. „Защо? — попитал киникът. — Друг Александър положително отново ще го разруши.“


#	Епикурейство и стоицизъм
	Както епикурейството, така и стоицизмът възникнали ок. 300 г. пр.Хр. Основоположници на тези две школи били съответно Епикур (ок. 342–270) и Зенон (след 300 г. пр.Хр.), и двамата живели в Атина. Епикурейството и стоицизмът имат няколко общи черти. И двете течения са индивидуалистични, интересуват се не от общественото благоденствие, а от добруването на отделния индивид. И двете са материалистични; те категорично отхвърлят съществуването на всякакви духовни субстанции — даже божествените създания и душата се разглеждат като продукти на материята. Освен това и стоицизмът и епикурейството съдържат елементи на универсализъм, тъй като и двете учат, че всички хора по света са еднакви и отхвърлят различията между гръцките и негръцките народности.


#	Стоиците търсят спокойствие на духа във фатализма
	Но в много отношения двете системи били твърде различни. Стоиците вярвали, че космосът е едно подредено цяло, където всички противоречия се разрешават в името на върховното добро. Злото следователно е относително; отделните несгоди, които спохождат хората, не са нищо друго, освен необходими събития за достигане на окончателната хармония във вселената. Всичко, което се случва, е строго определено в съответствие с един разумен принцип. Отделният индивид не е господар на съдбата си; човешката съдба е само брънка от една неразривна верига. Хората са свободни само в смисъл че те могат да приемат съдбата си или да се бунтуват срещу нея. Но независимо дали я приемат или не, те са безсилни да я променят. Техен върховен дълг е да се подчинят на порядъка във вселената със съзнанието, че този порядък е добър; с други думи, да се примирят възможно най-достойно със съдбата си. Именно чрез този акт на примирение те ще постигнат върховното щастие, разбирано като спокойствие на духа. Следователно истински щастливият човек е този, който чрез утвърждаване на своята разумна природа е нагодил максимално живота си към космическия принцип и е пречистил душата си от всякаква злост или хленч срещу неблагоприятните обрати на съдбата.


#	Етическо и социално учение на стоиците
	Стоиците разработили своя етична и социална теория, която добре се вписвала в тяхната обща философия. Като вярвали, че върховното добро е в спокойствието на духа, те изтъквали дълга и самодисциплината като основни добродетели. А като признавали надмощието на определени зли сили, те учели, че хората трябва да проявяват търпимост един към друг и да си прощават. За разлика от киниците те не проповядвали оттегляне от света, а напротив, призовавали към участие в обществените дела като дълг на всеки, които имал рационален ум. Те осъждали робството и войната, но били далеч от мисълта да проповядват някакви конкретни мерки срещу тези злини. Те вярвали, че резултатите, до които могат да доведат драстичните социални промени, биха били по-лоши от язвите, които трябвало да излекуват. При това има ли значение, че тялото е в окови, щом духът е свободен? Въпреки своята донякъде негативна същност, философията на стоицизма била един от най-благородните продукти на елинистичната епоха, защото проповядвала равенство, миролюбие и хуманизъм.


#	Епикурейците и удоволствието
	Епикур и епикурейците основали своето философско учение върху материалистическия „атомизъм“ на древния гръцки философ Демокрит, който живял през втората половина на 5 в. пр.Хр. Според тази теория вселената се състои от елементарни частици — атоми, безкрайни на брой, неунищожими и неделими. Всеки отделен предмет или организъм във вселената е продукт на произволно съчетание на атоми. Като приели това за даденост, Епикур и неговите последователи твърдели, че след като във вселената отсъства някакъв върховен принцип, то най-висшето благо е удоволствието — умереното задоволяване на телесните желания, духовната наслада, която изпитваме пред съвършенството, включително изживените предишни удоволствия, но преди всичко спокойствието на духа. Последното може най-добре да се постигне, като се унищожи страха, особено страха пред свръхестественото, тъй като той е основният източник на духовно страдание. Човек трябва да е наясно, че душата е материална и следователно не може да надживее тялото, че вселената съществува, независимо от човека и че никакви богове не се месят в човешките дела. Така епикурейците стигнали по различен път до същото генерално заключение, направено от стоиците — че няма нищо по-добро от спокойствието на духа.


#	Епикурейска етика и политическа теория
	Практическото етично учение и политическата теория на епикурейците почивали върху утилитаризма. За разлика от стоиците, епикурейците не налагали добродетелта като крайна цел, а учели, че единствената причина, поради която човек трябва да е добър, е да стане по-щастлив. По подобен начин те отричали съществуването на абсолютна справедливост: законите и институциите са справедливи дотолкова, доколкото те допринасят за благоденствието на отделния индивид. За поддържането на реда във всяко едно общество е необходимо съблюдаването на определени правила. Тези правила или норми трябва да бъдат спазвани, защото са в интерес на отделния човек. Епикур разглеждал държавата само като удобство и учел, че умният човек не трябва да взема активно участие в политиката. За разлика от киниците той не смятал, че хората трябва да се оттеглят от обществения живот; и все пак неговата представа за щастието била като цяло пасивна и пораженска. Епикур учел, че всеки мислещ човек трябва да съзнава, че злото в света не може да бъде изкоренено с човешки усилия; следователно човек трябва да се уедини, за да изучава философия и да се наслаждава на компанията на няколко приятели-съмишленици.


#	Пораженската философия на скептиците
	Още по-дълбоко пораженска била философията на скептиците. Скептицизмът достигнал върха на популярността си ок. 200 г. пр.Хр. под влиянието на привържениците на Карнеад. Основен източник на вдъхновение било учението на софистите, че всяко знание е плод на сетивно възприятие и следователно трябва да се разглежда като непълно и относително. От това схващане произтича заключението, че нищо не може да се докаже. И тъй като впечатленията, които получаваме чрез нашите сетива, са измамни, то няма истина, която да е сигурна. Всичко, което можем да кажем, е, че нещата ни изглеждат такива и такива и ние не знаем какви в действителност са те. Ние не разполагаме с конкретни знания за свръхестественото, за смисъла на живота, даже за това кое е добро и зло. Следователно разумният начин на поведение е да се въздържаме от съждения или преценка; само това ще ни донесе щастие. Ако се откажем от безплодното търсене на абсолютната истина и престанем да се тревожим за това, кое е добро и кое лошо, ще постигнем спокойствие на духа, което е висшето удоволствие, предлагано ни от живота. В сравнение с епикурейците скептиците проявявали още по-слаб интерес към политическите и социалните проблеми. Техният идеал бил типично елинистичният идеал за бягство от един свят, който нито можел да бъде променен, нито да бъде разбран.


#	Привлекателността на емоционалните лични религии
	По подобен начин елинистичната религия предлагала начини за бягство от колективните политически ангажименти. И въпреки че гръцката религия от епохата на градовете държави обръщала особено внимание на култа към боговете, свързани с отделните градове, с цел да спечели тяхното покровителство, подобно гражданско преклонение вече загубило своята жизненост. За много от видните личности на обществото религиозният култ бил изместен от ученията на стоиците, епикурейците и скептиците. Обикновените хора, от друга страна, се обръщали към по-лични, емоционално въздействащи религии, които им предлагали сложни ритуали на този свят и избавление в отвъдния. В гръцкоезичните общности култовете, които наблягали на крайно аскетичното изкупление на греха, на довеждащото до екстаз мистично единение с бога и спасение в отвъдния свят, привличали все повече последователи. Сред тези култове-мистерии, наричани така, защото членството в тях било тайно, а ритуалите се изпълнявали в уединение, един от най-разпространените бил орфическият култ, почиващ върху мита за смъртта и възкръсването на бог Дионис. Даже днес думата дионисов внушава мисълта за екстатични религиозни обичаи, граничещи с оргиите. В персийските общности зороастризмът станал още по-краен в дуализма си, тъй като проповедниците на зороастризма, маговете, изтъквали, че всичко физическо и материално е зло и изисквали от вярващите да водят живот на лишения и аскетизъм, за да подготвят безсмъртните си души за неземните радости на задгробния живот. На края, както сред гръцките, така и сред негръцките народности, от зороастризма се зародил един друг култ, митраизмът, който станал дори още по-популярен.


#	Разпространение и влияние на митраизма
	Не е известно кога точно митраизмът се превръща в самостоятелна религия, но със сигурност не е било по-късно от 4 в. пр.Хр. Култът получил името си от Митра, помощник на всемогъщия зороастрийски бог Ахурамазда. Първоначално само едно второстепенно божество в зороастризма, Митра, постепенно се превръща в едно от най-почитаните божества, вероятно заради емоционалното си въздействие. За него се смята, че живял като смъртен сред много страдания и лишения. Той извършил много чудеса — давал хляб и вино на хората, сложил край на сушата, а също и на ужасно наводнение. Той провъзгласил неделята* за най-свещения ден от седмицата, защото слънцето било извор на светлина. Освен това той обявил 25 декември за най-свещения ден от годината, защото, като приблизителна дата на зимното слънцестоене, този ден отбелязвал връщането на слънцето от дългия му път на юг от екватора. Той се смятал и за рождена дата на слънцето, тъй като от този ден неговите животворни сили започвали да се увеличават за радост на човечеството. Като привличал симпатизанти предимно от бедните слоеве на елинистичното общество, митраизмът им предлагал сложна обредност, презрение към живота на този свят и едно стройно учение за избавление чрез бог Митра, спасител на човека. Съвсем не е изненадващо, че този култ надживял елинистичния период, като някъде след 100 г. пр.Хр. той се превърнал в една от най-разпространените религии в Римската империя и даже оказал слабо влияние на християнството.
	[* В много езици тази дума буквално означава „ден на слънцето“. — Бел.пр.]


>>>	Елинистичната култура: литература и изкуство

	Както литературата, така и изкуството от елинистичния период се характеризирали с тенденцията да довеждат до крайност някои аспекти на по-старите гръцки постижения. Трудно ни е да посочим причините за това, но очевидно и писатели, и художници искали да демонстрират своите чисто формални умения, с цел да задоволят вкусовете на самовластните си благодетели. Освен това все по-голямата несигурност на живота през елинистичната епоха вероятно е накарала любителите на изкуството да търсят удоволствие в по-драматичните и не така изтънчени форми на художествено изразяване. Каквато и да е причината, вместо да бъде обобщен израз на гражданска активност, изкуството все повече се превръщало в стока, сиреч голяма част от него била преходна и без всякаква стойност: известни са ни имената на най-малко 1100 елинистични автори, но едва ли и шепа от тях се отличават с някакви истински литературни достойнства. Въпреки това над многобройните посредствени творби на литературата и изкуството от елинистичния период няколко се открояват като неувяхващи шедьоври.
	{img:139_psiheja.jpg|#Ерос и Психея. Елинистичните вкусове често предпочитали „изтънчените“ проявления на еротичното. Дясната ръка на Ерос изразява подчертана чувственост, овладяна единствено чрез неговото смокиново листо.}
	Двете най-развити форми на елинистичната литература били драмата — вече установен жанр, и идилията — нов жанр. Сред най-видните елинистични драматурзи бил атинският комедиограф Менандър (ок. 343 — ок. 291), който работил в един жанр, развит преди него до съвършенство от Аристофан. Менандър научил много от Аристофан, но за разлика от него той не бил сатирик и не се интересувал от политика (нещо немислимо дотогава за един атински автор). Основната тема в комедиите на Менандър била романтичната любов, с болките и радостите, интригите и съблазните, която в крайна сметка завършвала с щастлив брак. Сюжети от този род, развити в контекста на всекидневния живот, напълно успявали да задържат вниманието на неговата публика. Все пак Менандър бил нещо повече от автор на „сапунени опери“, тъй като той умеел да създава комични ситуации и да изобразява слабостите на човешкия характер.
	Романтичната любов била тема и на идилията, но вместо да бъде поставена на фона на реалистичен декор, пасторалните сцени се развивали в един измислен свят на пастири, нимфи и флейти. Създателят на този жанр бил грък на име Токрит, роден в Сицилия, но живял и творил в големия град Александрия (писал от ок. 270 г. пр.Хр. докъм 250 г. пр.Хр.). Теокрит е пример за писател, типичен представител на литературата на ескейпизма. Посред градската гълчава, пред арогантни самовластни владетели, които искали да бъдат почитани като богове, и на фона на пренаселените бедняшки квартали, където хората тънели в мизерия, той възпявал очарованието на обвитите в мараня или окъпани в слънчева светлина селски долини, идеализирайки „простите удоволствия“ на селския живот. „Запейте, сладки музи, моята селска песен, запейте: Аз съм Тризис от Етна, това е прекрасният глас на Тризис.“ Така започва една от неговите идилии. Изкуствеността на подобни стихове е очевидна, но не може да се отрече и въздействието на витиеватите повторения. Още повече, създавайки идилията, Теокрит полага началото на една трайна традиция, по-късно възприета от такива велики поети, като Вергилий и Милтън, която е източник на богато тематично разнообразие за художници и скулптори. Даже композитори на съвременна концертна музика като Клод Дебюси в _Следобедът на един фавн_ отдават дължимото на този поет ескейпист от Александрия.


#	История
	В областта на елинистичната проза доминирали историци, биографи и утописти. Най-дълбокият писател-историк бил Полибий от континентална Гърция, който живял през 2 в. пр.Хр. Според Полибий историческото развитие протича на цикли, като народите минават така неизбежно през фази на разцвет и упадък, че може точно да се предскаже накъде върви даден народ, ако се познава неговото минало. От гледна точка на неговия научен подход Полибий заслужава да бъде поставен на второ място след Тукидид сред всички останали историци на древността, като той дори надминава Тукидид заради значението, което придава на социалните и икономическите сили.


#	Биографии и утопии
	Макар че всички биографии от тази епоха имали лек и злободневен характер, тяхната огромна популярност свидетелства красноречиво за литературните вкусове от елинистичния период. От още по-голямо значение била популярността на утопиите, в които описвали идеални държави. Почти всички изобразявали живот със социално и икономическо равенство, без алчност, потисничество и борби на някой въображаем остров или в далечен неизвестен край. Обикновено в този социален рай парите не били познати, търговията била забранена, собствеността била обща и всички трябвало да работят, за да си осигурят най-необходимите средства за живот. Вероятно имаме основание да смятаме, че изобилието от подобна утопична литература било реакция на икономическите и социалните противоречия, присъщи на елинистичното общество; тя предлагала или бягство от действителността подобно на идилиите, или изразявала неосъзнатата необходимост от реформи.
	Високопарният стил, косвено критикуван от утопиите, е изразен най-ярко в характерната за елинистичния период архитектура. Вместо мяра и уравновесеност, които отличавали гръцката архитектура от 5 и началото на 4 в. пр.Хр., акцентът бил поставен върху великолепието и пищността, заимствани отчасти от образците на египетските фараони и персийските императори. Два примера за това (за съжаление и двата не са оцелели до наши дни) са прочутият фар в Александрия, който се издигал на височина от 120 м, построен на три стесняващи се етажа, с осем колони, поддържащи огъня на върха му, и Александрийската цитадела, посветена на бог Серапис, изградена от камък, покрит със синкава мазилка, която по думите на съвременник „се извисява в небето“. В Пергам, гръцка област в Мала Азия, се намирал величественият олтар на Зевс (в наше време пренесен в Берлин) и огромният открит театър в подножието на висок хълм. В Ефес, разположен недалеч, улиците били застлани с мраморни плочи. Разбира се, не всяка сграда в елинистичния свят била построена в този монументален стил. И все пак „белегът“ на елинистичната архитектура, независимо от мащабите, била коринтската колона, малко по-пищна в украсата си от простия и горд дорийски и йонийски стил, доминиращи в гръцката архитектура от по-ранния период.
	{img:140_pazar.jpg|#Стара жена от пазара, 2 в. пр.Хр. Скулптурите от този период често изобразявали обикновени хора, заети е неща от ежедневието. Тази реалистична мраморна скулптура е на стара, изморена жена, която носи кошница с плодове и зеленчуци, и пилета на пазара.}


#	Елинистичната скулптура

	{img:141_korintski.jpg|#Коринтски стил в архитектурата. Забележете колко по-пищен е този елинистичен стил в сравнение с по-ранните дорийски и йонийски стилове.}
	В крайна сметка вероятно най-въздействащите от всички произведения на елинистичната култура и със сигурност най-близки до съвременния вкус са скулптурните творби. Докато гръцката скулптура от по-ранните етапи се стреми да идеализира човека и да въплъти гръцките идеали за умереност чрез подчертана сдържаност, елинистичната скулптура се отличава с краен натурализъм и неприкрито разточителство. На практика това означава, че скулпторите полагали максимални усилия да възпроизведат бръчките по лицето, издутите мускули и сложните гънки на дрехата. Неестествените положения на тялото се считали от ваятеля на камък за истинско предизвикателство до такава степен, че скулпторите предпочитали да показват как хората се протягат или пазят равновесие на един крак по начини, които едва ли се срещат в реалния живот. И тъй като повечето елинистични скулптури били предназначени за богати частни меценати, ясно е, че целта е била да се създаде нещо уникално като замисъл и изпълнение — нещо, с което колекционерът може да се похвали като единствено по рода си. За това не е за учудване, че сложността се ценяла заради самата сложност, а пресиленият натурализъм понякога се колебаел на границата на прекалената стилизация. И все пак, когато наши съвременници гледат подобни творби, те често изживяват шока от разпознаването, защото със своите неестествени и пресилени пози елинистичните скулптури по-късно оказали огромно влияние върху Микеланджело и неговите ученици, а още по-късно вдъхновили някои от „най-модерните“ скулптори на 19 и 20 в. Тук можем да посочим три от най-известните творения на елинистичната скулптура, разкриващи различни страни на елинистичните естетически идеали: скулптурата _Умиращият гал_, изработена в Пергам ок. 220 г. пр.Хр., която показва ненадминато майсторство в моделирането на напрегнатото човешко тяло; _Крилатата Нике_ от Самотраки, ок. 200 г. пр.Хр., където падащите гънки са предадени така реалистично, като че ли са направени не от камък, а от истинска тъкан; и скулптурната група _Лаокоон_, от 2 в. пр.Хр., която е една от най-силно въздействащите в емоционално отношение и сложни композиции, позната в цялата история на художествената скулптура.
	{img:142_gal.jpg|#Умиращият гал, гледан отпред и отзад. Един чудесен пример за елинистичния реализъм и патос — тази статуя била изваяна ок. 230 г. пр.Хр. в двореца в Пергам, Мала Азия. (Оригиналът е загубен, а на снимката е показано много близко до оригинала римско копие.) Скулпторът очевидно е искал да демонстрира умението си в изобразяването на необичайна човешка поза, като успява със забележително майсторство да внуши тънката граница, разделяща човешкото достойнство от неутешимата са мота и физическото страдание.}
	{img:143_nike.jpg|#Крилатата Нике от Самотраки. При тази фигура, датираща от ок. 200 г. пр.Хр., елинистичният скулптор е запазил донякъде спокойствието и верността към красотата и пропорциите, характерни за елинското изкуство от „златния век“. Вдясно: Тази скулптурна група от края на 2 в. пр.Хр., изобразяваща смъртта на Лаокоон, рязко контрастира с ведрото спокойствие на крилатата Нике. Според легендата Лаокоон предупредил троянците да не докосват дървения кон, изпратен от гърците, и затова бил наказан от Посейдон, който изпратил две отровни змии да умъртвят него и синовете му. Заредената с емоционално напрежение творба по-късно оказва силно влияние върху западноевропейското изкуство от Микеланджело до наши дни.}
	{img:145_afrodita.jpg|# Елинистична Афродита. Тази фигура, датираща от 4 в. пр.Хр., показва увлечението по неудобните, „неестествени“ пози. Долу: Къпеща се. Тази статуетка, изработена, от Едгар Дега ок. 1890 г. сл.Хр., ни убеждава в очевидната приемственост между елинистичното и модерното изкуство.}


>>>	Първата велика епоха на науката

	Най-блестящата епоха в историята на науката преди 17 в. е епохата на елинистичната цивилизация. Дори някои от съвременните научни постижения не биха били възможни без откритията на учените от Александрия, Пергам и други елинистични градове. Има две основни причини за поразителното развитие на науката през вековете, последвали завоюването на Персия от Александър. Едната от тях е огромният стимул, който получава интелектуалното дирене чрез сливането на месопотамската и египетската наука с познанията и любознателността на гърците. Другата причина е, че много елинистични владетели били щедри покровители на научното изследване, като подпомагали учените, които принадлежали към двора им, така както подпомагали и скулпторите. Преди се смятало, че мотивът за подобно покровителство е чисто практичен — управляващите смятали, че научният прогрес ще доведе до развитието на промишлеността на техните територии и следователно ще подобри тяхното собствено материално благосъстояние. При все това изследователите на елинистичната цивилизация днес са единодушни, че би било анахронизъм да се смята, че управниците от този период са се надявали на „индустриална революция“ в смисъл на използването на техника за икономия на човешки труд, тъй като трудът бил евтин, а самовластните господари се отнасяли напълно равнодушно към болките и страданията на трудещите се маси. Що се отнася до предполагаемата връзка между науката и подобряването на материалните условия, елинистичните владетели едва ли са разсъждавали по този начин, тъй като са разполагали с достатъчно роби, които да им прислужват, и не били склонни да въвеждат машини, които биха ги лишили от показното величие да бъдат обслужвани от раболепни слуги. Естествено практическата изгода мотивирала покровителството на науката в някои области, най-вече в медицината и всичко свързано с военната техника. И все пак става ясно, че самодръжците, които финансирали научните изследвания, правели това преди всичко за престиж: понякога ученият успявал да измисли някоя великолепна играчка за господаря си, с която той можел да се похвали пред гостите, така както показвал своите скулптури; но даже да не успеел, чисто теоретичните открития били така на мода сред гръцкоезичните аристократични класи, че всеки елинистичен господар, който финансирал някакво теоретично откритие, щял да сподели славата от него по същия начин, по който кметът на някой американски град днес би се радвал на обществен престиж, ако бейзболният тим на града спечели световната купа. Главните науки на елинистичния период били астрономията, математиката, географията, медицината и физиката. Най-известен сред първите елинистични астрономи бил Аристарх от Самос (310–230), наричан понякога „елинистичният Коперник“. Неговият основен принос бил изводът, че Земята и другите планети се въртят около Слънцето. Този възглед не бил възприет от неговите последователи, защото противоречал на учението на Аристотел и на убеждението на гърците, че човекът и следователно Земята са център на вселената. По-късно славата на Аристарх била затъмнена от тази на Птолемей от Александрия (2 в. сл.Хр.). И въпреки че Птолемей направил няколко оригинални открития, той предимно систематизирал работата на други. Неговият основен труд Алмагест, основаващ се на геоцентричната теория, (възгледът, че всички небесни тела се въртят около Земята), стига до средновековна Европа като класическо обобщение на древната астрономия.


#	Математика и география
	Тясно свързани с астрономията били математиката и географията. Един от най-влиятелните елинистични математици бил Евклид, бащата на геометрията. До средата на 19 в. неговият труд Основи на геометрията (написан ок. 300 г. пр.Хр. като синтез на чужди трудове) остава общоприета база за изучаване на този дял от математиката. Най-оригинални сред математиците на елинистичния период вероятно са Хипарх (2 в. пр.Хр.), който полага основите на равнинната и сферичната тригонометрия, и Архимед, който по принцип бил физик, но също открил интегралното смятане. За развитието на елинистичната география най-голяма заслуга има Ератостен (ок. 276 — ок. 196), астроном и библиотекар от Александрия. С помощта на слънчеви часовници, поставени на стотици километри един от друг, той изчислил обиколката на Земята с точност до 300 км. Също така Ератостен пръв предполага, че е възможно да се стигне до Източна Азия, като се тръгне на запад. Един от неговите последователи разделил Земята на пет климатични пояса, които са валидни и днес, и обяснил приливите и отливите с влиянието на Луната.


#	Херофил и анатомията
	Вероятно нито едно от елинистичните постижения в науката не може да се сравни по важност с прогреса на медицината. Особено значителна била работата на Херофил от Халкедон (ок. 335 — ок. 280), който провеждал своите изследвания в Александрия към началото на 3 в. пр.Хр. Херофил бил най-гениалният анатом на Античността и вероятно първият, който направил дисекция на човешко тяло. Сред неговите постижения можем да посочим подробното описание на мозъка, който според него (за разлика от Аристотел) е седалището на човешкия интелект; откриването на значението на пулса и използването му за диагностика на заболяването; и откритието, че в артериите има само кръв (а не смес от кръв и въздух, както твърдял Аристотел) и че тяхната функция е да пренасят кръвта от сърцето до всички части на тялото.


#	Еразистрат и физиологията
	Един от най-способните колеги на Херофил бил Еразистрат, който живял в Александрия към средата на 3 в. пр.Хр. Той се смята за основоположник на физиологията като отделна наука и не само практикувал дисекция, но се предполага, че много от своите познания за физиологичните функции получил чрез вивисекция. Открил клапите на сърцето, разграничил двигателната от сетивната нервна система и учел, че крайните разклонения на артериите и вените са свързани. Освен това той отхвърлил теорията на Хипократ, че тялото се състои от четири „течности“ и настойчиво критикувал прекомерното кръвопускане като лечебен метод. За съжаление Гален, великият енциклопедист на медицината, който живял в Римската империя през 2 в. сл.Хр., отново възродил интереса към теорията за течностите в тялото и необходимостта от кръвопускане.


#	Архимед и физиката
	До 3 в. пр.Хр. физиката се считала за дял от философията. Тя била обособена в самостоятелна експериментална наука от Архимед от Сиракуза (ок. 287–212), който открил закона за плаващите тела или за специфичното тегло и формулирал с научна точност принципите на лоста, макарата и винта. Сред неговите забележителни открития са полиспастът и корабният винт. И макар че е смятан за един от най-големите технически гении на древността, той всъщност не придавал голямо значение на своите механични изобретения, а предпочитал да посвещава времето си на чисто научните изследвания. Легендата разказва, че той открил „закона на Архимед“ (за специфичното тегло), докато бил във ваната и разсъждавал над разни теории: когато стигнал до своето уникално откритие, той изтичал гол на улицата, викайки „еврика“ („открих“).


>>>	Равносметката

#	Приносът на елинизма
	От гледна точка на постиженията на класическа Гърция, елинистичната цивилизация може на пръв поглед да ни се стори само един по-низш етап от гръцката цивилизация. Безспорно самовластните управления през елинистичния век ни изглеждат по-лоши и по-отблъскващи в сравнение с атинската демокрация, каквато несъмнено ни изглежда и елинистичната склонност към разточителството в сравнение с по-старите гръцки предпочитания към скромната красота. Трябва също да признаем, че на най-добрите литературни творби от елинистичния период им липсва вдъхновението на великите гръцки трагици, както и че никой от елинистичните философи не може да се мери по дълбочина с Платон и Аристотел. И все пак елинистичната цивилизация има свои собствени постижения. Така например в много от елинистичните градове намираме повече обществени сгради като музеи и библиотеки, в сравнение с по-старите гръцките градове, а също така се убедихме, че много елинистични философи, писатели и скулптори са оставили на следващите поколения важни нови идеи, впечатляващи нови жанрове и нови творчески стилове. Самият факт, че елинистичната наука била най-развитата в западния свят до 17 в. сл.Хр., говори, че елинистичната цивилизация съвсем не била ретроградна във всички аспекти.


#	Посредник между Гърция и Рим
	Може би най-същественият принос на елинистичната епоха за по-нататъшното историческо развитие е ролята, която тя изиграла като мост между Гърция и Рим. В някои случаи елинистичният принос означава просто запазване. Така например, по-голямата част от знанията, които древните римляни имали за класическата гръцка мисъл, стигнали до тях чрез преписи на гръцки философски и литературни текстове, съхранени в елинистичните библиотеки. В други области обаче пренасянето било придружено от преработка, особено що се отнася до архитектурата и изкуството. Както видяхме, елинистичното изкуство се развило от по-старото гръцко изкуство в нещо сродно и все пак различно по своя характер, и точно това „гръкоподобно“ изкуство е упражнило най-силно влияние върху вкусовете и художествените постижения на римляните.
	{img:146_atlet.jpg|#Млад атлет. Елинистичните скулптори се стремели да „заснемат“ мимолетните мигове от живота.}
	Накрая две особено забележителни страни на елинистичната култура заслужават специално внимание — елинистичният космополитизъм и елинистичната „модерност“. Не само че думата „космополит“ идва от гръцкото космополис, което означава „световен град“, но именно гърците от елинистичния период най-много от всички западни народи успели да превърнат идеала за космополитизма в реалност. И по-конкретно ок. 250 г. пр.Хр. богатият елин можел да пътува от Сицилия до границите с Индия, срещайки по пътя си хора, които говорели на неговия език както в буквален смисъл, така и от гледна точка на общите им идеали. Освен това същият този елин не би могъл да бъде националист, в смисъл на някаква дълбока лоялност към даден град държава или царство. По-скоро той смятал себе си за „гражданин на света.“ Елинистичният космополитизъм се дължал отчасти на космополитизма на Персия и на свой ред допринесъл за развитието на римския космополитизъм, но за разлика от единия и от другия елинистичният не бил имперски — т.е. бил напълно освободен от ограниченията, налагани от една над национална държава — макар и за съжаление постигнат по пътя на гръцко потисничество над поробените народи. И накрая, макар че космополитизмът със сигурност не е очебийна черта на настоящето, някои други страни на елинистичната цивилизация могат да се сторят твърде познати на съвременния наблюдател: авторитарният начин на управление, култът към властимащия, икономическата нестабилност, крайният скептицизъм, съществуващ рамо до рамо с ревностна религиозност, рационалната наука редом с ирационалното суеверие, крещящото изкуство и показното колекционерство — всички тези черти биха могли да накарат задълбочения изследовател на историята да си зададе въпроса, дали елинистичният век няма прекалено много общи черти с нашето съвремие.


#	Литература
	Boyce, Mary, _The History of Zoroastrianism_, Leiden, 1975.
	_Cambridge History of Iran_, vol. II, Cambridge, 1985. Най-съвременният и широкомащабен анализ на събитията, свързани с Персийската империя, през вековете, разглеждани от настоящата глава.
	Clagett, Marshall, _Greek Science in Antiquity_, rev. ed., New York, 1971. Солидно въведение.
	Engels, _Donald W. Alexander the Great and the Logistics of the Macedonian Army_, Berkeley, 1978. Разглежда удивителните походи на Александър.
	Ferguson, John, _The Heritage of Hellenism: The Greek World from 323 to 31 B.C_., New York, 1973. Един интересно написан и богато илюстриран коментар на типичните черти на елинистичната култура.
	Finley, M. I., _The Ancient Economy_, Berkeley, 1973. Актуално изследване, направено от блестящ учен. Опит да се да изтъкне онова, което е било наистина древно в икономиката на древността.
	Grant, F. C., _Hellenistic Religions_, New York, 1953. Стандартен труд.
	Grant, Michael, _From Alexander to Cleopatra: The Hellenistic World_, New York, 1982. Едно полезно начално въведение.
	Green, Peter, _Alexander to Actium: The Historical Evolution of the Hellenistic Age_, Berkeley, 1990. Богато панорамно описание.
	_Alexander of Macedon_, rev. ed., Baltimore, 1974. Най-добрата кратка биография.
	Lane Fox, Robin, _Alexander the Great_, London, 1973. Много обстойно, много тълкувателно, много добро изследване.
	Lewis, Naphtali, _Greeks in Ptolemaic Egypt_, New York, 1986. Изследва гръцките колонисти като управляваща класа.


#	Източници
	Austin, M. M., _The Hellenistic World from Alexander to the Roman Conquest: A Selection of Ancient Sources in Translation_, Cambridge, 1981.
	Bagnall, R. S., and P. Derow, _Greek Historical Documents: The Hellenistic Period, Chico_, Calif, 1981.
	Boyce, Mary, _Textual Sources for the Study of Zoroastrianism_, Totowa, N.J., 1984.


>>	Глава 9
>>	Римската цивилизация

E>
	За мен, като Антоний, моят град и родина е Рим, но като човек, моята родина е светът.
@	Марк Аврелий Антоний, Размишления

	Защото категориите, на които разделяме света, не са елини и варвари… Ти замени това разделение с римляни и неримляни. До такава степен е пораснало името на твоя град.
@	Елий Аристид, Ода за Рим
E$

>>>
#	Създаването на Рим
	Много преди славата на Гърция да започне да избледнява, една друга цивилизация, силно повлияна от гръцката култура, набирала мощ по бреговете на река Тибър. По времето на походите на Александър новопоявилата се римска власт вече господствала на Апенинския полуостров. В следващите пет века могъществото на Рим нараснало. Към края на 1 в. пр.Хр. той наложил своето господство над голяма част от елинистичния свят и Западна Европа. След завземането на територии в Елада и разбиването на северноафриканската цивилизация на Картаген, Средиземно море било превърнато в „римско езеро“. По този начин гръцките институции и представи били пренесени в западната част на средиземноморския свят. С разрастването на север към реките Рейн и Дунав средиземноморската градска култура навлязла в земи, в които все още властвал железният век. Така Рим изградил голям исторически мост между Изтока и Запада.
	Разбира се, Рим не би могъл да изиграе такава роля, ако не бил своеобразният му път на развитие, белязан от противоречията между два различни културни мирогледа. От една страна, през по-голямата част от историята им за римляните бил характерен консерватизмът: те почитали старите земеделски традиции, домашните богове и грубоватото войнствено поведение. От друга страна, те се стремели към творчество и не можели да устоят на красотата на гръцката култура. В продължение на няколко века тяхното величие се основавало на синтеза между такива различни черти, като уважение към традициите, ред и войнска доблест, наред с елинистичната градска култура и възпитанието на ума. Този синтез не можел да продължава вечно, но докато траел, славата на Гърция била изместена от величието на Рим.


>>>	Древна Италия и римската монархия

#	Значение на географията за римската история
	Географското разположение на Апенинския полуостров е от съществено значение за развитието на римската история. С изключение на чудесния мрамор и малките залежи на калаена, медна, желязна руда и злато, Италия няма минерални ресурси. В обширната брегова линия са врязани малко удобни заливи. От друга страна, Италия разполага с повече плодородни земи от Гърция. В резултат на това римляните останали типично земеделски народ през по-голямата част от историята си. Те рядко изпитвали интелектуалния стимул, пораждан от активната търговия с други области. Освен това Апенинският полуостров бил по-открит за нашествия от Гърция. Алпите не били надеждна преграда за вълната племена от Централна Европа, а ниските брегове на много места улеснявали нападението по море. Затова владеенето на земите със сила било по-обичайно от мирното съжителство между пришълци и местно население. Римляните се отдали на военни начинания почти от момента, в който се заселили на италийска почва, тъй като били принудени да защитават собствените завоевания от други нашественици.
	{img:147_etruski_muzikant.jpg|#Вляво: Етруски музикант. Вдясно: Етруски крилати коне. Както ловкият флейтист от ок. 480 г. пр.Хр., така и гордите коне (изваяни от теракота) от ок. 300 г. пр. Хр. отразяват наслаждението на етруските от волните движения.}
	{img:148_sarkofag.jpg|#Етруски саркофаг. Етруската култура била необичайна за древността с почитта, оказвана на жените.}
	Сред множеството племена, които населявали Италия преди установяването на римска хегемония, най-силни били етруските, гърците, а постепенно такива станали самите римляни. По всяка вероятност етруските са били местното население на Апенинския полуостров; със сигурност те не са принадлежали към индоевропейската езикова група. Какъвто и да е техният произход, до 6 в. пр.Хр. те имали конфедерация от градове, която се простирала в почти цяла Северна и Централна Италия. Въпреки че тяхната писменост не е разчетена изцяло, запазени са достатъчно материали, които свидетелстват за характера на тяхната култура. Те имали азбука, основана на гръцката, владеели добре металообработката, притежавали голям художествен талант, водели процъфтяваща търговия с Изтока и имали религия, основана на почитането на богове в човешки образ. Те завещали на римляните сводовете и арките, жестокото наслаждение от гладиаторските борби и предсказването на бъдещето чрез свръхестествени средства, като например изучаване вътрешностите на животни или полета на птиците. Една от най-отличителните черти на етруските е сравнително голямото уважение, което засвидетелствали на жените. Етруските жени, някои от които можели да четат, вземали дейно участие в светския живот, като се включвали в драматични представления и танцували по начин, който шокирал техните гръцки и римски съвременници. Етруските съпруги, за разлика от жените в други общества, се хранели редом с мъжете си, изтегнати заедно на ложето за угощение, а в някои етруски семейства наследството се предавало по майчина линия.
	{img:149_keramika.jpg|#Етруски саркофаг. Тази силно натуралистична скулптура, изобразяваща дълбоко замислени съпрузи, датира от ок. 300 г. пр.Хр. Използването на керамика (глина) вместо камък позволявало по-добро моделиране; така етруските постигали изумителни визуални ефекти.}.
	Гърците в Италия били пришълци, които започнали да се заселват там през 8 в. пр.Хр., и се установявали главно на юг, както и на остров Сицилия. Гръцката цивилизация в Италия и Сицилия, обособена в независими гръцки градове държави, била толкова напреднала, колкото и в самата Гърция. Известни гърци, като Питагор, Архимед и дори Платон, живели за известно време в „италийския Запад“. Римляните заимствали от гърците тяхната азбука, някои религиозни идеи и голяма част от изкуството и митологията.
	Що се отнася до самите римляни, те произлизат от група племена от индоевропейската езикова група, които дошли в Италия през Алпите в периода 2000–1000 г. пр.Хр. Последните археологически проучвания посочват за основаването на град Рим от латиноезични племена, известни оттогава като римляни, дата, съвсем близка до традиционно известната — 753 г. пр.Хр. Донякъде поради стратегическото си положение на бреговете на Тибър, римляните скоро започнали да упражняват властта си над няколко съседни града. Завоеванията следвали едно след друго, докато през 6 в. пр.Хр. Рим започнал да господства над повечето заобикалящи го територии.
	{img:150_sirakuza.jpg|#Монети от гръцките колонии в Италия. Горе: Монета от Сиракуза с образа на нимфата Аретуза, заобиколена от делфини. Долу: Бик от Сибарис, гръцка колония, толкова прочута с безметежния си живот, че „сибарит“ остава дума в европейските езици.}
	Първоначално Рим имал монархично управление, насочено преди всичко към постигане на устойчивост и военна оперативност, а не създаване на свободи. Първата римска политическа система била въплъщение на представата за патриархалното семейство в цялата общност, като царят упражнявал над своите поданици власт, подобна на тази, която главата на семейството имал върху домочадието. Сенатът, или съветът на старейшините (зепех на латински е „старец“), бил съставен от главите на различните родове, които образували общността. Доколкото ни е известно (а ние знаем твърде малко за римското управление от този период). _Сенатът_ можел при крайна необходимост да налага вето върху действията на царя, а така също и да поема управлението при опразване на царския трон.
	{img:151_gmurkach.jpg|#Гмуркач. Рисувана надгробна плоча от около 480 г. пр.Хр., открита под земята близо до Пестум, гръцко селище в Южна Италия.}
#	Краят на монархията
	Според легендата през 534 г. пр.Хр. един етруски тиранин, Тарквиний Горди, успял да вземе в свои ръце царската власт в Рим. Тарквиний вилнеел като господар на Рим с изключителна жестокост, а последното изстъпление било изнасилването на добродетелната римска съпруга Лукреция от неговия син. След като Лукреция се самоубила, за да не живее „в безчестие“, римляните въстанали и отхвърлили не само етруската тирания, но и монархията като форма на управление. Като цяло това е един патриотичен мит; все пак възможно е етруските временно да са взели властта в Рим около указаната дата, но несъмнено управлението на Рим е било сменено около 500 г. пр.Хр. (не се знае дали това е станало постепенно или внезапно), на царството бил сложен край и се образувала република. Очевидно е също така, че етруската власт в Италия като цяло започнала да запада към 500 г. пр.Хр. и че римляните постепенно затвърдили убеждението си, че царската власт е опасна.


>>>	Ранната република

#	Начало на римските завоевания
	Историята на римската република през двата века след нейното основаване била на практика история на ежегодни войни. В началото римляните се отбранявали от съперническите градове, които се възползвали от объркването, придружило промяната в режима, за да навлязат в римска територия. След като Рим успял да отблъсне тези нападения, градът заел позиция на агресор; с течение на времето римляните постепенно завладели всички етруски територии, след което превзели всички гръцки градове на юг в границите на Италия. Последните завоевания не само усилили римското господство, но и допринесли за плодотворния контакт на римляните с гръцката култура. При завземането на нови територии римляните се сблъсквали с бунтовете на новопокорените народи; потушаването на тези бунтове засилвало апетита на победителите за нови триумфи. Така войните следвали една подир друга в безкраен низ, докато Рим завладял почти целия Апенински полуостров.


#	Резултат от първите военни сблъсъци
	Дългата поредица от сблъсъци усилила както земеделския, така и военния характер на римската държава. Придобиването на нови земи давало възможност на нуждаещите се римляни да се заемат със земеделска работа в римските колонии. Вследствие на това римляните не виждали необходимост от това да развиват промишленост или търговия. Нещо повече, постоянните войни затвърдили сред римляните идеала за желязна сила. Много от най-известните римски легенди за военен героизъм са от този период. Според една от тях смелият Хораций отблъснал цяла армия пред един мост само с помощта на двама другари; според друга ветеранът Цинцинат напуснал своето стопанство и се втурнал към бойното поле, веднага щом бил призован.


#	Двама консули заместват царят
	През същия период на ранната република Рим претърпял постепенна политическа еволюция. Замяната на монархията била толкова предпазлива, колкото може да бъде една политическа промяна. Основното й последствие било заместването на царя с двама избрани държавници, наречени консули, и усилването на позициите на аристократичния Сенат с правомощия за управление на държавните средства. Въпреки че консулите били избирани от събрание на гражданите, това събрание било контролирано от аристокрацията, в резултат на което консули обикновено ставали сенатори, които защитавали интересите на аристокрацията. Консулите притежавали пълната изпълнителна и съдебна власт, която по-рано имал царят, ограничена от правото на вето, което всеки от тях имал над другия. При възникване на конфликт между тях Сенатът бил призоваван да вземе решение, а в извънредни случаи бил назначаван диктатор за срок до шест месеца.
	След установяването на републиката политическото господство на аристократите, наричани тогава в Рим патриции, било оспорено от плебеите. Последните били преди всичко дребни земеделци, понякога и търговци, макар че сред плебеите имало и заможни семейства, които не можели да станат патриции поради доскорошния си чуждестранен произход. Плебеите страдали от многобройни несправедливости. Независимо че били принудени да служат във войската по време на война, те не можели да заемат никакви служби. Нещо повече, те се чувствали жертви на дискриминационни решения в съдебните процеси. Те дори не знаели какви са техните законови права, тъй като законите били неписани и единствено патрициите имали правомощия да ги тълкуват. Най-жестоко било наказанието в случаи на задлъжнялост, защото кредиторът можел да продаде длъжника като роб извън границите на Рим.


#	Победи на плебеите
	За да възстановят справедливостта, плебеите започнали да се бунтуват скоро след началото на 5 в. пр.Хр. По това време те принудили патрициите да се съгласят с избирането на известен брой служители, наречени трибуни, които имали правомощия да защитават плебеите посредством налагане на вето върху неправомерни действия на патрициите. Тази победа била последвана от извоюване написването на закони около 450 г. пр.Хр. Вследствие на това бил издаден известният Закон на дванадесетте таблици, наречен така, защото бил написан върху дървени плочки („таблици“). Макар че римляните от по-късно време започнали да възприемат този закон като вид харта за човешки свободи, той не представлявал нищо подобно, защото увековечил най-вече древните обичаи, без дори да изключва продажбата в робство заради задлъжнялост. Все пак поне се появила ясна дефиниция на закона. Около поколение по-късно плебеите придобили право да заемат постове на низши магистрати, а през 367 г. пр.Хр. бил избран и първият плебейски консул. По силата на древния обичай след изтичане на мандата си консулите били автоматично приемани в Сената. Така патрицианският монопол в този орган бил нарушен. Окончателната победа на плебеите била отбелязана в 287 г. пр.Хр. с прокарването на закон, предвиждащ актовете, гласувани от събранието на гражданите (вече с уравновесен състав от патриции и плебеи), да бъдат задължителни за римското правителство със или без съгласието на Сената.


#	Значение на победите на плебеите
	При всичко казано дотук, значението на тези промени не било огромно. Тяхната цел не била постигането на по-големи лични свободи, а просто да се обуздае властта на патрициите и да се спечели за плебеите по-голям дял в държавното управление. Впрочем, ако си послужим с цитат на големия историк на Рим Теодор Момзен, римляните от ранната република „така и не изоставили принципа, че народът не може да управлява, а трябва да бъде управляван“. Поради това отношение, даването на пълна законодателна власт на събранието било по-скоро формално, защото Сенатът продължавал да притежава реалната власт. Допускането на плебеите до членство в Сената също не допринесло по никакъв начин за либерализирането на този орган. Неговият престиж бил толкова голям, а почитта на римляните пред властта толкова дълбока, че новите членове скоро били завладени от консерватизма на старите. Нещо повече, фактът, че магистратите не получавали заплати, отказвал по-бедните граждани от домогването до държавни постове.


#	Римското общество и култура са все още твърде примитивни
	Интелектуалните и културните промени в Рим, както и политическите, протичали много бавно. Макар че писмеността била възприета още през 6 в. пр.Хр., тя не се използвала почти за нищо друго, освен за записване на законите, политическите договори и надгробните надписи. Доколкото образованието се ограничавало в напътствията, давани от бащи на синове в областта на мъжките спортове, практическите умения и войнишките добродетели, по-голямата част от населението било неграмотно. Войните и земеделието оставали основно занимание за мнозинството от народа. Търговията била слабо развита, в градовете имало малко занаятчии. Фактът, че републиката нямала стандартна монетна система до 269 г. пр.Хр., е отражение на сравнително незначителната римска търговия по онова време.


#	Сравнение между римската и гръцката религия
	През периода на ранната република римската религия придобила характера, който се запазил през по-голяма част от нейната история. Тя приличала на гръцката в доста отношения, отчасти защото етруската религия била дълбоко повлияна от гръцката, а римляните от своя страна я наследили от етруските. И гръцката, и римската религия наблягали на изпълнението на обреди с цел получаване на блага от боговете или за да не ги гневят. Римските и гръцките божества имали сходни функции: Юпитер отговаря на Зевс, като бог на небето, Венера на Афродита, като богиня на любовта, Нептун на Посейдон, като бог на морето и т.н. Също както в гръцката, и в римската религия нямало догми, церемонии или вяра в награди или наказания в отвъдното.
	{img:152_iupiter.jpg|#Намесата на Юпитер. Тази сцена от 1 в. сл.Хр. изобразява как Юпитер, бог на небето, помага на римляните в битка срещу германските варвари.}


#	Контрасти с гръцката религия
	Съществували обаче и съществени различия. Римската религия била определено по-политическа. Тя нямала за цел да служи за прослава на човечеството или да установява хармония между хората и заобикалящия ги свят, а да защитава държавата от нейните врагове и да увеличава нейната власт и благоденствие. Боговете притежавали по-малко човешки черти; всъщност те били богове-личности единствено поради гръцкото влияние, след като по-рано били почитани като анимистични духове. Римляните не си представяли, че техните богове се карат помежду си или се смесват с хората подобно на гръцките божества. И накрая римската религия съдържа по-силен елемент на религиозна взаимовръзка с политическия живот от гръцката. Съвет на жреците, наречени първосвещеници, образувал клон от държавното управление. Те оглавявали публичните жертвоприношения и служели като пазители на свещените традиции, които само те можели да тълкуват. Следва да се подчертае, че тези религиозни служители не били жреци в професионалния смисъл на думата. Те всъщност били аристократи, назначени за кратък мандат като първосвещеници, преди или след приемане на други държавни задължения и без специално обучение в религиозното поприще. Освен това тяхната роля била строго публична, тъй като те не изповядвали, не опрощавали грехове и не отслужвали церемонии.


#	Нравственист в ранната република
	Нравствеността на римляните както в този, така и в по-късни периоди нямала почти никаква връзка с религията. Римляните не искали от боговете си да ги възнаграждават за добродетели, а да даряват обществото и семействата им с материални блага. Нравствеността била заложена в патриотизма и уважението към властта и традициите. Главните добродетели били смелостта, честта, самодисциплината, почитането на предците и верността към родината и семейството. Верността към Рим била над всичко друго. Гражданите трябвало да са готови да пожертват не само собствения си живот, но ако е необходимо, и този на семействата и приятелите си за доброто на републиката. Хладнокръвието, с което някои консули наказвали със смърт синовете си за нарушаване на военната дисциплина, будело дълбоко уважение. Малко народи в европейската история, с изключение на спартанците и съвременните тоталитарни държави, са смятали държавните интереси за толкова първостепенни или подчинявали толкова пълно личността на благоденствието на държавата.


>>>	Съдбовните войни с Картаген

#	Наченки на империализма в голям мащаб
	Към 265 г. пр.Хр. римляните завладели почти цяла Италия. Горди и уверени в силата си, те били готови да нападат и земи отвъд морето. Процъфтяващият остров Сицилия още не бил в ръцете им, а и не можели да останат безразлични към възможностите за завладяване на други части от средиземноморския свят. Рим вече бил склонен да тълкува почти всяка промяна в статуквото като заплаха за собствената си сигурност. Вследствие на това той скоро повел поредица от войни с други велики държави, което променило решително хода на неговата история.


#	Картаген
	Безспорно най-важна била битката с Картаген, велика морска империя, която се простирала по северното крайбрежие на Африка от днешен Тунис до Гибралтарския проток. Картаген бил основан около 800 г. пр.Хр. като финикийска колония. В 6 в. пр.Хр. той постепенно се разраснал в богата и независима държава. Благоденствието на висшите му класи се опирало на търговията и експлоатацията на северноафриканските природни ресурси. В Картаген управлявала олигархия. Действителните управници били тридесет търговски първенци, които съставяли вътрешен съвет на Сената. Независимо от жестоката религия, която изисквала кървави жертвоприношения, през 3 в. пр.Хр. цивилизацията на Картаген превъзхождала по пищност и научни постижения тази на Рим.


#	Причини за Първата Пуническа война
	Продължителните борби между Рим и Картаген са събирателно наречени Пунически войни от името, с което римляните наричали картагенците — пуни, т.е. финикийци. Първоначалният сблъсък станал в 264 г. пр.Хр. поради недоволството на Рим от разширяването на Картаген в Сицилия. Картаген вече управлявал западните части на острова и сега заплашвал да завземе и източното крайбрежие, т.е. по-близо до континентална Италия. Не желаейки да позволи на Картаген да завладее цяла Сицилия и да се превърне в опасен съсед, Рим му обявил война с надеждата да изтласка врага си обратно в Северна Африка. Двадесет и три години на ожесточени сражения в крайна сметка донесли победа за римските пълководци. Картаген бил заставен да отстъпи всички свои владения в Сицилия и да заплати огромен данък.


#	Втора Пуническа война
	Поради това че римляните се борили толкова усилено и продължително, за да разгромят Картаген, те били решени да не допуснат господството на своя враг в други средиземноморски територии. Ето защо римляните изтълкували опита на Картаген да завладее Испания през 218 г. пр.Хр. като заплаха за римските интереси и отвърнали с обявяване на война. Подновената борба, известна като Втора Пуническа война, бушувала шестнадесет години. Първоначално римляните се оказали напълно неподготвени за бляскавите подвизи на известния картагенски пълководец Ханибал. Като военачалник в Испания Ханибал повел армията си заедно с бойни слонове в един забележителен военен поход през Южна Франция и Алпите и нахлул в Италия. (Учените не знаят със сигурност през кой точно проход Ханибал е прекарал войските и слоновете си, но продължават да изследват този неотложен въпрос, прекарвайки многобройни приятни ваканции във френските планини.) След стъпването на картагенски войски на италийска земя Рим се отървал на косъм от разгрома. Само „тактиката на изчакване“ в крайна сметка спасила положението, защото времето било на страната на онези, които можели да изтощят нашественика чрез прекъсване на снабдяването и постоянен тормоз. Тази тактика изисквала желязна дисциплина, но в това била и най-голямата сила на Рим. Тактиката на изчакване, следвана от римския генерал Фабий, наречен „Фабий Изчакващия“ (оттук съвременният термин „фабианство“, т.е. постепенност), отнела преимуществото на Ханибал до момента, в който по-агресивният римски пълководец Сципион Африкански най-накрая разбил Ханибал в ожесточена битка при Зама (202 г. пр.Хр.).
	{img:153_hanibal.jpg|#Ханибал. Монета от Картаген, изобразяваща Ханибал като победоносен пълководец, със слон на обратната страна.}
	{img:154_rim.jpg|#Разрастване на Рим по време на републиката}


#	Трета Пуническа война и падането на Картаген
	Втората Пуническа война завършила с победата на Сципион. Принуден да изостави всички свои владения, освен самия град Картаген и заобикалящите го земи, както и да заплати три пъти по-големи репарации, отколкото в края на Първата Пуническа война, Картаген бил още по-дълбоко унижен от преди. Въпреки това подозрителността на Рим към Картаген оставала все така обсебваща. Към средата на 2 в. пр.Хр. Картаген възстановил в известна степен бившето си благоденствие — и това било достатъчно да предизвика недоволството на римляните. Най-влиятелните римски сенатори вече не желаели пълното унищожение на картагенската държава. През 150 г. пр.Хр. римският „ястреб“ Катон Цензора завършвал всяка своя реч в Сената с думите: „Картаген трябва да бъде унищожен“. Не е изненадващо, че на следващата година Сенатът се възползвал от съвсем незначителен повод и предявил искане картагенците да напуснат своя град и да се заселят най-малко на петнадесет километра от брега. Тъй като такова искане било равносилно на смъртно наказание за една държава, чието съществуване зависело от търговията, последвал отказ, както вероятно и се очаквало в Рим. Резултатът бил Третата Пуническа война, конфликт, който се разразил между 149 и 146 г. пр.Хр. Последната римска атака завършила със страхотно клане в град Картаген. Докато гледал Картаген в пламъци, победилият римски пълководец изрекъл: „Това е славен миг, но имам странното чувство, че един ден същата съдба ще сполети и моята родина“. След като могъществото на Картаген било напълно съкрушено, оцелелите 55 000 души били продадени в робство, техният някога великолепен град бил изпепелен, а земята разорана и посипана със сол.


#	Резултати от войната с Картаген: (1) Завладяване на Испания и елинистичния Изток
	Войните с Картаген оказали сериозно влияние върху развитието на Рим. Най-очевидно е огромното увеличаване на римската територия. Победите на Рим над Картаген довели до създаване на отвъдморски провинции в Сицилия, Северна Африка и Испания. Това не само донесло огромни богатства на Рим — най-вече зърно от Сицилия и Африка и сребро от Испания, — но в случая с Испания дало началото на разширяване на запад, което оказало най-силно формиращо влияние върху историческото развитие на Европа. Освен това тези войни довели до конфликт между Рим и източносредиземноморските сили и така отворили пътя към още по-голямо господство. По време на Втората Пуническа война Филип V Македонски сключил съюз с Картаген, като се предполага, че е имал планове да завземе Египет. Под претекст, че възнамерява да предотврати ходовете на Филип, Рим изпратил армия на изток, макар че действителното му намерение явно било разширяването на римското господство. В резултат на това били завладени Гърция и Мала Азия, а Египет попаднал в римската сфера на влияние. Така преди края на 2 в. пр.Хр. практически целият средиземноморски свят се оказал под контрола на Рим.


#	(2) Социална и стопанска революция
	След като Рим протегнал пипалата си към Средиземно море, настъпили редица коренни социално-икономически промени. Една от тях била огромното увеличаване на робите в резултат от залавянето и продажбата на военнопленници. Вече видяхме, че 55 000 картагенци били продадени в робство през 146 г. пр.Хр.; малко преди това подобна съдба застигнала 150 000 гърци. Към края на 2 в. пр.Хр. около един милион роби в Италия полагали тежък труд главно по нивите и това превърнало Рим в една от най-силно зависимите от робски труд икономики, познати в историята. Вследствие на това настъпил упадък на дребното земеделие поради развитието на плантационна система, основана на робския труд и притока на евтино зърно от провинциите. Дребните земеделци от своя страна потърсили прехрана в градовете и най-вече в град Рим, като съставили нова градска прослойка. Редом с присъединяването на отвъдморски територии с дългогодишни традиции в търговията и нуждата от административен апарат, тази тенденция неизбежно довела до създаването на средна класа, съставена от търговци, лихвари и хора, които по договор с държавата експлоатирали мини, строели пътища и събирали данъци. Градовете също изобилствали от обеднели скитници, защото в Рим така и не бил извършен преход към индустриализация. При наличието на роби, които вършели тежката работа, липсвал стимул за техническа инициатива, която би могла да доведе до ориентация към промишлеността, а без масово производство безработицата сред градското население оставала голяма. Един пътешественик в Италия около 150 г. пр.Хр. би видял селски местности, пълни с роби, и градове пренаселени от отчаяни бивши земеделци, доведени до просия.


#	Свобода на браковете и разводите
	Още една промяна, която съпровождала присъединяването на нови територии, бил новият облик на семейния живот и положението на жените. В по-раншните периоди римското семейство се основавало на законовите и финансови правомощия на съпруга, които му давали почти абсолютна власт. Жената била подчинена и затворена в дома, докато съпругът й вършел работата навън и очаквал да се отнасят към него с почит. През 2 в. пр.Хр., две юридически нововъведения силно видоизменили този модел. Едното било въвеждането на т.нар. „свободен брак“, според който делът на жената от имуществото на баща й оставал за нея вместо за съпруга й и се връщал на баща й или неговите наследници след нейната смърт. Наред с това се въвели нови правила за развод, според които всяка от страните, а не само мъжът, имала право да заведе дело, като изневярата вече не била единствен претекст. Явно мотивацията и за двете законови новости била предотвратяването на преминаване на имущество от едно семейство в друго, което би могло да намали размерите на големите имения, създадени благодарение на притока на роби. От друга страна, и двете промени естествено довели до по-голяма правна независимост на жената. Освен това робството предоставило на жените по-голяма практическа свобода — робите можели да поемат отглеждането на децата и поддръжката на дома наред с други задачи. Римлянките от по-висшите класи съответно прекарвали повече време извън дома си и започнали да участват в ред светски, интелектуални и художествени изяви.


#	Въвеждане на гръцките представи и обичаи
	Културният живот в по-висшите класи станал възможен благодарение на една последна промяна, свързана с римската експанзия — въвеждането на гръцки представи и обичаи. Тяхното пренасяне в Рим било улеснено от завладяването на елинистичния Изток и те били възприети, щом римските висши класи се замогнали в резултат на завоеванията. В частност децата получавали много по-добро образование, театърът и литературата идвали на мода, а битовите удобства, които елините започнали да оценяват в Сирия и Египет, се усладили и на римските завоеватели в средиземноморския свят. Някои по-консервативни римляни гледали с презрение на тези промени. В техните очи „доброто старо време в Рим“ с ударението върху семейния живот, бащинския авторитет и суровата военна дисциплина отстъпвали място на пропадането на семейството и порочните изкушения на лекия живот. Така или иначе те не можели да върнат времето назад. Рим се превръщал все по-необратимо, от република на земеделци в сложно общество с огромни различия между бедни и богати и нови нрави, свързани с по-голямата лична свобода поне на заможните хора.


>>>	Социалните борби в периода на късната република

#	Нов период на вълнения
	Периодът след края на Пуническата война в 146 г. пр.Хр. до около 30 г. пр.Хр. се характеризира с огромни политически вълнения. Чести явления за това време били социалните сблъсъци, покушенията, борбите между диктатори-съперници, войните и бунтовете. Въстанията на роби допълвали картината на общите безредици. През 134 г. пр.Хр. в Сицилия римската армия била разбита от 70 000 роби и чак след това бунтът бил потушен от допълнителни римски подкрепления. Нови бунтове на роби в Сицилия последвали през 104 г. пр.Хр. Най-опасното от всички въстания на роби било оглавено от един роб на име Спартак между 73 и 71 г. пр.Хр. Спартак, който бил обучен за гладиатор (което означава сигурна смърт на арената), се скрил с група бегълци на връх Везувий близо до Неапол, където привлякъл огромни маси избягали роби. В продължение на две години бегълците под негово ръководство се съпротивлявали срещу римската армия и окупирали голяма част от Южна Италия, но накрая били разгромени, а Спартак загинал в битката. За назидание шест хиляди пленници били разпънати на кръстове по целия път от Капуа до Рим (около 240 км).


#	Поземлената реформа на Тиберий Гракх
	Междувременно се разразил сериозен конфликт между членовете на управляващата класа, чието начало било поставено в 133 г. пр.Хр. с опитите за социални и стопански реформи на двамата братя Гракхи. Въпреки аристократичния си произход те предложили да се отстъпят държавни земи на безимотните, с цел да се освободи социалното и икономическо напрежение. През 133 г. пр.Хр., в качеството си на трибун, Тиберий Гракх предложил закон, според който държавните земи на тогавашните наематели и арендатори трябвало да се ограничат до максимум 300 акра на гражданин, плюс 150 акра за всяко дете в семейството. Излишъците от земя щели да се разпределят между бедните на малки парцели. Аристократите-консерватори бурно се противопоставили на това предложение и организирали налагането на вето върху него от втория трибун Октавий. Тиберий свалил Октавий от поста му, а когато и неговият мандат изтекъл, кандидатствал за втори. Тези два хода заплашвали с диктатура и дали повод за съпротива на сенаторите-консерватори. Въоръжени с тояги, те се развилнели по време на изборите и убили Тиберий заедно с много негови последователи.


#	Гай Гракх и нова борба за реформа
	Девет години по-късно по-малкият брат на Тиберий, Гай Гракх, подновил борбата. Дори и след прокарването на закона за земята на Тиберий от Сената, Гай смятал, че кампанията трябва да продължи. След избирането му за трибун през 123 г. пр.Хр. и преизбирането му през 122 г. пр.Хр., той прокарал няколко закона в защита на по-непривилегированите. С единия се стабилизирали цените на зърното в Рим. За тази цел по бреговете на Тибър били изградени складове за зърно. С друг закон се упражнявал контрол върху управителите, заподозрени в експлоатация на провинциите за собствена облага. Тези и други подобни мерки предизвикали такъв гняв сред засегнатите, че те взели решение да ликвидират врага си. Римският Сенат провъзгласил Гай Гракх извън закона и упълномощил консулите да предприемат всички необходими мерки за защита на републиката. В последвалия сблъсък Гай бил убит, а около 3000 негови последователи загубили живота си в актове на отмъщение.


#	Значение на опитите за реформи на братя Гракхи
	Размириците по време на Гракхите показали, че римската република е надраснала рамките на политическото си устройство. С течение на годините събранието придобило власт почти равна на властта на Сената. Вместо да потърсят мирно разрешение на проблемите, и двете страни прибягнали към насилие. Така те показали, че всеки политик, който се стреми към върховна власт, може да използва сила, с което отворили пътя към разрушаването на републиката. Римляните показали забележителни способности в изграждането на империята и в прилагането на гръцката идея за град държава на голяма територия, но тесногръдието на техните висши класи се превърнало в отрова за доброто здраве на държавата. Разглеждайки всяка реформа като зло, те не вникнали в причините за вътрешната дисхармония и вярвали, че потисничеството е единствена форма за преодоляването й.


#	Марий и Сула
	След падането на Гракхите управници на държавата станали двама военачалници, които спечелили слава в успешни войни в чужбина. Първият бил Марий, който бил издигнат на консулския пост от плебейската партия през 107 г. пр.Хр. и преизбиран шест пъти. За нещастие Марий не бил политик и не постигнал нищо за последователите си, извън демонстрацията на лекотата, с която един военачалник с армия зад гърба си може да потисне опозицията. След смъртта му в 86 г. пр.Хр. аристократите на свой ред взели властта със сила. Техният избраник бил Сула — друг победоносен пълководец. Назначен за диктатор през 82 г. пр.Хр. за неограничен срок, Сула се заел безмилостно да ликвидира противниците си и да разширява властта на Сената. Било възстановено дори правото на вето на Сената върху актове на събранието, а правомощията на трибуните били силно орязани. След тригодишно управление Сула решил да замени престижа на властта с чувствените удоволствия и се оттеглил в луксозното си имение извън града.
	{img:155_pompei.jpg|#Помпей}
	Действията на Сула били оспорени след оттеглянето му от власт, тъй като следствието от неговите укази било предаването на управлението в ръцете на себичната аристокрация. Появили се няколко нови водачи, които защитавали каузата на народа. Най-известните от тях били Помпей (106–48) и Юлий Цезар (100–44). За известно време те се съюзили в заговор за завземане на властта, но по-късно станали съперници, надпреварвайки се да завоюват обществената подкрепа. Помпей си спечелил слава като завоевател на Сирия и Палестина, докато Цезар показал уменията си в низ от бляскави победи над галите, като присъединил към територията на Рим днешна Белгия, Германия на запад от р. Рейн и Франция. В 52 г. пр.Хр. след продължителни масови безредици в Рим Сенатът застанал зад Помпей и устроил избирането му за единствен консул. Цезар, който стоял в Галия, бил обявен за враг на държавата; с помощта на сенаторската фракция Помпей се опитал да го лиши от политическа власт. Резултатът бил смъртна война между двамата мъже. В 49 г. пр.Хр. Цезар навлязъл в Италия, пресичайки р. Рубикон (оттогава метафора за съдбовно решение), и завзел Рим. Помпей избягал на изток с надеждата да събере достатъчно голяма армия, с която да възстанови властта си върху Италия. През 48 г. пр.Хр. войските на съперниците се срещнали във Фарсал, Гърция. Помпей бил победен и скоро след това убит от съзаклятници, подкрепящи Цезар.
	{img:156_tzezar.jpg|#Юлий Цезар.}
	След това Цезар се намесил в политиката на Египет чрез двора на Клеопатра (която оставил бременна). После провел още една военна кампания в Мала Азия, където отбелязал светкавична победа, дала повод за крилатата му фраза „Дойдох, видях, победих“ (_Veni, vidi, vici_). Тогава Цезар се завърнал в Рим. Никой не се осмелил да оспори властта му. С помощта на своите ветерани той всял страхопочитание в Сената, който изпълнявал всяко негово желание. През 46 г. пр.Хр. бил избран за диктатор за десет години, а две години по-късно — за пожизнен. Освен това той си присвоил почти всички други титли, които можели да укрепят властта му. Той получил от Сената пълни правомощия да обявява война или мир, както и да контролира държавните приходи. На практика той бил над закона. Разпространили се слухове, че смята да се провъзгласи за цар. Тези страхове довели до убийството му на мартенските иди (15 март — бел.ред.) в 44 г. пр.Хр. от група заговорници, водени от Брут и Касий, които се надявали да върнат Рим към републиканско управление.
	{img:157_idi.jpg|#Монета за мартенските иди. Тази монета е сечена от Брут в памет на убийството на Юлий Цезар. Брут е изобразен на лицевата страна, а на гърба е шапката на свободата между две ками и съкращение на латински за мартенските иди.}
	Макар че историците на времето мислели Цезар за свръхчовек и герой, днес той често се смята за незначителен политик. И двете крайности обаче трябва да бъдат избягвани. Разбира се, той не „спасил Рим“ и не бил най-великият държавник за всички времена, тъй като се отнасял към републиката с презрение и държавното управление след него било по-трудно. Все пак някои от постъпките му като диктатор имали наистина дългосрочен ефект. С помощта на един гръцки астроном той променил календара, според който годината имала 365 дни (плюс един ден на всеки четири години). Този „юлиански“ календар, с някои корекции, направени от Папа Григорий XIII през 1582 г., съществува и до днес. Затова е съвсем уместно седмият месец от годината да носи името на Юлий — юли. Като удостоил с гражданство хиляди испанци и гали, Цезар направил важна крачка към премахване на различията между италийци и провинциалисти. Той спомогнал и за намаляване на икономическото неравенство, като заселил много от ветераните си и част от градските бедняци в пустеещи земи. Далеч по-важно от тези реформи останало прозорливото му решение, още преди да вземе властта, да насочи усилията си към Запада. Докато Помпей, а преди него и Александър се насочили към Изтока за слава и богатства, Цезар бил първият велик водач, който осъзнал потенциалното значение на Северозападна Европа. С присъединяването на Галия той донесъл на Рим огромно селскостопанско богатство и спомогнал за разпространяването на градския начин на живот и култура в дивия дотогава Запад. Западноевропейските цивилизации, които по-късно се установили именно в районите, завладени от Цезар, може би нямаше да бъдат същите без него.


>>>	Рим става по-изискан

	Културата на Рим, пренесена в Галия, била от своя страна заимствана от гръцкия Изток, тъй като в периода между края на Пуническите войни и смъртта на Юлий Цезар Рим все по-силно се влияел от елинистичната цивилизация. Една от последиците било възприемането от висшите класи на елинистичните философски школи, особено епикурейството и стоицизма, а друга — процъфтяването на интелектуалната дейност. Най-прочутият римски привърженик на епикурейството бил Лукреций (98–55), автор на обширна философска книга в поетична форма, озаглавена _За природата на нещата_. С написването на тази творба Лукреций искал да обясни света така, че да премахне всеки страх от свръхестественото, който той разглеждал като основна пречка за спокойствието на ума. Световете и всички съдържащи се в тях неща, смятал той, са последица от случайни комбинации на атоми. Въпреки че признавал съществуването на боговете, той смятал, че те живеят във вечен покой, без да създават или управляват вселената. Всичко е продукт на механична еволюция, включително и човешките същества, техните обичаи и вярвания. Тъй като съзнанието е неразривно свързано с материята, смъртта означава пълно заличаване; следователно нито една част от човешката личност не може да оцелее, за да бъде награждавана или наказвана в отвъдното. Представата на Лукреций за добър живот била проста: това, от което човек се нуждае, твърдял той, е не наслаждението, а „мира и чистото сърце“. Независимо дали сме съгласни с Лукрециевата философия или не, едно е безспорно — той бил изключително надарен поет. Впрочем музикалната му ритмика, запленяващата изразност и заразителната жизнерадост са му спечелили място сред най-великите поети в историята.


#	Стоическата философия на Цицерон
	Стоицизмът се разпространил в Рим около 140 г. пр.Хр. и бързо привлякъл сред поддръжниците си множество влиятелни фигури в обществения живот. Най-великият от тях бил Цицерон (106–43), „бащата на римското красноречие“. Макар че Цицерон възприел доктрини от много философи, между които Платон и Аристотел, повечето негови идеи водели началото си от стоиците. Етичната философия на Цицерон се основавала на схващанията на стоиците, че добродетелта е достатъчно основание за щастие, а спокойствието на ума — най-висша добродетел. Той смятал, че съвършен е онзи човек, който се ръководи от разума си и е безразличен към мъката и болката. Цицерон се отклонил от позицията на гръцките стоици в по-благосклонното си отношение към активния политически живот. В този смисъл той все още защитавал старата римска традиция за служба на държавата. Цицерон никога не се е смятал за оригинален философ; по-скоро целта му била да пренесе на запад най-доброто от гръцката философия. В това отношение той постигнал забележителен успех — неговата стилна, богата и елегантна латинска проза е останала ненадмината. Прозата на Цицерон веднага била възприета като образец за композиция и останала такава и до днес. Ето защо, макар и да не бил велик оригинален мислител, Цицерон е най-влиятелният тълкувател и проводник на античната философска мисъл за западноевропейските страни през Средновековието и Новото време.


#	Творбите на Плавт, Катул и Юлий Цезар
	Лукреций и Цицерон били двамата най-известни тълкуватели на гръцката философия, но не и единствените двама надарени писатели на късната римска република. Изучаването на гръцки език и възпроизвеждането на по-известните форми на гръцката литература на латински език се превърнало в мода сред висшите класи. Примери за надживели времето си литературни постижения са грубоватите комедии на Плавт (257?-184), страстните любовни стихотворения на Катул (84?-54?) и лаконичните военни мемоари на Юлий Цезар.


#	Социални условия в късната република
	Освен влиянието си върху интелектуалното развитие, взаимовръзката на Рим с елинистичния свят ускорила процеса на социални промени, най-голямата, от които била разслоението между класите. Италийският народ, който наброявал около осем милиона души при смъртта на Цезар, бил разделен на четири социални прослойки: сенаторска аристокрация, конници, обикновени граждани и роби. Сенаторската аристокрация наброявала 300 граждани и техните семейства. Повечето аристократи се издържали като държавни служители и собственици на големи поземлени имоти. В прослойката на конниците влизали имотни аристократи, които не били в Сената. Първоначално тази класа била съставена от граждани с доходи, достатъчни да им позволят да служат в кавалерията на свои разноски, но с времето терминът „конници“ обхванал всички, които притежавали значителна собственост извън сенаторската класа. Конниците били основните експлоататори на бедняците. Като лихвари те често налагали безбожни лихви. Преобладаващ бил броят на обикновените граждани. Повечето от тях били независими земеделци, малка част — промишлени работници, а някои — местни градски жители, които преживявали от временна работа и социални помощи. Когато Юлий Цезар станал диктатор, 320 000 граждани получавали безплатно зърно от държавата.
	{img:158_atrium.jpg|#Вляво: Атриум на богаташка къща в Помпей. Изглед отвътре. Около атриума, или централния двор, се разполагали всекидневните стаи. Мраморните колони и украсените стени все още дават представа за лукса и изтънчеността на привилегированото малцинство. Вдясно: Орфей — подова мозайка. Този луксозен атрибут на богато римско жилище в днешен Арл, Южна Франция, изобразява вдъхновения музикант, който омайва лъвове и тигри наред с други представители на животинското царство.}


#	Положението на робите
	Римските роби почти не били смятани за хора, а по-скоро за средство за производство като добитъка и конете. Независимо от факта, че някои от тях били образовани чужденци, взети в плен по време на войните, обичайната политика на собствениците им била да ги карат да работят колкото се може повече, докато били в разцвета на силите си, след което робите умирали от изтощение или били освобождавани и оставяни на произвола на съдбата. С изключение на някои домашни роби, които се ползвали от по-добро отношение, и някои роби-занаятчии в град Рим, които били сравнително свободни да въртят сами занаята си, съдбата на робите като цяло била ужасна. Нещо повече, печален извод за римската цивилизация е, че повечето производителен труд в нея се извършвал от роби. Те произвеждали повечето хранителни стоки, защото приносът на малкото оцелели независими земеделци бил съвсем нищожен. Робите вършели голяма част от работата и в градските работилници. Освен това робите били заети в многобройни непроизводителни дейности. Доходна инвестиция за търговските класи била собствеността върху роби, обучавани за гладиатори, които можели да бъдат убити от диви животни за развлечение на народа. Все по-големият лукс също изисквал ангажиране на хиляди роби в домакинствата. Заможните хора държали да имат собствени портиери, собствени боклукчии, куриери (държавата при републиката нямала пощенска служба), камериери и учители за децата си. В някои от големите домакинства имало специални слуги, чието единствено задължение било да изтриват господаря си след баня или да се грижат за сандалите му.


#	Промени в религията
	Религиозните вярвания на римляните се променяли по различен начин през последните два века на републиката — отново най-вече вследствие на връзката на Рим с елинистичния свят. Най-изявено било разпространението на източни мистични култове, което задоволявало копнежа към една по-емоционална религия от традиционните римски вярвания, а предлагало и наградата на безсмъртието след земните страдания. От Египет дошъл култът към Озирис (или Серапис, както бил по-популярен), а от Мала Азия дошла почитта към Великата Майка, с нейните жреци евнуси и ритуални оргии. Най-популярен към края на периода бил персийският култ към Митра, който се отличавал с всяващи страхопочитание подземни обреди и учение за живот на душата след смъртта.


>>>	Принципатът или ранната империя (27 г. пр.Хр. — 180 г. сл.Хр.)

#	Съюз от отмъстители за смъртта на Цезар
	Малко преди смъртта си, през 44 г. пр.Хр., Юлий Цезар обявил за свой единствен наследник племенника си Октавиан (63 г. пр.Хр. — 14 г. сл.Хр.), по това време младеж на осемнадесет години на служба при чичо си в Илирия, отвъд Адриатическо море. Когато чул за смъртта на Цезар, Октавиан се върнал бързо в Рим, за да се опита да получи наследството си. Скоро той разбрал, че трябва да се сдружи с двамата могъщи приятели на Цезар, Марк Антоний и Лепид. През следващата година тримата образували съюз за събаряне на аристократичната групировка, отговорна за смъртта на Цезар. Начинът, по който действали, не правел чест на новите водачи. Видни представители на аристокрацията били преследвани и убивани, а имотите им конфискувани. Най-известният от тези жертви бил Цицерон, жестоко убит от главорезите на Марк Антоний, при все че не участвал в заговора срещу Цезар. Действителните убийци на Цезар, Брут и Касий, избягали и сформирали армия, която впоследствие била разбита от Октавиан и съюзниците му през 42 г. пр.Хр. край Филипи.


#	Борба между Изтока и Запада
	След това между съюзниците възникнала свада, породена най-вече от завистта на Антоний към Октавиан. Последвалата борба се превърнала в надпревара между Изтока и Запада. Антоний потеглил на Изток и сключил съюз с Клеопатра, насочен към въвеждането на принципите на ориенталския деспотизъм в римското управление. Октавиан укрепил силите на Запада и се обявил за застъпник на гръцките културни традиции. Както и по-рано в борбата между Цезар и Помпей, Западът спечелил победа. В морската битка при Акциум (31 г. пр.Хр.) войските на Октавиан разбили тези на Антоний и Клеопатра, които след това се самоубили. Вече било ясно, че Рим не може да бъде погълнат от Изтока. Победата на Октавиан гарантирала още няколко века за укрепване на гръцките идеали и градския живот, развитие, което било от значение най-вече за бъдещето на Западна Европа.
	{img:159_oktavian.jpg|#Октавиан. Когато Октавиан станал единствен владетел, бил наречен Август. Запазени са много от неговите статуи, като всички те са идеализирани.}
	Победата при Акциум възвестила нов период в римската история — най-славния и най-бляскавия в историята на Рим. Макар че проблемите на мира и реда далеч не били решени напълно, бил сложен край на смъртоносните граждански конфликти и за първи път хората имали възможност да покажат какво могат да постигнат с уменията си. Октавиан бил решен да запази формите, ако не и същността на конституционното управление. Той приел титлите Август и император (под които тогава се разбирало само „победоносен пълководец“), с които го удостоили Сенатът и армията. Той имал постоянните правомощия на проконсул и трибун, но отказал да се провъзгласи за диктатор или дори пожизнен консул въпреки молбите на народа. На теория Сенатът и народът били върховните суверени, както при ранната република. Титлата, която той предпочитал за обозначаване на своите правомощия, била принцепс, или първи гражданин на държавата. Ето защо периодът на неговото управление и това на наследниците му е правилно да се нарича принципат, или ранна империя, за да се разграничи от периодите на републиката (от 6 в. пр.Хр. до 27 г. пр.Хр.), времето на размириците (180–284 г. сл.Хр.) и периода на късната империя (284–610 г. сл.Хр.).


#	Реформите на Август
	Октавиан или Август, както по-често го наричаме днес, бил владетел на Италия и провинциите четиридесет и три години (31 г. пр.Хр. — 14 г. сл.Хр.). В началото на периода той управлявал чрез военна сила и по общо съгласие, докато не получил от Сената описаните по-горе титли и длъжности през 27 г. пр.Хр. Работата му като държавник била най-малкото равностойна по важност с тази на Юлий Цезар. Сред реформите на Август били установяването на нова монетна система, валидна за цялата Римска империя; въвеждането на ред обществени служби в самия Рим, в т.ч. полиция и пожарна; и по-широко самоуправление в градовете и провинциите отпреди. Той също премахнал старата система на продаване на правото за събиране на финансовите задължения. Докато бившите бирници били възнаграждавани единствено с процент върху постъпленията — една система, която неизбежно водела до рушветчийство и изнудване, — сега Август назначавал свои представители за бирници, на които давал редовна заплата и ги държал под строг надзор. Освен това Август прокарал програма за стимулиране на колонизацията на провинциите с цел излишното свободно население на Италия да се изведе извън нейните граници, а с това и да отстрани основния източник на социално напрежение и политически търкания. Общо взето, тези мерки допринесли за подобряване на мира на местна почва.


#	Наследниците на Август
	След смъртта на Август в 14 г. сл.Хр. и почти до края на века Рим нямал истински способни владетели, с изключение само на Клавдий (41–54). Някои от наследниците на Август, особено печално известните Калигула (37–41) и Нерон (54–68), били жестоки тирани, които прахосвали държавни ресурси и постоянно скандализирали Рим с актовете си на кърваво насилие. Но от 96 г. отново настъпил период на силно и стабилно държавно управление с идването на „петимата добри императори“: Нерва (96–98), Траян (98–117), Адриан (117–138), Антоний Пий (138–161) и Марк Аврелий (161–180). И петимата управлявали в съгласие със Сената, показали голям талант като администратори и всеки на свой ред бил в състояние да предаде на посочения си наследник добре устроена и единна страна.
	{img:160_trajan.jpg|#Траян.}
	{img:161_hagrian.jpg|#Адриан.}
	В периода след Август до Траян Римската империя продължавала да се разширява. Август присъединил към Рим повече земи от всеки друг римски владетел. Неговите пълководци навлезли в Централна Европа, завладявайки териториите на днешните Швейцария, Австрия и България. Едва в съвременна Централна Германия римските войски претърпели поражение — един неуспех, който убедил Август да задържи границите на Рим по реките Рейн и Дунав. По-късно, през 43 г. сл.Хр., император Клавдий започнал завоевателния поход към Британия, а в началото на следващия век Траян преминал Дунава и присъединил Дакия (сега Румъния) към римските владения. Траян завладял и територии в Месопотамия, но с това предизвикал враждебността на персите, което станало причина наследникът му Адриан да води отбранителна политика. Римската империя вече достигнала най-обширните си териториални граници, които през 3 в. щели да започнат да се свиват.
	{img:162_rimska.jpg|#Римската империя в най-широките си граници, 97–117 г. сл.Хр.}
	{img:163_avrelii.jpg|#Марк Аврелий. Конната статуя е една от малкото запазени от древността: християните разрушили повечето римски конни статуи, защото ги смятали за идолопоклоннически. Тази била пощадена, защото погрешно била считана за паметник на Константин, първия християнски римски император. Статуята е стояла на открито в Рим от 2 в. до 1980 г., след което е внесена на закрито, за да се запази от замърсения въздух.}
	Мирното господство на Рим над една огромна империя в продължение на два века — от времето на Август до това на Марк Аврелий, е несъмнено едно от неговите най-внушителни постижения. Както е казал историкът Гибън: „Империята на Рим обхващала най-благодатните земи и най-цивилизованата част от човечеството“. Знаменитият Рах Romana, или римски мир, бил единствен по рода си. Средиземноморието вече било под единовластно управление (както никога преди или след това), а вековете отминавали без нито една морска битка. На сушата римските държавници управлявали от границите на Шотландия до тези на Персия. Един оратор-съвременник с право се възхищавал, че: „целият цивилизован свят оставя оръжията — своя древен товар, като на празник… всички градове са пълни със спортни зали, фонтани, монументални входове, храмове, работилници, училища; човек би казал, че цивилизованият свят, който боледуваше от самото начало…, е изцерен посредством правилното познание“. Но както ще видим, това изцеление до голяма степен се оказало привидно.


>>>	Културата и животът в епохата на принципата

#	Римските стоици: Сенека, Епиктет и Марк Аврелий
	Духовните и художествените постижения на принципата надхвърлили онези от всички други епохи в римската история. Трима изтъкнати апостоли на стоицизма живели и преподавали в Рим през двете столетия след управлението на Август: Сенека (4 г. пр.Хр. — 65 г. сл.Хр.), заможен съветник на Нерон за известно време; робът Епиктет (60–120); и императорът Марк Аврелий (121–180). Всички те били единодушни, че вътрешното спокойствие е крайна цел на човека, че истинското щастие може да бъде постигнато само чрез смирение пред благодатния световен ред. Те проповядвали идеала на добродетелта заради самата добродетел, осъждали греховността на човешката природа и призовавали към подчинение на съвестта като глас на дълга. Както Сенека, така и Епиктет изразявали дълбоки мистични копнежи като част от философията си, което й придавало почти религиозен облик. Те боготворели Космоса, управляван от всемогъщото Провидение, което нарежда всичко в интерес на окончателната победа на доброто. Последният от римските стоици, Марк Аврелий, бил по-голям фаталист и не хранел такива надежди. Въпреки че не отхвърлял схващането за подредена и рационална вселена, той не споделял нито вярата, нито догматизма на по-ранните стоици. Той не вярвал, че безсмъртието може да изкупи земното страдание и бил склонен да разглежда човеците като създания, преследвани от злата участ, която далечното съвършенство на цялото не можело да компенсира напълно. Все пак той призовавал хората да продължават да живеят благородно, да не се отдават на низки удоволствия, нито да роптаят гневно, а да извличат само възможното удовлетворение от достойното приемане на страданието и смиреното покорство пред смъртта.


#	Литературата на Златния век. Вергилий
	Римската литература през принципата традиционно се разделя на два периода: творби от _Златния век_, писани по времето на Август, и творби от _Сребърния век_, писани през 1 в. сл.Хр. По-голямата част от литературата на _Златния век_ била жизнеутвърждаваща, положителна и приповдигната. Поезията на най-великия римски поет Вергилий (70–19 г. пр.Хр.) била типична за времето си. В сбирката пасторални стихотворения _Еклоги_ Вергилий рисува идеалистична картина на човешкия живот, воден в съзвучие с природата. Наред с това _Еклогите_ косвено величаят Август като носител на мира и изобилието. Шедьовърът на Вергилий _Енеида_ е епична поема за троянския герой Еней, който се визира като далечен прародител на римския народ и образец за римско величие. Писана в приповдигната и все пак стегната и раздвижена мерена реч („Възпявам подвизите на героя…“), _Енеида_ разказва за основаването на една велика държава с цената на войни и упорит труд и предрича славното бъдеще на Рим.


#	Литературата на Златния век: Хораций, Ливий, Овидий
	Други значими писатели от Златния век са Хораций (65–8 г. пр.Хр.), Ливий (59 г. пр.Хр. — 17 г. сл.Хр.) и Овидий (43 г. пр.Хр. — 17 г. сл.Хр.). От тях Хораций е най-големият философ. Неговите Оди се базират на житейската философия на епикурейците и стоиците, като съчетават епикурейското оправдание на удоволствието с пасивността на стоиците пред застигналите ги беди. Славата на Ливий като писател-историк се дължи главно на стилистичните му умения в прозата. Неговата _История на Рим_, започваща с „основаването на града“, е фактически неточна, но е предадена с драматично и живописно повествувание, предназначено да събужда патриотични чувства. Овидий е най-нетипичният от латинските писатели на Златния век, в смисъл че погледът му е повече сатиричен, отколкото героично утвърждаващ. Основното му поетично постижение е преразказ на гръцките митове във висок стил под формата на дълга поема от петнадесет книги, _Метаморфози_, изобилстващи от остроумие и еротичност. Докато император Август се наслаждавал на _Енеида_, той намирал присмехулния и развратен тон на Овидиевите стихове толкова отблъскващ, че изгонил Овидий от двореца си.
	{img:164_mozaika.jpg|#Мозайка. 1 в. сл.Хр. Подова украса, съставена от късчета цветен мрамор, сглобени в картина.}


#	Литературата на Сребърния век
	Типичната литература на Сребърния век е по-неспокойна и неуравновесена от тази на Златния век. Въздействието й по-често се дължи на съзнателно търсени ефекти. Разказите на Петроний и Апулей описват по-екзотичните и понякога низки страни на живота в Рим. Целта на авторите е не толкова да съветват и поучават, а по-скоро да представят някоя забавна история или да вмъкнат остроумна фраза. Коренно различна е гледната точка в творбите на другите големи писатели от тази епоха: сатирика Ювенал (60–140) и историка Тацит (55-117?). Ювенал писал под влияние на стоиците, но доста тесногръдо. Убеден, че бедите на народа се дължат на моралния упадък, той порицавал пороците на своите сънародници с яростта на евангелист. С подобно донякъде отношение се характеризират съчиненията на по-младия му съвременник Тацит. Най-известният от римските историци, Тацит, предава събитията от своята епоха не през призмата на безпристрастния анализ, а най-вече с цел морална присъда. Неговото описание на обичаите на древните германци в произведението Германия подчертава контраста между мъжествените добродетели на една неразглезена раса и упадъчните пороци на изнежените римляни. Независимо от недостатъците му като историк той бил майстор на ироничното остроумие и ярките афоризми. Относно прехваления Рах Romana, той слага следните думи в устата на един варварски вожд: „Създават пустош и я наричат мир.“


#	Постижения в изкуството
	За първи път римското изкуство придобива свой облик в епохата на принципата. По-рано това, което минавало за римско изкуство, всъщност било заемка от елинистичния Изток. Армиите завоевателки карали в Италия каруци, пълни със статуи, релефи и мраморни колони, като част от плячката, взета от Гърция и Мала Азия. Тези предмети ставали собственост на заможни търговци и се използвали за украса в помпозните им имения. С нарастване на търсенето се правели стотици копия, в резултат на което към края на републиката Рим изобилствал от произведения на изкуството, които нямали по-голяма културна стойност от репродукциите на Пикасо в дома на днешния борсов посредник. Ореолът на национална слава, с който бил увенчан ранният принципат, също стимулирал растежа на местното изкуство. Самият Август се хвалел, че заварил Рим като град от тухли, а го оставил като град от мрамор. Все пак елинистичното влияние се запазило и когато се изчерпал талантът на самите римляни.


#	Архитектура и скулптура
	Най-ярко изражение на римския характер били архитектурата и скулптурата. Архитектурата била монументална, предназначена да символизира власт и величие. Сред нейните елементи са кръглата арка, сводът и куполът, макар че от време на време, особено при изграждането на храмове, се използвала коринтската колона. Най-често използваните материали били тухлите, правоъгълните каменни блокове и бетонът. (За първи път римляните използват бетон в големите строежи.) Скулптурните антаблемани и фасади, изградени от терасовидни колонади или аркади, били прибавяни често като допълнителна декорация на обществените сгради. Римската архитектура била основно с утилитарна насоченост. Най-известни примери са държавните сгради, амфитеатрите, баните, хиподрумите и частните домове. Почти всички се отличават с огромни размери и здрава конструкция. Сред най-известните и най-големите са Пантеонът, чийто купол има диаметър 45 м, и Колизеят с места за 50 000 зрители за гладиаторските борби. Сред основните форми на римската скулптура са триумфалните арки и колони, релефи с надписи, олтари и портретни бюстове и статуи. Отличителните й черти били индивидуалността и натурализмът. Понякога римските статуи и бюстове служели единствено като израз на суетата на аристокрацията, но най-добрите римски скулптурни портрети успяват да предадат характера на простото човешко достойнство, подобен на онзи, залегнал във философията на стоиците.
	{img:165_panteon.jpg|#Римският Пантеон. Построен от император Адриан, той се слави с най-големия купол без вътрешни подпори в древността. Куполът е оформен като съвършена сфера с еднакви височина и ширина.}
	{img:166_akvedukt.jpg|#Римски акведукт в Сеговия, Испания. Акведуктите прекарвали вода от планините в по-големите градове.}


#	Инженерство и обществени служби
	Тясно свързани с достиженията в архитектурата са успехите на Рим в областта на строителното инженерство и обществените служби. По време на империята римляните построили чудесни пътища и мостове, много от които са запазени и до днес. По времето на Траян единадесет акведукта довеждали вода до Рим от съседните хълмове и осигурявали на града над 1 милион куб. метра вода на ден за пиене, миене и промиване на добре проектираната канализация. Водата се прокарвала специално до домовете на богатите за техните частни паркове, фонтани и басейни. Римляните основали и първите болници в Западния свят, както и първата държавна система на здравеопазване.


#	Липса на научни постижения
	При всичките си инженерни постижения, римляните допринесли малко за науката. Те се усъвършенствали, както се казва на шега, но пък точно в зданията, но не в знанията. Римляните са направили малко оригинални научни открития от общочовешко значение. Този факт е странен при предимството, което имали римляните в лицето на елинистичната наука като основа за развитие. Но те почти напълно пренебрегнали тази възможност. Римските автори на научни съчинения били твърде често лишени от критична мисъл. Най-известният и типичен пример е Плиний Стари (23–79), който съставил към 77 г. сл.Хр. обемиста енциклопедия на „науките“, която нарекъл _Естествена история_. Разглежданите предмети обхващали теми от космологията до икономиката. Независимо от богатия материал в нея творбата на Плиний няма голяма стойност поради пълната му неспособност да разграничава фактите от измислицата.


#	Римлянките от висшата класа

	{img:167_pisalka.jpg|#Млада римлянка с писалка. Тази фреска от Помпей показва, че богатите римлянки са могли да водят висококултурен живот. Не се знае дали портретът изобразява действителна жена или въображаема поетеса, но във всеки случай той представя идеал за елегантност, замечтаност и литературно съвършенство.}
	Една от най-впечатляващите страни на римското общество по време на принципата била ролята на жените от висшите класи. Видяхме, че при републиката заможните жени не били така затворени в дома и държани в забвение, както жените в Атина. Тази тенденция станала още по-силно изразена в периода на ранната империя. Вярно е, че римлянките били наричани на бащите си с окончание за женски род — например Юлия на Юлий, Клавдия на Клавдий, Марция на Марк, но за разлика от жените в повечето съвременни общества те не променяли имената си след брака. Това било отражение на факта, че статутът на богатите римлянки оставал независим от този на съпрузите им. При наличието на многобройни роби, които се грижели за домакинството, и лични богатства, от които да се издържат, римлянките от благородническата класа обикновено получавали образование в различни изкуства и имали свободата да се впускат в интелектуални и художествени занимания. Някои пишели стихотворения, други изучавали философия, а трети държали литературни салони. Римлянките често поръчвали свои живописни или скулптурни портрети, които разкривали тяхната образованост и външно изящество. Образите на няколко императрици и принцеси дори се появили на римски монети, донякъде, защото императорите искали да изтъкнат величието на семействата си, а отчасти и защото някои от тези жени действително играели влиятелна роля (макар и неофициално) в държавните дела. Разбира се, жените не упражнявали власт и нямали свободата на мъжете, но по критериите на Древния свят те били относително свободни.
	{img:168_imperatriza.jpg|#Монета с изображение на императрица. Тази римска монета от около 200 г. сл.Хр носи образа на Юлия Домна, съпруга на император Септимий Север.}
	За съвременното светоусещане най-отблъскващата черта на римската култура през периода на принципата е жестокостта. Докато гърците се забавлявали чрез театъра, римляните все повече и повече се пристрастявали към „цирковете“, които всъщност били показни убийства на хора. През принципата зрелищата станали по-кървави от когато и да било. Римляните вече не се задоволявали с тръпката от простото афиширане на атлетична сила. Боксьорите трябвало да увиват ръцете си с кожени ремъци пълни с желязо или олово. Най-популярното забавление било гледането на гладиаторските борби в Колизея или други амфитеатри, които можели да поберат хиляди зрители. Гладиаторските борби не били нещо ново, но сега те представлявали много по-сложна проява. Посещавало ги не само простолюдието, но и заможните аристократи, а често и самият държавен глава. Гладиаторите се биели под звуците на дивашки викове и ругатни от публиката. Ако някой от тях паднел тежко ранен, публиката трябвало да реши дали да бъде пощаден или прободен в сърцето от оръжието на съперника си. В рамките на едно представление се редували състезание след състезание, между които често и хвърляне на хора на диви животни. Ако арената се напоявала с премного кръв, изсипвали допълнителен слой пясък и отвратителното представление продължавало. Повечето гладиатори били осъдени престъпници или роби, но някои от тях били доброволци, произхождащи дори и от почтените класи. Комод, некадърният син на Марк Аврелий, излизал на арената няколко пъти само за да чуе аплодисментите на тълпата — такава била представата му за римски празник.
	{img:169_rimljanka.jpg|#Бюст на римлянка. Показността в културата на висшата класа през периода на принципата добре личи в тази скулптура, изваяна около 90 г. сл.Хр.}
	{img:170_kolizei.jpg|#Колизеят. Построен от римските императори между 75 и 80 г. сл.Хр. като място за развлечения, той бил арена на гладиаторски борби. Най-широко разпространената форма на светска архитектура при гърците бил театърът, а при римляните — амфитеатърът.}
	Независимо от низкия морал епохата на принципата се характеризирала с още по-силен интерес към религиите на спасението от преобладаващия през републиката. Митраизмът вече имал хиляди почитатели, като погълнал последователите на култовете към Великата Майка и Серапис. Към 40 г. сл.Хр. в Рим се появили и първите християни. Новата секта се разраствала постепенно и след време изместила митраизма като най-разпространената вяра на спасението.


#	Разпространение на митраизма и християнството
	Установяването на стабилно управление от Август дало начало на период на благоденствие в Италия, продължил над две столетия. Търговията стигнала до всички части на познатия свят, дори в Арар​бия, Индия и Китай. Производството донякъде се увеличило, особено по отношение на грънчарството, текстила, металните и стъклените изделия. Независимо от всичко това, стопанският ред далеч не бил толкова здрав. Благата не били равномерно разпределени, а концентрирани най-вече във висшето общество. Тъй като неприязънта към ръчния труд била все така силна, производството било обречено на упадък с намаляване на притока на роби. Още по-негативно влияние имал фактът, че в Италия търговският баланс бил определено неблагоприятен. Нищожното развитие на промишлеността в никакъв случай не давало необходимите стоки за износ, които да покрият търсенето на луксозни предмети, внасяни от провинциите и от чуждите страни. Вследствие на това Италия изчерпала ресурсите си от ценни метали. Към 3 в. сл.Хр. западната римска икономика започнала да рухва.


>>>	Римското право

#	Ранно развитие на римското право
	Общоприето е схващането, че едно от най-важните наследства, оставени от римляните на последвалите ги култури, е римската правна система. Тя била резултат от постепенно развитие, което започнало около издаването на Дванадесетте таблици към 450 г. пр.Хр. В следващите векове от епохата на републиката законът на Дванадесетте таблици се трансформирал от натрупването на нови прецеденти и принципи. Те произтичали от различни източници: промени в обичаите, ученията на стоиците, съдебните решения, но най-вече от указите на преторите, магистрати, които имали правомощията да определят и тълкуват закона в даден процес и дават указания на съдиите.


#	Римското право по време на принципата; великите юристи
	Римското право достигнало своето най-голямо развитие по време на принципата. Отчасти това се дължало на разширената юрисдикция на закона над живота и собствеността на чужденци извън страната им, както и над жителите на Италия. Основна причина обаче бил фактът, че Август и неговите наследници дали право на отделни изтъкнати юристи да излагат мнение по правни въпроси за делата в процеса на съдебното производство. Най-известните сред тези мъже били Гай, Улпий, Папиний и Павел. Макар че повечето от тях заемали високи съдебни постове, те се сдобили с репутацията си главно като прависти и автори на правна литература. Тълкуванията на тези юристи въплъщавали науката и философията на правото и били приети за основа на римската юриспруденция.


#	Трите направления на римското право
	В своето развитие, под влиянието на юристите римското право се състояло от три големи клона или направления: гражданско право, право на народите и естествено право. Гражданското право било правото на Рим и неговите граждани. Като такова то съществувало както в писан, така и в неписан вид. То включвало решенията на Сената, постановленията на принцепсите, указите на преторите, както и някои древни обичаи, прилагани със закон. Правото на народите било валидно за всички хора, независимо от националната им принадлежност. С това право се разрешавало робството, частната собственост върху имоти и се определяли принципите за покупка и продажба, съдружие и договор. То не стояло над гражданското право, а го допълвало, специално в приложението към чуждестранните жители на империята.


#	Естественото право
	Най-интересното и в много отношения най-важното направление на римското право било естественото право, продукт не на съдебната практика, а на философията. Стоиците развили идеята за рационален ред в природата, който е въплъщение на справедливостта и правото. Те твърдели, че всички са равни по природа и че имат известни основни права, които правителствата не могат да погазват. Бащата на естественото право като юридически принцип обаче бил не някой от гръцките стоици, а Цицерон. Той заявил, че „истинският закон е здравият разум, съзвучен с природата, разпръснат сред всички хора, постоянен, вечен. Да се прокарват актове в нарушение на този закон, се забранява от религията, той не може да бъде отменян дори частично, и ние нямаме властта било чрез Сената или чрез народа да се освободим от него“. Този закон стои над самата държава и всеки владетел, който се опълчва срещу него, неизменно се превръща в тиранин. Повечето от великите юристи поддържали схващания за естественото право, сходни с тези на философите. Макар че юристите не гледали на това право като на автоматичен ограничител на гражданския закон, те го считали за идеал, с който трябва да бъдат съобразявани всички закони и укази на хората. Развитието на идеята за абстрактна справедливост като правен принцип било едно от най-благородните постижения на римската цивилизация.


>>>	Кризата през 3 в. (180–284 г. сл.Хр.)

#	Край на политическата стабилност

	{img:171_komod.jpg|#Комод. Самовлюбеният владетел искал от портретистите си да бъде изобразяван като полубога Херкулес.}
	Периодът на благотворното имперско владичество приключил със смъртта на Марк Аврелий през 180 г. сл.Хр. Една причина за успеха на „петимата добри императори“ била в това, че първите четирима определяли за свои наследници особено надеждни младежи, а не синовете си или близки родственици. Марк Аврелий обаче нарушил този модел и последствията се оказали фатални. Макар че бил един от най-философските и разумни владетели в историята, той не бил достатъчно мъдър да прозре, че синът му Комод е порочен и некадърен. Провъзгласен за император по желание на баща си, Комод се впуснал в перверзни наслади, показвал открито неуважение към Сената и управлявал така брутално, че една дворцова клика накрая организирала убийството му; той бил удушен в 192 г. Оттам нататък нещата се влошили. Поради липсата на явен наследник на Комод, армиите от провинциите излъчили свои кандидати и последвала гражданска война. След победата на провинциалния военачалник Септимий Север (193–211) вече било ясно, че ако пожелаят, провинциалните армии можели да се месят в имперската политика. Север и някои от наследниците му задълбочили проблема, като премахнали дори и теоретичните права на Сената и управлявали открито като военни диктатори. Щом бруталната сила била извадена на показ като средство, всеки честолюбив военачалник можел да пробва късмета си да заграби властта. Така гражданската война станала хронична. От 235 до 284 г. имало не по-малко от двадесет и шест „войнишки императори“, от които само един успял да избегне насилствената смърт.


#	Последиците от Гражданската война
	Периодът от половин век между 235 и 284 г. бил несъмнено най-лошият за Рим от израстването му като световна сила. Към политическия хаос се добавили още фактори, които в съчетание довели империята до ръба на унищожението. Един от тях била икономическата разруха в резултат от Гражданската война. Освен че постоянните войни пречели на селското стопанство и търговията, съперничеството между кандидатите за власт ги принуждавало да изтощават богатствата на земите си, за да спечелят подкрепата на своите армии. Следвайки максимата за „обогатяване на войниците и презиране на останалите“, те могли да съберат средства само чрез обезценка на монетите и данъчно облагане на гражданите, равносилно на конфискация. Земевладелците, средните арендатори и производители нямали мотивация да произвеждат точно когато производството било крайно необходимо. В човешки план бедните, както обикновено в периодите на икономическа криза, страдали най-много. Често те изпадали в крайна нищета. В условията на война и глад се разпространявали болести. Още по времето на Марк Аврелий империята била пометена от ужасна чумна епидемия, която покосила войската и голяма част от народа. През 3 в. смъртоносната болест се завърнала, сеейки мор в продължение на петнадесет години.
	{img:172_dezii.jpg|#Император Деций. Крайният натурализъм и набразденото чело са типични за портретите от този период.}
	Изчерпването на човешките ресурси ставало в момент, когато Рим най-малко можел да си го позволи, тъй като външните нападения в средата на 3 в. станали още една заплаха за империята. При оредяването на римските войски вследствие на болестта и междуособиците в римската армия, германците от запад и персите от изток пробили старите римски отбранителни линии. През 251 г. готите победили и убили император Деций, пресекли Дунава и вилнели на свобода из Балканите. Още по-унизително било падението на император Валериан, пленен при битка с персите в 260 г. и накаран да коленичи пред персийския владетел. Когато умрял, тялото му било препарирано и извадено на показ. Дните на Цезар и Август очевидно били далеч в миналото.


#	Неоплатонизъм и вяра в отвъдното
	Разбираем е отпечатъкът на проникващото безпокойство в културата на 3 в. В запазените статуи виждаме дори изражения на тревога, например в бюста на император Филип (244–249), който сякаш предчувства, че скоро ще бъде убит в бой. В крак с духа на епохата била налагащата се философия на _неоплатонизма_ за отвъдното. Неоплатонизмът (или „новият платонизъм“) довел до крайност духовната тенденция във философията на Платон. Първото негово основно учение било това за еманациите: всичко, което съществува, се ражда от божественото и преминава като постоянен поток от еманации. Първият етап на процеса е еманацията на световната душа. От нея се раждат божествените Идеи или духовни модели, а след това и душите на отделните неща. Материята е последната еманация. Но материята не притежава собствена форма и свойства, тя е просто отрицание на духа, утайката, която остава, след като духовните божествени лъчи са прегорели. Оттук следва, че материята трябва да се презира като символ на злото и мрака. Втората основна доктрина е мистицизмът. Човешката душа поначало била част от Бога, но се откъснала от божественото си начало, като се обединила с материята. Най-висшата цел в живота трябва да е мистичното съединяване с божественото, което може да се постигне с размисъл и освобождаване на душата от оковите на материята. Хората трябвало да се срамуват от материалното си тяло и всячески да се стараят да го подчинят. Аскетизмът съответно е третото основно учение на тази философия.
	{img:173_filip.jpg|#Император Филип Арабски. Художествено наследство от „епохата на безпокойство“ в Рим.}


#	Плотин
	Истинският основоположник на неоплатонизма бил Плотин, роден в Египет около 204 г. сл.Хр. През последните години от живота си той преподавал в Рим и спечелил много привърженици сред висшите класи, преди да умре в 270 г. Главните му последователи разредили философията с още повече и по-странни суеверия. Въпреки антирационалната си гледна точка и пълно безразличие към държавата, през 3 и 4 в. сл.Хр. неоплатонизмът станал толкова популярен в Рим, че почти напълно изместил стоицизма. Няма друг факт, който да отразява по-красноречиво бягството на Рим от действителността и настоящето.


>>>	Причина за упадъка на Рим

#	Превратната точка в 284 г.
	Рим нито бил създаден, нито изчезнал за един ден. Както ще видим в следващата глава, здравото управление се възстановило през 284 г. Вследствие на това Римската империя просъществувала още двеста години на Запад и още хиляда на Изток. Възстановената държава обаче се различавала много от старата. Ето защо тук е уместно да завършим разказа за типично римската цивилизация и да разгледаме причините за упадъка на Рим.


#	Теория за упадъка
	За упадъка на Рим е изписано повече, отколкото за загиването на коя да е друга цивилизация. Теориите по отношение на упадъка са многобройни и разнообразни. Според една, станала популярна напоследък, падането на Рим се дължи на оловото, поглъщано от съдовете за готвене, но ако това е истина, човек би попитал как Рим е успял да се задържи на върха толкова дълго време. Моралистите намират обяснение за упадъка на Рим в чревоугодничеството и разврата, описани от автори като Ювенал и Петроний. Този подход обаче пренебрегва факта, че голяма част от това доказателство е явно преувеличение, а освен това произходът му като цяло е от периода на ранния принципат: в по-късно време, когато империята се сривала по-очевидно, моралът станал още по-суров под влиянието на аскетичните религии. Едно от най-опростенческите обяснения за падението на Рим е силата на германските нападения. Но в течение на цялата му дълга история варварите са били винаги готови да нападнат Рим: натискът на германците действително се засилвал на моменти, но германските нашествия никога не биха успели в друго време, когато Рим не е бил отслабен отвътре.


#	Вътрешни причини за упадъка
	Ето защо е най-добре да се съсредоточим върху най-сериозните вътрешни проблеми на Рим. Някои от тях са политически. Най-очевидният политически недостатък на римското държавно устройство при принципата била липсата на ясен закон за наследяването на властта. Особено при внезапна смърт на владетеля, никой не бил сигурен кой ще бъде наследникът. В съвременна Америка смъртта на Линкълн или Кенеди хвърли страната в шок, но хората поне знаеха какво ще последва; в Рим по време на империята никой не знаел, от което последвала и Гражданската война. От 235 до 284 г. тази война се подхранвала от само себе си. Тя също била провокирана от липсата на законни средства за реформа. Ако даден режим станел непопулярен, а след 180 г. такива били повечето, единственият начин да бъде сменен бил свалянето му със сила. Но прибягването към насилие винаги поражда ново насилие. Освен тези проблеми най-голямата политическа слабост на имперския Рим може би в крайна сметка е била недостатъчният брой хора, участващи в управлението на държавата. Огромното мнозинство от жители на империята били поданици, които по никакъв начин не участвали в управлението. Те гледали на империята в най-добрия случай с безразличие, а често с враждебност, особено когато идвали бирниците. За да просъществува империята, била нужна вярност към Рим, но когато дошла кризата, такава вярност липсвала.


#	Стопански причини за упадъка
	Дори и без политическите проблеми Римската империя вероятно е била обречена на изчезване по икономически причини. Най-тежките стопански проблеми на Рим произтичали от робовладелската система и недостига на работна ръка. Римската цивилизация се основавала на градовете, които съществували най-вече от селскостопанските излишъци, произвеждани от робите. Робите били така жестоко експлоатирани, че обикновено нямали деца, които да попълнят собствените им редици. До времето на Траян победите на Рим във войните и новите завоевания доставяли робите, необходими за функциониране на системата, но оттам нататък икономиката започнала да изчерпва човешкото гориво. Земевладелците вече не можели да разточителстват с човешкия живот, дошъл краят на казарменото робство, а селата произвеждали все по-малко излишъци за изхранване на градовете. В по-късната история на Запада селскостопанските излишъци се произвеждали с помощта на техническите революции, но римските земевладелци не се интересували от техника — интересът към нея се смятал за унизителен. Докато имало роби, които да работят, не съществувал интерес към устройства за пестене на труд и вниманието към всякакъв вид машини било приемано като угаждане на робите. Земевладелците доказвали благородството си с интерес към „възвишени неща“, но докато се реели във висините, селскостопанските им излишъци постепенно се стопили.


#	Недостатъчна работна сила
	Недостигът на работна сила силно задълбочил стопанските проблеми на Рим. С края на външните завоевания и упадъка на робството се появила огромна нужда от хора за земеделието, но поради безспирните нападения на варварите и войската се нуждаела от мъже. Чумните епидемии през 2 и 3 в. силно намалили населението в най-лошия момент. Изчислено е, че между управлението на Марк Аврелий и възстановяването на силната власт през 284 г. населението на Римската империя е намаляло с една трета (деморализацията вероятно е снижила също и раждаемостта). Вследствие на това не останали нито достатъчно хора да обработват земята, нито мъже, които да се сражават с враговете на Рим. Нищо чудно, че Рим започнал да губи битки, което преди се случвало много рядко.


#	Липса на граждански идеали
	Вероятно Рим би могъл да бъде спасен с огромни усилия и жертвоготовност от страна на масите, но почти никой не желаел да се труди усърдно за общото благо. За това могат да се търсят културни причини. Най-просто казано, Римската империя от 3 в. не можела да разчита на общи граждански идеали. Към този момент старите републикански и сенаторски традиции очевидно били отживели времето си. Още повече от провинциалистите едва ли можело да се очаква да се борят или трудят упорито в името на някакви римски идеали, особено когато римската държава вече не поддържала благодатния мир, а носела само нестихващи войни и изнурителни данъци. Регионалните различия, липсата на обществено образование и социалното разслоение представлявали допълнителни пречки за развитието на единен народен дух. С упадъка на империята действително се родили нови идеали, но те били религиозни и свързани с отвъдното. В крайна сметка падането на Рим било съпроводено от равнодушие и римският свят бавно издъхнал не толкова с гръм и трясък, колкото с хленч.


>>>	Римското наследство

#	Сравнение между Рим и съвременния свят
	Днес се изкушаваме да мислим, че имаме доста сходни черти с римляните: първо, защото Рим ни е по-близък във времето, отколкото другите древни цивилизации; и второ, защото римляните сякаш се родеят по нрав със съвременните хора. Често отбелязваме приликите между историята на Рим с историята на Великобритания и Съединените щати от 19 и 20 в. Римската стопанска еволюция извървяла целия път от примитивното земеделие до сложната градска система с проблемите на безработицата, големите разлики в богатствата и финансовите кризи. Римската империя, подобно на Британската, се основавала чрез завоевания. Не трябва да забравяме обаче, че наследството на Рим е древно и следователно приликите между Рим и съвременния свят не са от толкова голямо значение, колкото ни се струва. Както вече отбелязахме, римляните презирали промишлената дейност и не се интересували от науката. Те нямали и представа за съвременната национална държава; провинциите им били всъщност колонии, а не неразделна част от едно политическо общество. Римляните така и не развили подходяща система на представително управление. Накрая, римските религиозни схващания силно се различавали от нашите. Тяхната култова система, подобно на гръцката, била външна и механична, а не вътрешна и духовна. Върховният християнски идеал за набожност — емоционалното отношение на любов към божественото, се считал от римляните за дълбоко суеверие.


#	Влияние на римската цивилизация
	Независимо от всичко цивилизацията на Рим упражнила огромно влияние върху по-късните култури. Формата, ако не и духът на римската архитектура, е запазена в църковната архитектура на Средновековието и е оцеляла до днес в оформлението на много от сградите на нашите държавни учреждения. Скулптурата от епохата на Август също е продължавала да живее в конните статуи, мемориалните арки и колони и каменните потрети на държавници и военачалници, които красят нашите паркове и улици. Макар и подложено на нови тълкувания, правото на великите юристи станало важна част от Кодекса на Юстиниан, възприет в Средновековието и Новото време. Американските съдии често цитират максими, първоначално създадени от Гай или Улпий. Освен това правните системи на почти всички европейски континентални държави включват голяма част от римското право. Това право е едно от най-великите римски постижения, което отразява способността да се управлява огромната и разнообразна империя. Не трябва да забравяме също, че римските литературни постижения са източник за пробуждането на любов към познанието, което се разпространило в Европа през 12 в. и достигнало кулминационната си точка през Възраждането.
	{img:174_forum.jpg|#Форумът. Градският център на имперския Рим се състоял от главни улици, градски площади, триумфални арки, храмове и сгради на държавни учреждения. Арката на Тит, издигната в чест на окончателната победа на Рим над еврейските бунтовници, е в дъното, вдясно. Римските улици и здания се строели в правоъгълна планировка, за да се наложи чувство на ред и да се улеснят триумфалните процесии. Забележете контраста с древна Атина, където сградите са по-свободно разположени (вж. модела на Атинския акропол).}
	Може би не така познат е фактът, че организацията на Католическата църква, да не говорим за част от нейния ритуал, е възприета от структурата на римската държава и римската религия. Например папата все още носи титлата _pontifex maximus_, която се давала на императора като глава на гражданската религия.


#	Ролята на Рим като преносител на гръцката цивилизация
	Една от най-важните заслуги на Рим към бъдещето била пренасянето на гръцката цивилизация към европейския Запад. Развитието на култура в Италия, толкова силно просмукана от гръцките идеали от 2 в. пр.Хр. нататък, било само по себе си важна противотежест на по-раншния превес на гръцки ориентираната цивилизация на Изток. По-късно, следвайки пътя на Юлий Цезар, тази култура се разпространила и на запад. Преди идването на Рим културата на Северозападна Европа (съвременна Франция, страните от Бенелюкса, Западна и Южна Германия и Англия) била племенна. Рим донесъл градовете и гръцките идеи, и най-вече представите за човешка свобода и независимост на личността, които съпровождали развитието на силно диференцирания градски живот. Истина е, че идеалите за свобода на практика често се пренебрегвали — те не се отразявали на зависимостта на Рим от робовладелството и не спирали експлоатацията и потисничеството на римското управление в завладените територии. Независимо от това римската история е същинското начало на познатата ни история на Запада. Гръцката цивилизация, пренесена от Александър на Изток, не се запазила; същата тази цивилизация, пренесена на Запад от хора като Цезар, Цицерон и Август, станала изходна точка за много от по-късните постижения на Западна Европа. Както ще видим, развитието не било непрекъснато, и за по-късния европейски успех допринесли много други фактори, но това не прави влиянието на Рим по-малко значимо.


#	Литература
	Chambers, M., ed., _The Fall of Rome, 2d ed_., New York, 1970. Сборник от четива по тази тема от непресъхващ интерес.
	Crawford, Michael Н., _The Roman Republic, Atlantic Heights, N.J., 1978. Crook, J.A., Law and Life of Rome_, 90 B.C. — A.D.212, Ithaca, N.Y., 1977.
	Grant, M., _The Etruscans_, New York, 1980.
	Gruen, Erich S., _Thöe Last Generation of the Roman Republic_, Berkeley, 1964.
	Harris, William V., _War and Imperialism in Republican Rome_, Oxford, 1979. Аналитично и оригинално изследване на причините, поради които римляните станали завоеватели.
	Millar, E., _The Emperor in tbe Roman World_: 31 B.C. — A.D.337, Ithaca, N.Y., 1977.
	Mommsen, Theodor, _The History of Rome_, Chicago, 1957. Съкратено издание на едно от най-големите исторически произведения на 19 в. Съсредоточава се върху личности, най-вече тази на Юлий Цезар.
	Ogilvie, R.M., _Early Rome and the Etruscans, Atlantic Heights_, NJ., 1976. Най-добрият специализиран разбор на ранната римска епоха.
	Pallottino, М., _The Etruscans_, rev. ed., Baltimore, 1978. Стандартно въведение.
	Scullard, H. H., _From the Graccbi to Hero, 5th ed_., London, 1982. Добър обзор на събитията от този важен период.
	Syme, Ronald, _The Roman Revolution_, New York, 1939. Новаторско произведение за късната република и ранната империя, съсредоточено върху силовата политика и ролята на фракциите, а не върху сблъсъка на институционни принципи. Също така чудесно четиво.
	Taylor, _Lilj Ross, Party Politics in the Age of Caesar_, Berkeley, 1949. Все още най-доброто въведение в обществото и политиката от периода на късната република.


#	Стопанска, социална и културна история
	Africa, T., _Rome of the Caesars_, New York, 1965. Занимателен подход към историята на имперския Рим чрез поредица от кратки биографии.
	Balsdon, J.P.V.D., _Life and Leisure in Ancient Rome_, New York, 1969.
	Brunt, P.A., _Social Conflicts in the Roman Republic_, London, 1971.
	Duff, J. W., _A Literary History of Rome in the Golden Age_, New York, 1964.
	_A Literary History of Rome in the Silver Age_, New York, 1960.
	Earl, Donald, _The Moral and Political Tradition of Rome_, Ithaca, N.Y., 1967.
	Hopkins, K., _Conquerors and Slaves_, Cambridge, 1978. Взаимносвързани статии, в които светът на Римската империя се разглежда от новаторска социологична гледна точка.
	Laistner, M.L.W. _The Greater Roman Historians_, Berkeley, 1947.
	MacMullen, Ramsey, _Enemies of the Roman Order_, Cambridge, Mass., 1966. — Paganism in tbe Roman Empire.
	_Roman Social Relations_. 50 B.C. to A.D. 284, New Haven, 1974.
	Pomeroy, Sarah B., _Goddesses, Whores, Wives, and Slaves: Women in Classical Antiquity_, New York, 1975. Великолепен разбор на живота и статута на жените в римския свят.
	Rostovtzeff, Mikhail I., _Social and Economic History of the Roman Empire_, 2d ed., 2 vols., New York, 1957. Написана от един от най-големите историци от началото на 20 в. Важна както от гледна точка на тълкуванията, така и поради богатството на информацията, която съдържа.
	Sandbach, F. H., _The Stoics_, London, 1975.
	Scullard, H. H., _The Etruscan Cities and Rome_, Ithaca, N.Y., 1967.
	Starr, Chester G., _Civilization and the Caesars_, Ithaca, N.Y, 1954. Обзор на интелектуалните постижения на Рим в четирите столетия след Цицерон.
	Westermann, W. L., _The Slave Systems of Greek and Roman Antiquity_, Philadelphia, 1955. Най-добрият разбор по тази тема.
	Wheeler, Mortimer, _The Art of Rome_, New York, 1964.


#	Източници
	Преводи на римските автори се намират в съответните томове на _Loeb Classical Library, Harward University Press_.
	Вж. също:
	Gruen, E.S., _The Image of Rome, Englewood Cliffs_, N.J., 1969.
	Lewis, Naphtali, and Reinhold, _Roman Civilization_, 2 vols., New York, 1955.


>>	Глава 10
>>	Християнството и преобразуването на римския свят

E>
	Кой би повярвал някога…, че Рим е принуден да се бие в собствените си граници не за слава, а за едничкия живот?… Поетът Лукан, описвайки могъществото на града в един възторжен пасаж, пита: „Ако Рим е слаб, кой може да бъде силен?“ Ние можем да перифразираме думите му и да кажем: „Ако Рим е изгубен, кой може да ни помогне?“
	За простосмъртните този живот е надбягване: участваме в него на земята, за да получим наградата си другаде. Никой не може да стъпва сигурно сред змии и скорпиони.
@	Св. Йероним, Писма
E$

>>>

#	Продължителният упадък на Римската империя
	След 180 г. сл.Хр. Римската империя запада, но не рухва. През 284 г. енергичният император-воин Диоклециан за почва реорганизация на империята, която й вдъхва нов живот. След това през целия 4 в. римската държава продължава да обкръжава Средиземно море. През 5 в. западната половина на империята пада под ударите на нахлуващите германски племена, но дори тогава римските институции не били напълно унищожени, а през 6 в. източната половина на империята успяла да си върне голяма част от западното крайбрежие на Средиземно море. Чак през 7 в. става напълно очевидно, че Римската империя може да се надява да оцелее само ако изостави Запада и укрепи силите си на изток. Когато това се случва, идва краят на Античността.


#	Епохата на Късната античност (284–610)
	Историците често подценяват трайността на римските институции и започват разказа за средновековната история с 3, 4 или 5 в. След като историческата периодизация е винаги приблизителна и зависи главно от това, на кои аспекти от развитието иска да наблегне историкът, този подход не може да се отхвърли. Естествено преходът от античния към средновековния свят е бил постепенен и множество „средновековни“ черти са се развивали бавно на запад още от 3 в. Но днес е по-прието да се смята, че античната история не е свършила в 284 г., а е продължила, докато Римската империя загубила контрол над Средиземноморието през 7 в. Епохата от 284 до около 610 г., макар и преходна (каквито са, разбира се, всички епохи), има определени собствени черти и може би е най-добре да се нарече не римска или средновековна, а епоха на Късната античност.

#	Възход на християнството и упадък на градовете
	Главната културна тенденция в късноантичната история била разпространението и тържеството на християнството в целия римски свят. Отначало християнството било просто една от няколкото разновидности на вярата в задгробния живот, която привличала все повече хора по времето на последната империя. Но в 4 в. то било прието за държавна религия на Рим и оттогава става един от най-мощните формиращи фактори в развитието на Запада. Докато християнството се разпространява, Римската империя неотклонно залязва. В този упадък централно място заема свиването на градския живот, на който се държала империята. Когато империята започва да изпитва сериозни трудности, западането на градовете било най-изразено в Северозападна Европа, защото там градската цивилизация нямала дълбоки корени и била най-далече от главните търговски и съобщителни линии на империята в Средиземноморието. Свиването се почувствало и в по-близките до Средиземно море части на Запада, защото западните градове били много по-зависими от спадащото земеделско производство, отколкото източните градове, които разчитали повече на търговията с луксозни стоки и манифактура. Така тежестта на цивилизацията и имперското управление в целия район се изместила трайно от запад на изток. Най-очебийните прояви на това изместване били германските успехи през 5 в. Те действително отворили нова страница в политическата история на Запада, но непосредственото им влияние не бива да се преувеличава. Дори след нахлуването на германските племена римските институции продължили да западат постепенно. В частност в териториите до Средиземно море и близо до него римският градски живот се запазвал, макар с постоянно отслабваща енергия, докато най-сетне Средиземно море престанало да бъде „римско езеро“.


>>>	Реорганизираната империя

#	Реформите на Диоклециан
	Преди да се обърнем към появата и тържеството на християнството, най-добре е да разгледаме характера на държавното управление и обществото, при които новата религия станала господстваща сила. Петдесетте години хаос, които заплашвали да унищожат Рим в 3 в., завършили с енергичните усилия на забележителния воин Диоклециан, който управлявал като император от 284 до 305 г. Съзнавайки някои от най-очевидните проблеми, които провалили предшествениците му, Диоклециан се заел с няколко фундаментални политически и икономически реформи. Признавайки, че господството на армията в живота на държавата дотогава е било прекалено силно, той взел мерки да отдели военните от гражданските връзки на административно управление. Когато разбрал, че новите трудности, както външни, така и вътрешни, правят почти невъзможно един човек да управлява цялата Римска империя, той разделил царството си на две, поверявайки западната част на един доверен сътрудник.


#	Диоклециановата политика на „ориентализация“

	{img:175_dioklezian_moda.jpg|#Диоклециан. Късата му коса е по римската военна мода.}
	Максимиан, който признал Диоклециан за висш владетел. Двамата след това избрали помощници, наречени цезари, за управители на големи части от териториите. Тази система била предназначена също да осигури регулярна приемственост в управлението, защото цезарите трябвало да поемат върховната власт и на изток, и на запад и да назначават нови цезари за свои приемници. В икономическата област Диоклециан стабилизирал силно обезценената валута, въвел нова данъчна система и издал закони, закрепващи земеделските работници и градските жители към работните им места, така че да се осигури извършването на основната работа, необходима за поддържането на империята.

#	Диоклециановата политика на „ориентализация“
	Реорганизациите на Диоклециан постигат забележителни успехи във възстановяването на империята, която била на косъм от гибелта, но те също преобразили империята, като я „ориентализирали“ в три главни и трайни насоки. В най-буквалния смисъл Диоклециан започнал географски да ориентализира империята, като пренесъл на изток административната й тежест. Като „римски“ император бихме очаквали той да управлява от Рим, но всъщност между 284 и 303 г. Диоклециан не стъпвал там, а управлявал от Никомедия, град в днешна Турция. Така той мълчаливо признавал, че по-богатата и жизненоважна част на империята била източната. Второ, както подобава на някой, който обръща гръб на Рим, Диоклециан възприел титлите и церемониите на източен владетел. Вероятно той не го направил, защото имал ориенталски вкус, а защото искал да избегне съдбата на предшествениците си, които не се ползвали с достатъчно уважение. Най-вероятно той предполагал, че ако се боят от него и му се кланят, ще има по-голям шанс да умре мирно в леглото си. Така Диоклециан напълно изоставил политиката на Август да се преструва на конституционен владетел и се проявявал като неприкрит самодържец. Той взел титлата не на принцепс, т.е. пръв гражданин, а на доминус, или господар, и въвел ориенталската церемония в своя двор. Той носел диадема и пурпурен плащ от коприна с втъкани златни нишки. Тези, които получавали аудиенция, трябвало да падат ничком пред него; малцината привилегировани имали право да целунат края на дрехата му.


#	Ръст на имперската администрация
	Третата страна на ориентализацията в политиката на Диоклециан била растящата зависимост от имперската администрация. Разделяйки гражданското от военното ръководство и издавайки закони по широк кръг икономически и социални въпроси, Диоклециан създал потребност от много нови чиновници. Не е за учудване, че към края на царуването му поданиците се оплаквали, че „бирниците станали повече от данъкоплатците“. Чиновниците наистина въртели колелата на империята, но новата администрация била податлива на рушвети; още по-зле, растящата бюрократизация изисквала много работна ръка и средства по време, когато в Римската империя вече не достигали и двете. Взети заедно, различните аспекти на Диоклциановата ориентализация го правели да прилича повече на фараон, отколкото на римски владетел. Изглеждало, сякаш поражението на Антоний и Клеопатра при Акциум е отмъстено.


#	Регулярна архитектура

	{img:176_dvorez.jpg|#Дворецът на Диоклециан в Сплит. Художествена реконструкция.}
	Новият насилствен режим на Диоклециан не оставял място за възпитаване на лична инициатива или свобода. Резултатите най-ясно се виждат в архитектурата и изкуството на епохата. Самият Диоклециан предпочитал гигантския, бомбастичен стил на строителство, предназначен да подчертае собствената му власт. Баните, които построил в Рим, когато най-накрая пристигнал там през 303 г., били най-големите известни дотогава и заемали около 120 декара. Когато се оттеглил през 305 г., Диоклециан построил за себе си дворец в днешен Сплит (Хърватско), който бил планиран върху правоъгълна мрежа като военен лагер. Планът на този дворец показва ясно доколко Диоклециан обичал военния ред във всичко.
	Също в епохата на Диоклециан римската портретна скулптура, която дотогава се отличавала с поразителен натурализъм и индивидуалност, станала безлична. Човешките лица станали безстрастни и симетрични, вместо да отразяват свободната игра на чувствата. Порфирът, особено твърд камък, който се внасял от Египет — сам по себе си признак за ориентализация, — често замествал мрамора в бюстовете на императорите. Изсечени от порфир, скулптурните групи на Диоклециан, Максимиан и двамата им цезари показват в пълен вид новата симетрия и твърдост, защото фигурите са направени толкова еднакви, че не могат да се различат една от друга.


#	Царуването на Константин
	В 305 г. Диоклециан решил да се откаже от властта и да се заеме с отглеждане на зеле — безпрецедентен подвиг за един късноримски владетел. Едновременно той задължил и колегата си Максимиан да се оттегли, така че техните двама цезари мирно се издигнали по стълбата на властта. Такова съгласие обаче не би могло да е задълго. Скоро между приемниците на Диоклециан избухнала гражданска война и продължила, докато не победил Константин, син на един от първите цезари. От 312 до 324 г. Константин управлявал само на Запад, но оттогава до смъртта си през 337 г. той отказал да дели властта и управлявал цялата наново обединена империя. Ако не се смята фактът, че поддържал християнството — едно епохално решение, което ще разгледаме в следващия раздел, — Константин продължил да управлява по образеца на Диоклециан. Бюрокрацията се размножавала, а държавата толкова бдително държала градските жители и земеделските работници по местата им, че обществото започнало да закостенява като кастова система. Макар Константин да бил християнин, той и за момент не мислил да постъпва с християнско смирение: напротив, направил дворцовия церемониал по-сложен и изобщо се държал, сякаш бил бог. Следвайки тази линия, през 330 г. той построил нова столица и я нарекъл Константинопол, на своето име. Макар да обявил, че мести правителството си от Рим в Константинопол, за да подчертае скъсването си с езичеството, без съмнение главният фактор бил самоизтъкването, а преместването било най-очевидното свидетелство за продължаващото движение на римската цивилизация към Изтока. Разположен на границата между Европа и Азия, Константинопол имал големи предимства като център на съобщения, търговия и отбрана, обърнати на изток. Обкръжен от три страни с вода и защитен откъм сушата със стени, той ще се окаже почти непристъпен и ще остане център на „римската“ власт през цялото време, останало на Римската империя.
	{img:177_honorii.jpg|#Император Хонорий. Пример за безизразната портретна скулптура, възцарила се в епохата на Диоклециан. Сравнете липсата на индивидуалност в този бюст с портретите на Деций и Филип Арабски по-горе.}
	Константин направил и предаването на властта да става по наследствена линия. Така той върнал Рим към принципите на династичната монархия, които били отхвърлени около осем века преди това. Но Константин, който смятал империята за своя лична собственост, не предал обединеното управление на един син, а разделил царството между тримата си сина. Нищо чудно, че след смъртта на баща си синовете започнали помежду си битки, изострени от религиозни противоречия. Няма да се спираме на войните и последвалите династични разпри, които се точели с прекъсвания през почти целия 4 в. Достатъчно е да кажем, че те не били толкова сериозни, колкото гражданските войни през 3 в., и че от време на време един или друг претендент успявал да обедини наново империята за няколко години. Последният, който успял да го направи, бил Теодосий I (379–395). Той изклал хиляди невинни жители на Солун, за да отмъсти за смъртта на свой офицер, но неговата енергичност в запазването на империята от налитащите германски варвари все пак му дава някакво основание за прозвището „Велики“.
	{img:178_porfirni.jpg|#Вляво: Порфирни скулптури на Диоклециан и съдружниците му във властта. Положени са всички усилия двамата висши владетели и техните млади и колеги да изглеждат еднакви чрез стилизация. Забележете също подчертаването на военната мощ. Вдясно: Колосална глава на Константин. В главата на Константин очи те са уголемени, сякаш за да изпъкне духовният поглед на владетеля. Главата е около седем пъти по-голям от естествения размер и тежи около девет тона.}
	През периода между Константин и Теодосий укрепват старите тенденции. Константинопол станал водещ град на империята и сега вече центърът на търговията и администрацията очевидно се изместил на изток. По-изразен станал и регионализмът: латиноезичният Запад губел чувството за връзка и разбиране с гръцкоезичния Изток, а както на запад, така и на изток местните различия изпъквали все повече. В икономическия живот белег на епохата станала растящата пропаст между богати и бедни. На запад едрите земевладелци успели да укрепят собствеността си, а на изток някои се обогатили, издигайки се в административната йерархия, от рушвети или от търговия с луксозни стоки. Но данъчната система, въведена от Диоклециан и поддържана през 4 в., смазвала бедните, прехвърляйки върху тях бремето на издръжката на бюрокрацията, армията и разточителния императорски двор (или дворове). Бедните, освен това нямали никакъв шанс да се измъкнат от немотията, защото законът закрепостявал тях и наследниците им на нископлатената и жестоко облагана работа. Тъй като повечето хора през 4 в. били бедни, повечето живеели в отчайваща и безнадеждна мизерия на фона на показното богатство. Макар и възстановена между 284 и 395 г., Римската империя станала плодородна почва за новата религия на задгробното спасение.


>>>	Появата и триумфът на християнството

	Християнството, разбира се, води началото си няколко века преди Константин, от времето на Иисус. То било формирано главно от Иисус и св. Павел и оттогава насам постоянно печелело привърженици. Новата религия получава широко разпространение едва през хаоса на 3 в. и достига най-голямата си популярност в Рим, в атмосферата на поквара, чак през 4 в. По времето на скромното му зараждане никой не би и помислил, че християнството ще бъде провъзгласено за единствена официална религия в Римската империя през 392 г. сл.Хр.

#	Иисус от Назарет, произход и среда
	Иисус от Назарет е роден в Юдея някъде в началото на християнската ера (но не точно в „година първа“ — тази грешка в нашето летоброене дължим на един монах от 6 в.). Докато малкият Иисус растял, Юдея била римска провинция. Атмосферата в нея била заредена с религиозна ревност и политическо недоволство. Някои от юдеите, предимно _фарисеите_, ратували за запазване на еврейския Закон и се надявали, че ще се появи политически месия, който ще освободи евреите от Рим. Най-крайни сред онези, които търсели надежда в политиката, били _зилотите_, които искали да отхвърлят господството на римляните с въоръжена борба. Имало и други групи, които изобщо не се интересували от политика. Най-типични сред тях били _есеите_, които вярвали в духовното освобождение чрез аскетизъм, покаяние и мистично единение с Бога. Очевидно учението на Христос било по-тясно свързано с тази миролюбива нагласа.
	{img:179_iisus.jpg|#Иисус. Изображение от 6 в. върху мозайка в Равена.}
	При разглеждане делото на Иисус като историческо явление е важно да се разбере, че практически единствените ни източници са първите четири книги на Новия завет — Евангелията, най-старото, от които (Евангелието от Марко) било написано около тридесет години след смъртта на Христос. Тези източници неминуемо са пълни с неточности, отчасти заради това, че не са разкази на очевидци, но най-вече защото никога не са имали за цел да служат като чисто фактологичен материал, а да бъдат възвания за божествена вяра. Като се има предвид, че почти всяко нещо, писано в Евангелието, може и да не съответства на историческата истина, доколкото знаем, когато Иисус станал на тридесет години, той бил приветстван от Йоан Кръстител, проповедник-реформатор с думите: „той има по-голяма сила от мен и аз не съм достоен да се наведа и да му развържа сандалите“. От този момент нататък за около три години животът на Иисус е непрестанен низ от проповеди, изцеление на болни, „прогонване на зли духове“ и проповядване на смирение чрез нравоучения, притчи и личен пример.
	Като вярвал, че е натоварен с мисията да спаси човечеството от греха, Иисус осъждал алчността и безнравствеността и проповядвал любов към Бога и ближния. Освен това изглежда очевидно, че той проповядвал и следното: (1) Бог е нашият отец и хората са братя помежду си; (2) златното правило („Постъпвай с другите така, както искаш те да постъпват с теб.“); (3) Прости на враговете си и ги обичай като свои; (4) Отвръщай на злото с добро; (5) Не бъди лицемерен; (6) Непримиримост към всякаква религиозна официалност; (7) Царството Господне е близо; (8) Мъртвите ще възкръснат и ще се възцари царството небесно.


#	Евангелието и смъртта на Иисус
	Евангелският разказ е особено спорен по отношение смъртта на Иисус, тъй като някои аспекти от нея, които може би са верни, но може и да не са, довели до гоненията на евреите от християните през следващите векове. По всяка вероятност, когато Иисус започнал да проповядва своето учение в Йерусалим, главен град и религиозен център на Юдея, религиозните водачи на града бързо го намразили заради неговото презрение към формата и ритуала. Като предприели енергични мерки, за да се освободят от размирника, те го арестували, изправили го пред най-висшия си съд, обвинили го в богохулство и го предали на Пилат Понтийски, римския прокуратор на Юдея, да го осъди и изпълни присъдата срещу него. Някои учени смятат, че тази версия за последните дни на Христос е чиста измислица, целяща да прехвърли вината за смъртта му от римляните, които били наистина отговорни, върху евреите, които нямали вина за това. Други смятат, че по същество това е истината за смъртта му. Всичко, което може да се каже тук, е, че независимо кой го е арестувал, изправил пред съда, намерил за виновен и екзекутирал, Иисус действително е умрял в мъките на разпятието.


#	Разпъването на Иисус и вярата в неговото възкресение
	Разпъването на Иисус със сигурност става повратен момент в историята на християнството. В началото неговите последователи смятали, че смъртта му ще сложи край на техните въжделения. Но след няколко дни отчаянието им започнало да се разсейва, тъй като се понесли слухове, че Учителят е жив и че някои от неговите най-предани ученици са го видели. За кратко време последователите на Иисус започнали да вярват, че той не само е възкръснал от мъртвите, но и че в продължение на четиридесет дни е ходил по Земята, което означава, че той наистина е Божи син. След като смелостта им се възвърнала, те се разпръснали по всички краища, за да разпространяват благата вест за божествения произход на Иисус и да се вричат от името на своя учител, превърнал се в мъченик. Скоро вярата в неговата божественост и възкресение се превърнала в догма на вярата за хиляди последователи: Иисус е „Христос“ (от гръцки — „богопомазан“), син Божи, изпратен на Земята да страда и умре заради греховете на хората, който, след като престоял три дни в гроба, възкръснал от него и се възнесъл в небето, откъдето ще дойде, за да съди човеците, когато настъпи краят на света.


#	Апостол Павел и християнството като общочовешка религия
	Християнството било доразвито и наситено с по-сложно теологично съдържание от някои ученици на Иисус, най-вече от апостол Павел, първоначално известен като Савел от Тарс (ок. 10 — ок. 67 г. сл.Хр.). Павел не бил палестински евреин, а се родил в гр. Тарс, Югоизточна Мала Азия. В началото той преследвал християните, но по-късно се покръстил и посветил неизчерпаемата си енергия на разпространяването на християнската вяра в Близкия Изток. Почти невъзможно е да се надцени значението на неговото дело. Отричайки, че Христос е изпратен на Земята само като спасител на юдеите, Павел провъзгласил християнството за общочовешка религия. При това той придавал изключително значение на идеята за Иисус като Христос, като помазания богочовек, чиято смърт на кръста е изкупление на човешките грехове. Той не само отричал, че книгите на Закона (т.е. еврейската обредност) са от първостепенна важност в религията, но ги обявил за напълно безполезни по пътя на спасението. Грешни по природа, хората могат да бъдат спасени само чрез вярата си в Бога и по Божия милост „чрез изкуплението на греха, което е в самия Иисус Христос“. Според Павел човешката съдба в бъдния живот почти изцяло зависи от волята Божия, „или грънчарят не е властен над глината, та от едно и също месиво да направи един съд за почетна употреба, а друг — за долна?“ (Послание към римляните 9:21). Бог „когото иска, милува, а когото иска, ожесточава“ (Послание към римляните 9:18).
	{img:180_pavel.jpg|#Св. Павел. Изображение върху мозайка от Равена.}


#	Зараждането на църковната институция
	Макар и да прозвучи твърде опростено, ще бъде вярно, ако кажем, че докато Иисус проповядвал, че Царството Господне е близо, Павел положил основите на религия за лично спасение чрез Христос и лоното на Църквата. В този смисъл след Павел християнството развива както церемониите или тайнствата за приближаване на вярващия към Христа, така и организация от свещеници, която да извършва тези тайнства. Учейки, че свещениците, които практикуват тайнствата, са надарени със свръхестествени способности, християнството постепенно прави различията между свещеници и миряни още по-дълбоки в сравнение с повечето от предшестващите го религии. Това ще послужи за база на зародилите се по-късно в западния свят противоречия и различия между „църквата“ и „държавата“. Междувременно акцентът, който християнството поставя върху духовното спасение чрез институцията на Църквата, засилил още повече неговото влияние.
	Едва през 3 в. след Христа християнството започва да печели многобройни привърженици. За да разберем това, трябва да си припомним, че в историята на Рим 3 в. се смята за „век на безпокойство“. В епоха на изострени политически борби и икономическа нестабилност хората започнали да гледат на своя земен живот като на илюзия и да възлагат надежди на някакъв друг живот след смъртта. На човешкото тяло и на материалния свят все повече се гледало като на нещо порочно или нереално. Както пише философът Плотин, „когато се събудя, се чудя как така имам тяло…, чия лоша шега е направила това възможно?“ За да отговори на този въпрос, Плотин създал философска система, но тя била твърде неясна, за да бъде разбрана от широк кръг хора. Вместо това няколко религии, които подчертавали господството на духовните сили в нашия свят и придавали абсолютно значение на спасението в отвъдния свят, получили небивала дотогава популярност.
	{img:181_mitra.jpg|#Олтар на Митра. Този олтар от 3 в. сл.Хр. е използван за служби в чест на бог Митра. Намира се в подземна галерия в сърцето на Рим и показва как бог Митра убива бик. Един век по-късно, когато християнството тържествува в Римската империя, върху храма на Митра е построена християнска църква.}
	В началото християнството било просто една от тези религии — митраизмът и култът към бог Серапис били другите две. Естествено е да се запитаме тогава защо през 3 в. сл.Хр. християнството печелело повече нови привърженици в сравнение с другите две. Възможни са няколко отговора: най-простият, но в никакъв случай най-маловажният е, че макар християнството да заимствало елементи от други по-стари религии — преди всичко от юдаизма, — то се появило като нова религия и следователно притежавало чувство за динамизъм, неприсъщо на старите религии на спасението. Нещо повече, динамизмът на християнството бил подсилен от неговата несъвместимост с други религии. Дотогава хората приемали религиите, както днес се приемат застрахователните полици, трупайки полица след полица, за да се чувстват по-сигурни. Фактът, че християнството забранявало подобно нещо, тъй като изисквало преклонение само пред християнския Бог, направило новата религия далеч по привлекателна в епоха, когато хората отчаяно търсели абсолютни ценности. Също така християнството единствено сред останалите религиозни учения разполагало с цялостна теория, обясняваща злото на земята, а именно като дело на демони, ръководени от Дявола. Когато християнските мисионери търсели да покръстят нови хора, те умело подчертавали способността на новата вяра да се справя с тези демони чрез проверени тайнства.
	{img:182_hristianka.jpg|#Ранна християнка. Стенопис от катакомба в Рим, 3 в. сл.Хр.}
	И макар че в голяма степен успехът на християнската религия се обяснява с нейната новост, нейната изключителност и теорията за злото, вероятно най-голямата й притегателна сила е свързана с три други черти: възгледа й за спасението, нейните социални измерения и организационната й структура. Изгонването на демоните може да направи живота на земята по-поносим, но хората от късната Римска империя се интересували преди всичко от спасението на онзи свят. Останалите религии също обещавали живот след смъртта, но християнският възглед по този въпрос бил най-всеобхватен. Християнските проповедници, които предупреждавали, че неверниците ще „горят във вечен огън“, а вярващите ще намерят вечно блаженство, естествено успели да покръстят много езичници в епоха, в която властвал страхът. Освен това те успели да покръстят хора от всички класи, защото поначало християнството било религия на обикновените хора — дърводелци, рибари и сарачи, религия, която обещавала възвисяване на низшите. С нарастване на влиянието й християнската религия си спечелила неколцина богати покровители, но основно тя продължила да черпи сили от най-низшите и средни класи, които представлявали най-многобройната част от населението на Римската империя. Освен това, докато християнската религия забранявала на жените да стават духовни лица или да участват в диспути за вярата и, както ще видим, възприела някои доста враждебни становища спрямо жените, тя поне им дала право да участват в религиозната служба и еднаква надежда за спасение. Този факт й давал предимство пред митраизма, който напълно изключвал жените от своя култ. Освен всички тези съображения последната причина за успеха на християнството е в неговата организация. За разлика от другите мистични религии към 3 в. сл.Хр. християнството вече развило своя организирана йерархия от свещеници, които ръководели живота на посветените във вярата. Нещо повече, християните принадлежали към здраво сплотени общности, които оказвали услуги на своите членове — гледане на деца, помощ за беззащитните и погребения, — дейности, които излизали извън строго религиозните задължения. Тези, които приемали християнската вяра, намирали и човешки контакти, и чувство за мисия, докато светът наоколо се рушал.
	Християните никога не са били подлагани на толкова жестоки гонения от римската държава, колкото се смята. Всъщност, обикновено Рим се отнасял с безразличие към тях и в повечето случаи към тях била проявявана търпимост, освен когато някои магистрати решавали да ги преследват заради отказа им да почитат официалните богове на Рим. От време на време гоненията ставали по-целенасочени, но те били твърде епизодични и краткотрайни, за да причинят непоправима вреда: точно обратното, те послужили като полезна реклама за християнството. В този смисъл кръвта на мъчениците действително била семето на Църквата, но само защото кръвта не се леела прекалено обилно. Последното голямо гонение на християните датира от края на царуването на Диоклециан и било продължено от един от неговите преки наследници, особено ожесточен враг на християнството, на име Галерий. Но по това време християнската религия имала вече твърде много последователи, за да бъде изкоренена с преследвания. Галерий в крайна сметка осъзнал този факт и издал едикт за религиозна търпимост малко преди смъртта си през 311 г. сл.Хр.
	{img:183_iona.jpg|#Йона под кратуната. Християнска мраморна статуя от времето на покръстването на Константин. Йона, който почива, след като излязъл от корема на кита, бил олицетворение на възкръсналия Христос.}


#	Триумф на християнството
	Въпреки всичко казано дотук триумфът на християнството в Римската империя съвсем не бил неизбежен. И макар че не разполагаме с точна статистика, оценките за броя на християните в Римската империя ок. 300 г. сл.Хр. се движи от 1% до 5% от общото население. Едва покръстването на император Константин през 312 г. осигурява успеха на новата вяра. Никога няма да разберем какво точно е накарало Константин да приеме християнската вяра; най-вероятно му се сторило, че вижда кръст в небето, когато се готвел за битка, след което се обърнал към новата вяра с надеждата, че тя ще му донесе победа в борбата за политическо надмощие. Естествено, след като Константин наистина удържал военни победи и в последна сметка се издигнал до единствен император, неговата вяра в християнството станала още по-дълбока. До смъртта си през 337 г. той не престанал да обсипва свещениците с привилегии и покровителствал строежа на църкви из цялата Римска империя. Това се оказал повратен момент, защото, макар че Константин все още не бил забранил езичеството, неговите синове и императорите след тях били възпитани като християни и били все по-малко склонни да толерират други религии. Едно малко изключение било царуването на император Юлиан Отстъпник от 360 до 363 г., който се опитал да възстанови езичеството. Но след като Юлиан бил убит в битка с персите, неговите проезически едикти били отменени и към края на века Теодосий Велики завършил делото на Константин, забранявайки всякакви езически обреди, публични или частни. Междувременно повечето от гражданите на Римската империя се били покръстили благодарение на официалната подкрепа, която имала тази религия.


>>>	Новите черти на християнството

	След като новата вяра станала държавна религия на Римската империя, тя претърпяла някои основни промени във философията, организацията и поведението. Всички тези промени започват по-отдавна, но налагането на християнската вяра в голяма степен засилило някои тенденции и променило хода на други. В резултат, в много отношения християнската религия от края на 4 в. се различавала съществено от религията, подложена на гонения по времето на Диоклециан и Галерий.


#	Спорове по въпроси на християнското учение
	Една от последиците от налагането на християнската вяра се изразява в развихрянето на остри доктринални спорове. Последните внесли голям смут в Църквата, но благодарение на тях се стигнало до определяне догмите на вярата и дисциплината. Разбира се, още преди покръстването на Константин християните имали различия по доктриналните въпроси, но доколкото християнството било все още религия на малцинството, то успявало да контролира своите вътрешни различия, за да излезе като единно учение пред враждебните чужди религии. Веднага след триумфа на новата вяра обаче, вътре в нея се развили остри разцепления. Отчасти те се дължали на факта, че в самата религия винаги съществувало търкане между интелектуалните и емоционалните тенденции, които сега вече можели свободно да излязат наяве, и отчасти на факта, че отделните области на империята се опитвали да запазят своята идентичност, отдавайки предпочитания на различни теологични формулировки.


#	Разцепление между ариани и атанасиани
	Първият от острите спорове възникнал между арианите и атанасианите по въпроса за природата на Светата Троица. Арианите — да не се бъркат с арийците (расов термин) — били последователи на свещеника Арий и представлявали по-интелектуалната група. Под влияние на гръцката философия те отхвърляли идеята за божествения произход на Христос. Те поддържали тезата, че Синът е творение на Отеца и следователно не може да му бъде равен, нито пък създаден от същата субстанция. Привържениците на св. Атанасий, безразлични към очевидната логика, твърдели, че макар Христос да е син Божи, той е истински Бог: че Бог-Отец, Бог-Син и Бог-Свети Дух са абсолютно равни и са направени от една и съща субстанция. След продължителни борби привържениците на св. Атанасий удържали победа и атанасианската догма станала християнската догма за триединството в днешния си вид.


#	Последици от продължилите доктринални спорове
	Борбата между арианството и атанасианството била последвана от много други доктринални спорове през следващите няколко века. Основните въпроси, по които се водили споровете, общо взето, били твърде мъгляви, за да ги разглеждаме тук, но резултатите били от изключителна важност. Един от тях е, че постепенно били определени догмите на всеобщата вяра. Съгласни сме, че това бил незначителен прогрес и че много от догмите на вярата били определени много по-късно (така например теорията за богослужението била официално оповестена едва в 1215 г., догмата за Непорочното зачатие на Дева Мария — в 1854 г.; и за Възнесение Богородично — в 1950 г.). Въпреки това вярата започнала да приема строго определена форма, непозната в историята на по-старите религии. Това преди всичко означавало, че всеки, който се отклонявал от канона, щял да бъде отлъчен от общността, а често и преследван като еретик. В по-късната история на християнството тази загриженост за единството на доктрината ще има както своето положително, така и своето отрицателно влияние върху Църквата.
	{img:184_hristos.jpg|#Христос, отделящ овцете от козите — изображение на Страшния съд. Върху този саркофаг от епохата на ранното християнство, 4 в. сл.Хр., се цитира откъс от Новия завет: „И ще се съберат пред Него всички народи; и ще отдели едни от други, както пастир отлъчва овци от кози.“ (Евангелие от Матея 25:32). Темата явно е била подходяща за надгробен надпис.}


#	Регионализъм
	Друга последица от доктриналните спорове била задълбочаването на регионалните конфликти. През 4 в. различията между християните задълбочили отчуждаването между Запада и Изтока, като същевременно засилили враждебността между отделните райони на Изтока. И макар че по много други причини, включително икономически и административни, Римската империя се развивала по посока на регионализма и същият този регионализъм бил причина за религиозни търкания, колкото по-разгорещени и по-чести били споровете по въпросите на християнската доктрина, толкова повече те служели за задълбочаване на регионалните конфликти.


#	Намеса на империята в регионалните конфликти
	В крайна сметка теологичните спорове довели до намесата на римската държава в делата на Църквата. Тъй като Константин се надявал, че християнството ще бъде по-скоро обединяваща, отколкото разединяваща сила в империята, той се изплашил от арианския конфликт и се намесил в него, като свикал Никейския събор (325 г.), който осъдил Арий. Струва си да отбележим, че този събор — първият общ събор на Църквата — бил свикан от римски император и че по време на неговите събрания Константин изпълнявал ролята на председател. Оттогава намесата на държавата в църковните дела продължила, особено на Изток. Съществуват две основни причини за това. Първо, религиозните спорове се водели по-често на Изток, отколкото на Запад, и спорещите страни често се обръщали към императора за съдействие. На второ място, тежестта по управлението на империята била по-голяма на Изток, а след 476 г. на Запад вече изобщо нямало римски императори. Тогава, когато спорещите страни не се обръщали за съвет към източните императори, те сами се намесвали в религиозния спор, както направил император Константин преди тях, за да запази единството. В резултат на това на Изток императорът получил голям религиозен авторитет и власт, докато на Запад бъдещите отношения между държавата и Църквата щели да останат доста спорни.


#	Организация на духовенството
	Макар че императорите се намесвали в религиозните въпроси, вътрешната организационна структура на Църквата ставала все по-сложна и определена. Видяхме, че ясно разграничение между духовенството и светската власт съществувало още в епохата на ранното християнство, след св. Павел. Следващата стъпка се изразявала в развитието на йерархичната структура сред самото духовенство. По-високият ранг на епископите пред свещениците бил признат още преди узаконяването на християнската религия. Християнската организация била съсредоточена в градовете, като епископът на всеки основен град се считал за най-влиятелното лице, на което трябвало да се подчиняват всички свещеници от околността. Тази организация била достатъчна за една религия на малцинството, но с увеличаване броя на паствата и нарастването на влиянието на Църквата след превръщането на християнството в държавна религия на Рим, започнали да се диференцират ранговете на самите епископи. Онези от тях, които се намирали в по-големите градове, се наричали митрополити (днес известни на Запад като архиепископи), чиято власт се простирала над всички свещеници от областта. През 4 в. била въведена още по-високата титла патриарх, за да отличи онези епископи, които ръководели най-старите и най-големите християнски общности — градове като Рим, Йерусалим, Константинопол, Антиохия и Александрия и принадлежащите им области. Така към 400 г. християнското духовенство разполагало с ясно определена йерархия от патриарси, митрополити, епископи и свещеници.


#	Появата на папизма
	Връх на цялото това развитие ще бъде утвърждаването на върховенството на епископа в Рим или появата на папизма. Превъзходството на римския епископ над останалите патриарси на Църквата се дължало на няколко причини. Градът, в който той се намирал, бил почитан от вярващите като сцена на мисионерското дело на апостолите Петър и Павел. Било широко възприето вярването, че апостол Петър е основател на епископата в Рим и оттам всички негови приемници наследявали неговия авторитет и престиж. Тази традиция по-късно била допълнена от учението, че Петър бил изпратен от Христос като негов наместник на земята и че са му връчени ключовете от царството небесно с право да наказва хората за техните грехове и дори да опрощава вината им (Евангелие от Матея 16:18-19). Това учение за „Приемника на Петър“ продължава да бъде използвано от папите като основа за претенциите им да ръководят Църквата. Освен това епископите на Рим имали това предимство, че след като имперската столица се преместила в Константинопол, рядко се намирал император, който да наложи ефективно суверенитета си на Запад. На края през 445 г. император Валентиниан III издал декрет, с който наредил на всички западни епископи да се подчиняват на юрисдикцията на папата. Не трябва да се счита обаче, че Църквата вече се намирала под някаква монархическа форма на управление. Патриарсите от Изтока приемали крайните папски претенции като нагла безочливост и дори много от епископите на Запад за известен период не се съобразявали с тях. Най-красноречив пример за първоначалната слабост на папската власт е фактът, че папите дори не присъствали на първите осем църковни събора (от 325 до 869 г.), макар че по-късно именно те свиквали и ръководели всички църковни събори.


#	Последствия от рационализацията на църковната администрация
	Развитието на църковната организация й помогнало да завладее римския свят през 4 в. и оттам нататък да се грижи за нуждите на вярващите. Съществуващата епископална административна структура имала особено влияние на Запад, когато Римската империя западнала и окончателно рухнала през 5 в. Тъй като във всеки град бил назначен епископ, обучен в известна степен да ръководи административните дела, Западната църква поела много от функциите на управлението и помогнала да се запази ред сред задълбочаващия се хаос. Но новият акцент върху администрацията имал и отрицателен ефект: докато Църквата развивала собствената си вече рационализирана административна структура, тя неизбежно ставала по-светска и отчуждена по дух от простата вяра на Христос и неговите апостоли.


#	Появата на монашеството
	Реакцията срещу тази тенденция била най-ясно изразена в разпространението на монашеството. Днес сме свикнали да гледаме на монасите като на групи от свещеници, които живеят заедно, за да могат основно да се посветят на живот, отдаден на размишления и молитва. В първите години на зараждане на монашеството обаче монасите не били свещеници, а миряни, живеещи в уединение, които търсели начини да се самоизмъчват, а не да водят живот, изпълнен с духовни помисли. Монашеството започнало да се развива през 3 в. сл.Хр. в отговор на тежненията на епохата, но едва през 4 в. то се превърнало в едно от главните движения на християнството. Има две основни причини за това. На първо място, крайният отшелнически аскетизъм замествал мъченичеството. След като Константин се покръстил и гоненията срещу християните били прекратени, изгледите човек да спечели ореола на светец в небесата, като умре за вярата, станали минимални. Но останало желанието да се покаже религиозно усърдие чрез самоунижение и страдание. На второ място, към края на 4 в. монашеството започнало все повече да се интересува от светски въпроси. Онези, които искали да избягат от светските съблазни, се отправяли в пустините и горите, за да се отдадат на аскетизъм, чужд на свещениците и епископите. (Монасите започнали да стават свещеници едва по-късно, през епохата на Средновековието.) По този начин, докато християнството се нагаждало към по-практични цели, монашеството задоволявало склонностите към аскетизъм.
	Отначало монашеството се появило на Изток, където в продължение на един век след покръстването на Константин то получило широко разпространение. Монасите отшелници от Египет и Сирия се надпреварвали в усилията си да се подложат на най-нечовешки и унизителни крайности. Някои от тях пасели в полето като крави, други се затваряли в малки клетки, а трети окачвали тежести на вратовете си. Монахът Киряк например в продължение на часове стоял на един крак като жерав, додето му стигнат силите. Сред монасите-аскети най-краен бил св. Симеон Стълпник, който се отдавал на самоизтезание — на върха на висок стълб, той докосвал с глава краката си 1244 пъти поред, в продължение на тридесет и седем години, докато народът се тълпял отдолу, за да се покланя на „червеите, падащи от тялото му“.
	С времето тази лудост по аскетизма утихнала и станало ясно, че монашеството ще просъществува по-дълго, ако монасите живеят в общини и не се занимават единствено със самобичуване. Най-голям успех в изграждането на колективно монашество на Изток постигнал св. Василий (330–379), който започнал монашеския си път като отшелник и краен аскет, но по-късно предпочел колективните и по-умерени форми на живот. Василий изразил своите предпочитания с писания за монасите, в които посочил главните направления за развитие на източното монашество чак до наши дни. Василий не насърчавал самобичуването, а учел монасите на самодисциплина чрез полезен труд. И макар че неговите методи били крайно сурови от гледна точка на съвременните критерии, той забранявал на монасите да постят прекалено дълго или да изтезават плътта си. Вместо това той ги карал да поемат обет за бедност и смирение и да прекарват дълги часове от деня в мълчаливо религиозно съзерцание. Благодарение на широката популярност на идеите на св. Василий източното монашество станало по-дисциплинирано и по-покорно, но все пак монасите — последователи на св. Василий, предпочитали да живеят възможно по-далеч от „света“ и затова те нямали такова облагородяващо влияние върху светското общество, каквото придобили техните братя от Западна Европа.
	{img:185_asizi.jpg|#Манастир край Асизи в Италия. Човек може да разбере как някои монаси успявали да водят крайно уединен живот.}


#	Бенедиктинският орден
	На Запад монашеството отначало не се разпространявало бързо, защото там аскетизмът се възприемал с по-малко ентусиазъм. Тази ситуация се променила едва през 6 в., когато св. Бенедикт (ок. 480 — ок. 547) написал своя прочут латински устав, който в края на краищата станал ръководство за почти всички западни монаси. Съвременната наука доказва, че св. Бенедикт е заимствал голяма част от устава от един по-стар латински текст, известен под името „Уставът на Учителя“, но той все пак написал един документ, забележителен със своята стегнатост, гъвкавост и умереност. Бенедиктинският устав налагал обети подобни на онези определени от св. Василий: бедност, послушание, труд и религиозно благочестие. Все пак св. Бенедикт предписвал по-слаб аскетизъм в сравнение със св. Василий: на монасите се полагало достатъчно количество проста храна, облекло и сън; на тях дори им позволявали да пият малко вино, макар че месо давали само на болните. Игуменът имал пълна власт и можел да бие монасите с тояга за неподчинение, макар че Бенедикт съветвал игумените „да накарат да ги обичат, вместо да се страхуват от тях“ и да се вслушват в съветите, преди да вземат решения, „защото Господ често разкрива на по-младите онова, което е най-добро“. Поради тези причини бенедиктинските манастири се превърнали в места за религиозно обогатяване, а не в школи за наказания.


#	Значение на бенедиктинското монашество: (1) Мисионерска длъжност; (2) Отношение към ръчния труд

	{img:186_monasi.jpg|#Монаси секат дървета.}
	Ще имаме възможност да продължим разказа за Бенедиктинския орден по-късно, но тук можем предварително да изтъкнем онези негови страни, които имат най-голям принос за развитието на западната цивилизация. Една от тях е, че още от началото бенедиктинските монаси водели мисионерска дейност: на тях се дължи покръстването на Англия, а по-късно и на по-голямата част от Германия. Подобна дейност не само способствала за разпространението на вярата, но също така внушавала чувството за културно единство на народите от Западна Европа. Друга положителна страна на ордена е отношението на бенедиктинците към труда. Докато висша цел за древните философи и аристократи било свободното време, в което могат необезпокоявани да се отдават на размисъл, св. Бенедикт искал неговите монаси да бъдат винаги заети с работа, тъй като смятал „безделието за враг на душата.“ Затова той препоръчвал през определено време от деня монасите да се занимават с ръчен труд — предписание, което би ужасило повечето мислители от Античността. Така първите бенедиктинци сами работили усилено и разпространявали идеята за достойнството на труда. Благодарение на св. Бенедикт тази идея ще се превърне в една от отличителните черти на западната култура. Чели сме за монаси-бенедиктинци, които с удоволствие дояли крави, вършеели, орали и ковали: занимавайки се с подобни дейности, те съдействали за преуспяването на своите манастири и давали хубав пример на другите. Бенедиктинските манастири постигнали особени успехи в земеделието, а по-късно и в управлението на имотите. Така те често спомагали за развитието на икономиката в Западна Европа, а понякога даже осигурявали капитал, който можел да се използва от новоразвиващите се западноевропейски страни.
	{img:187_zhutva.jpg|#Жътва. Илюстрация от френски ръкопис от 12 в.}
	{img:188_benedikt.jpg|#Св. Бенедикт връчва своя устав на благодарните монаси. Рисунка от Късното средновековие в австрийски ръкопис от ок. 1355 г.}


#	(3) Съхраняване на класическата култура; Касиодор
	Фактът, че манастирите на бенедиктинците често били острови на културата в епоха, в която грамотността и знанието в светското общество били почти напълно забравени, е добре известен. Самият св. Бенедикт не бил почитател на класическата култура. Даже напротив, той искал от монасите на ордена да служат единствено на Христос, а не да се занимават с литература и философия. Но все пак той смятал, че монасите трябва да могат да четат достатъчно добре, за да казват молитвите си. Това означавало, че в манастирите трябва да се въведе някаква форма на образование, тъй като такова рядко се намирало извън тях и тъй като често момчетата още от самото им раждане били обричани на монашеското поприще. След като става въпрос за образование, очевидно трябват поне някои средства за писане и книги. Това обяснява грамотността сред бенедиктинците, но не и защо някои от тях се посветили на съхраняването на класическата култура. Тласък в тази посока дало делото на един монах-философ, наречен Касиодор (ок. 477 — ок. 570). Вдъхновен от св. Августин, на когото ще се спрем по-подробно, Касиодор смятал, че за правилното тълкуване на Библията са необходими някои основни класически познания — това оправдава изучаването на класиката от монасите. Освен това Касиодор признава, че самото преписване на ръкописите по същество е „ръчна работа“ и може да се окаже по-подходяща за монасите от тежката работа в полето. Щом бенедиктинците се проникнали с тези идеи, бенедиктинските манастири станали центрове за изучаване и преписване, които цели векове нямали равни на себе си. Никое произведение на класическата латинска литература, включително такива „безнравствени“ писания, като стиховете на Катул и Овидий, не биха оцелели до наши дни, ако не бяха преписани и запазени в Ранното средновековие от бенедиктинските монаси.
	{img:189_kasiodor.jpg|#Касиодор. Този фронтиспис на Библия, изпълнен около 700 г. сл.Хр. в английски бенедиктински манастир, изобразява Касиодор като преписвач и пазител на книги. (Понеже книгите преди изобретяването на книгопечатането били изключително редки, обикновено ги държали в шкафове, наредени легнали.)}


#	Отрицателното отношение на християнството към жените
	Да се върнем към началната си тема — промените, станали в християнските институции и начин на мислене през 4 в. Последната съдбоносна тенденция било развиването на отрицателно отношение към жените. В сравнение с повечето други религии християнството било благосклонно към жените. Женските души били смятани за равни на мъжките в очите на Господа, а човешката същност се считала за напълно въплътена само в двата пола заедно. Св. Павел даже стигнал дотам да заяви, че след кръщението „няма мъжки пол, ни женски“ (Послание към галатяните 3:28) — духовен егалитаризъм, който означавал, че жените могат да бъдат спасени толкова пълно, колкото и мъжете. Но християните от памтивека споделяли възгледите на съвременниците си, че в ежедневието и в брака жените трябва строго да се подчиняват на мъжете. Ранните християни не само вярвали, заедно с всички привърженици на мъжкото превъзходство в древността, че жените не бива да се допускат до ръководни или отговорни постове, което означавало, че те трябва да „мълчат в църквите“ (I Послание към коринтяните 14:34-35) и не могат да стават свещеници, но и добавили възгледа, че жените били „по-плътски“ от мъжете й затова трябвало да се подчиняват на мъжете, както плътта се подчинява на духа (Послание към ефесяните 5:21-33).

#	Полово въздържание
	С ръста на отшелническото движение през 3 и 4 в. очернянето на жените като опасни „плътски“ същества ставало все по-силно изразено. След като половото въздържание представлявало ядрото на аскетизма, най-идеалните мъже трябвало да отбягват жените. Разбира се, най-много от жените бягали монасите. Това била главната причина те да се крият в пустини и гори. На един източен аскет му хрумнало, че трябва да се пази девствен посред сватбената церемония; той избягал в една отшелническа килия и залостил входа; друг монах, който бил принуден да пренесе възрастната си майка през потока, я повил в пелени колкото могъл, така че да не се зарази от някаква „треска“ и да не го нападнат мисли за други жени. Щом монасите възприели такова безкомпромисно отношение, движението за въздържание се насочило към свещениците. Отначало свещениците можели да се женят; изглежда, че дори някои от апостолите са имали съпруги (I Послание към коринтяните 9:5). Но в течение на 4 в. се разпространила доктрината, че свещениците не могат да се женят след приемане на сана, а тези, които били вече женени, били длъжни след това да живеят във въздържание с жените си.


#	Отношение към брака
	След като девствеността била възприета като най-висша добродетел, бракът бил смятан за не повече от втори по ценност. Св. Йероним изразил този възглед най-нагледно, казвайки, че девствеността е пшеница, бракът — ръж, а половото сношение — говежди тор: понеже хората не бива да ядат говежди тор, той би им разрешил ръж. Главните цели на брака били предпазването на мъжете от „изгаряне“ и продължението на рода. (Йероним отишъл дотам да възхвалява брака, преди всичко, защото от него се получавали още девственици!) Така християнството утвърдило древния възглед, че главното земно предназначение на жената е да служи като майка. Мъжете и жените били предупреждавани да не търсят удоволствие дори в брачния полов живот, а да се занимават с него само с цел продължаване на рода. Жените трябвало да се спасяват „чрез раждането на деца“ (I Послание към Тимотея 2:15). След като те не можели да станат свещеници, а много малко биха могли да станат монахини (женското монашество се смятало за много скъп лукс преди Новото време), почти всички жени били длъжни да станат покорни съпруги и майки. Като съпруги те не трябвало да имат своя професия и не се искало да бъдат образовани или дори грамотни. Затова, макар че можели напълно да се надяват на спасение, те били третирани като низши същества в ежедневните мирски дела — отношение, което ще се запази до Новото време.


>>>	Германските нашествия и падането на Западната Римска империя

#	Победите на германските племена
	Докато християнството завладявало Римската империя отвътре, друга сила — германските варвари, я заплашвала отвън. Германците, които през 3 в. почти поставили Рим на колене, били отблъсквани от времето на Диоклециан до малко преди царуването на Теодосий Велики. Но след това те смазали съпротивата на западните римляни и към края на 5 в. успели да завладеят целия римски Запад. Германските кралства оттогава станали новата форма на управление в земите, владени някога от Цезар и Август.


#	Характер на германците
	Някога беше обичайно да се смята, че германците били свирепи и напълно примитивни диваци, които безотговорно унищожили Западната Римска империя от чиста омраза към цивилизацията. Това обаче е недоразумение. Германците били варвари в очите на римляните, защото не живеели в градове и били неграмотни, но това не значи, че са били диваци. Напротив, те често се занимавали с уседнало земеделие — макар да са предпочитали ловуването и пастирството — и са знаели да изработват железни инструменти и оръжия, както и разкошни бижута. Физически те достатъчно приличали на римляните, за да сключват смесени бракове без големи скандали, а индоевропейският им език бил родствен на латинския и гръцкия. Продължителните контакти с римляните оказали решително цивилизоващо влияние върху германците, преди те да започнат последните си завоевателни походи. Германците и римляните, които имали общи граници по Рейн и Дунав, поддържали стабилни търговски връзки помежду си. Дори по време на война римляните често се съюзявали с някои германски племена, докато се биели с другите. Нещо повече, към 4 в. германските племена често попълвали оределите римски армии, а понякога им разрешавали да се заселват в пограничните територии на империята, където римските земеделци отказвали да обработват земята. Накрая много германски племена били покръстени през 4 в., макар че християнството, което те приели, било от еретичната арианска разновидност. Всички тези взаимодействия доближили „варварите“ до римската цивилизация и по принцип ги настроили добре към нея.


#	Вестготите и вандалите
	Германците предприели последния си щурм не за да унищожат Рим, а за да намерят още и по-добра земя. Първият пробив станал през 378 г., когато едно племе — вестготите, което наскоро се заселило в римските земи край Дунав, се разбунтувало срещу произвола на римските чиновници, а после нанесло решително поражение на наказателната римска армия в битката при Адрианопол. Вестготите не развили веднага тази победа, защото били хитро подкупени и направени съюзници на империята от Теодосий Велики. Но когато Теодосий умрял през 395 г., той оставил царството разделено между двамата си сина. Никой от тях нямал неговите способности и двете половини на империята били отслабени от политически интриги. Вестготите начело с вожда си Аларих се възползвали от това положение, за да скитат почти на воля из римските територии, търсейки по-добри земи и провизии. В 410 г. те ограбили самия Рим — за голям ужас на някои съвременници — и през следващите години навлезли в Южна Галия. Междувременно през декември 406 г. група съюзени германски племена, водени от вандалите, преминали през замръзналия Рейн и се възползвали от заетостта на римляните с вестготите, за да преминат през Галия в Испания. По-късно те успели да прекосят пролива и да отидат в Северозападна Африка, тогава един от най-богатите земеделски райони на империята. От Африка те започнали да контролират Централното Средиземноморие и дори през 455 г. плячкосали Рим откъм морето. През 476 г. напълно недееспособният западен римски император, още момченце с пренебрежителния прякор Августул („малък Август“), бил лесно свален от смесена група германци, които след това си присвоили титлата цар на Рим. Затова 476 г. се приема условно като дата на края на Западната Римска империя. Но не бива да се забравя, че римски император, който поддържал известни претенции за власт над Запада, продължавал да управлява в Константинопол.


#	Причини за успеха на германците
	Два въпроса, които обикновено си задават историците на германските нашествия, са: как германците успяват да триумфират толкова лесно и защо става така, че успяват именно на запад, а не на изток? Лекотата на германските победи изглежда особено поразителна, ако се вземе предвид, че германските армии са били доста малки: вестготите, които победили при Адрианопол, не са надвишавали 10 000 войници, а общата численост на вандалските „орди“ (включително жените и децата) била около 80 000 — колкото е населението на едно средно американско предградие. Но самите римски армии били оредели поради намаляващото население и необходимостта от работна сила в другите професии, преди всичко в новия административен апарат. Нещо повече, германските армии често печелели без бой (Адрианопол бил една от малкото оспорвани битки в историята на настъплението им), защото римляните нямали голямо желание да се защитават. На германците рядко гледали с ужасно много германски войни дори се издигали до командни постове в римската армия, а никой не смятал, че си заслужава да се бие за насилническия режим на Диоклециан и приемниците му.
	{img:190_ukrashenie.jpg|#Римска императрица от средата на 5 в. Дългото висящо украшение за глава вероятно е признак на германско влияние.}


#	Защо Източната Римска империя оцелява, а Западната рухва
	Причините, поради които германците постигат по-големи успехи на запад, са комплексни — някои са свързани с личности и грешки на момента, а други с географски фактори. Но главното обяснение защо Източната Римска империя оцеляла, а Западната — не, се състои просто във факта, че Източната била по-богата. През 5 в. повечето западноримски градове се свили и по население, и по площ до малка част от предишния си размер и често не били нещо повече от кухи административни черупки или укрепления. Икономиката на Запада ставала все повече чисто земеделска, а земеделската продукция стигала само да изхрани селските работници и да поддържа разкоша на богатите земевладелци. От друга страна, на изток градове като Константинопол, Антиохия и Александрия оставали оживени метрополии благодарение на своята търговия и промишленост. Понеже източната държава имала повече богатства за облагане, тя била по-енергична. Тя също можела да си позволи да се откупи от варварите, като им плаща данък — нещо, което тя правела все по-редовно. Така Константинопол успявал да се задържи отгоре, докато Рим се разклатил и после потънал.


#	Последствия от германските нашествия
	Последствията от германските завоевания за запад не били катастрофални. Най-голямата разлика между германците и римляните била, че първите не живеели в градове, но доколкото западноримските градове били вече в състояние на упадък, нахлуванията само ускорили упадъка на градовете. Върху земята германците заместили римските земевладелци, без да прекъсват основните римски селскостопански традиции. Нещо повече, понеже германците никога не били особено многочислени, те обикновено заемали само част от римските земи. Германците също се опитвали да се възползват от римския административен апарат, но той постепенно намалявал заедно с намаляващото богатство и грамотност. Така единственото голямо нововъведение на германците било създаването на отделни племенни кралства на Запад вместо обединената империя.


#	Политическо деление на Западна Европа
	Картата на Западна Европа от около 500 г. разкрива следните главни политически граници. Германските племена на англосаксонците, които прекосили Ламанша в средата на 5 в., разширявали властта си над Британския остров. В северната част на Галия, около Париж и на изток до Рейн, растящото кралство на франките било управлявано от способния воин на име Кловис. На юг от франките били вестготите, които владеели южната половина от Галия и почти цяла Испания. На юг от тях били вандалите, които властвали из цялата някогашна римска Северна Африка. В цяла Италия се разпореждали остготите, източните роднини на вестготите, със своя страшен крал Теодорих. От тези кралства най-обещаващо бъдеще имало франкското (затова се разглежда в следващата глава), а най-силното за момента било това на остготите.
	Теодорих Остготски, управлявал в Италия от 493 до 526 г., бил голям поклонник на римската цивилизация; нея той се опитвал да запази колкото могъл. Той подпомагал земеделието и търговията, ремонтирал обществените сгради и пътища, покровителствал образованието и водел политика на религиозна търпимост. С една дума, дал на Италия по-просветено управление, отколкото тя познавала при повечето предишни императори. Но след като Теодорих и неговите немногобройни остготи били ариански християни, докато местните епископи и коренното население били ортодоксални, управлението му, колкото и да било толерантно и добронамерено, било посрещано с известна враждебност. „Римските“ управници в Константинопол също били враждебни към Теодорих заради неговото арианство и защото те самите още хранели надежди да си върнат Италия. Всички тези обстоятелства довели до падането на Теодориховото остготско кралство скоро след смъртта му. Всъщност никое от континенталните варварски кралства нямало да изтрае дълго, освен това на франките.
	{img:191_nashestvie.jpg|#Варварските нашествия през 5 и 6 в.}
	{img:192_teodorih.jpg|#Теодорих Остготски. Варварският владетел е показан тук в римски одежди с фризирана римска прическа и римския символ на победата в ръка. Надписът гласи REX THEODERICVS PIVS PRINCIS, което на латински означава „Крал Теодорих, благочестив принц“.}
	{img:193_mozaika.jpg|#Мозайки в двореца на Теодорих, Равена. Вдясно е стилизираното изображение на владетелския дворец с надпис на латински PALA TIVM; от лявата му страна стоят редица светии, които са неразличими един от друг, освен по инициалите върху дрехите: за раннохристиянските художници значение са имали свръхестествените качества, а не индивидуалните черти на личността.}


>>>	Формирането на западната християнска философия
	Периодът на залез и падане на Западната Римска империя е също и време, в което неколцина западноевропейски християнски философи формулират подхода към света и Бога, който ще направлява мисълта на Запада през следващите 8 века. Успоредността между политическия упадък и теологичния напредък не е случайна. С падането на империята и заместването й с варварски кралства за мислещите християни става по-ясно от всякога, че и класическото наследство трябва да се преразгледа, и че Бог не е искал Земята да бъде нещо повече от преходно място за изпитания. Тези изводи скоро се превръщат в парливи въпроси. Приблизително между 380 и 525 г. отговорите се разработват от западнохристиянските мислители, чиито трудове се намират в тясна взаимна връзка. Сред тези философи се извисява фигурата на св. Августин, но голямо влияние са имали и някои други.


#	Св. Йероним
	Трима съвременници, които се познавали и си влияели един на друг — св. Йероним (ок. 340–420), св. Амброзий (ок. 340–397) и св. Августин (354–430) — се смятат за трима от четиримата велики „отци“ на западната, латинска Църква. (Четвъртият, св. Григорий Велики, се появява по-късно и ще бъде разгледан в следващата глава.) Най-големият принос на св. Йероним е преводът на Библията от иврит и гръцки на латински. Неговият вариант, наречен _Вулгата_ или „обикновена“, станал стандартната латинска Библия на Средните векове; с някои дребни разлики той продължил да бъде използван от Католическата църква и дълго след това. За щастие Йероним бил един от най-добрите писатели на своето време и направил превода в жива, често разговорна проза, а понякога и поезия. Тъй като „_Вулгата_“ била векове наред най-четената книга на латински, творбата на Йероним оказала такова влияние върху латинския стил и мисъл, каквото Библията в превода „Крал Джеймс“ имала върху английската литература. Йероним, който бил най-малко оригиналният философ от великите латински отци, също повлиял на западнохристиянската мисъл със своите полемични, но красноречиви формулировки на съвременните му възгледи. Сред най-важните от тях са схващанията, че Библията трябва да се разбира главно в алегоричен смисъл, а не буквално, че класическото знание може да бъде полезно за християнина, ако бъде напълно подчинено на християнските цели, и че идеални християни са строгите аскети. В съгласие с последното Йероним горещо подкрепял монашеството. Той също поучавал, че жените не трябва да се къпят, за да не виждат тялото си голо.


#	Св. Амброзий
	За разлика от Йероним, който бил преди всичко учен, св. Амброзий се занимавал повече със светските проблеми. Като архиепископ на Милано Амброзий бил най-влиятелният прелат на Запад — повече дори от папата. Воден от практически съображения, той написал етичния труд „За длъжностите на църковните служители“, който подражавал на Цицероновия труд „За задълженията по заглавие и форма“, а също заемал много от стоическата етика на Цицерон. Но Амброзий се различавал от Цицерон и повечето традиционни класически философи в два главни пункта. Единият бил, че алфата и омегата на човешкото поведение трябва да бъде почитта към Бога, а не някаква себична грижа или интерес към издигане в обществото. Другият — най-оригиналният принос на Амброзий — бил, че Бог помага на някои християни в този им стремеж чрез Божията благодат, а на други — не. Тази гледна точка била много развита и усъвършенствана от св. Августин. Амброзий осъществил на дело своя идеал за правилното поведение със своята най-прочута постъпка — противопоставянето си на император Теодосий заради убийството на невинни граждани. Амброзий твърдял, че нарушавайки Божиите заповеди, Теодосий ставал уязвим за църковно наказание. Забележително е, че архиепископът успял да накара суверенния император да се покае. Това бил първият случай, когато един свещеник се наложил над римската светска власт по въпроси на нравствеността. Така той възвестил претенциите на Църквата за господство в тази област и особено развиващото се чувство на Западната църква за самостоятелност и морално превъзходство, което по-късно ще я направи много по-независима и влиятелна сред миряните, отколкото Източната църква.


#	Св. Августин
	Ученикът на св. Амброзий, св. Августин, бил най-великият от латинските отци; всъщност той бил един от най-могъщите християнски умове на всички времена. Неизмеримо е влиянието на св. Августин върху по-късната средновековна философия. Дори и след Средновековието неговата теология оказвала дълбоко влияние върху развитието на протестантството; в 20 в. мнозина водещи християнски мислители наричат себе си неоавгустинци. Християнството на Августин вероятно е било такова търсещо, защото той започнал жизнения си път в търсене. Номинално християнин по рождение, той се колебал до тридесет и три годишна възраст дали да приеме кръщението, минавайки от една философска система към друга, без да намери интелектуално или духовно удовлетворение в никоя от тях. Само растящото съмнение във всички други алтернативи, привлекателността на учението на св. Амброзии и мистичното преживяване, трогателно описано в неговите _Изповеди_, накарали Августин да прегърне с цялото си сърце вярата през 387 г. Оттогава той бързо се издигнал в църковната йерархия, като станал епископ на град Хипон в Северна Африка през 395 г. Макар че най-активно изпълнявал служебните си задължения, той намерил време да напише многобройни задълбочени, сложни и силни трактати, в които изложил своите убеждения относно най-основните проблеми на християнската философия и практика.


#	Теологията на Августин
	Теологията на св. Августин се базира на принципите за дълбоката греховност на човечеството и всемогъществото на Бога. Откак Адам и Ева се отвърнали от Господа в райската градина, хората са по природа грешни. Една от най-живите илюстрации на Августин за падението на човека се намира в _Изповедите_, където философът разказва как някога той и други момчета се изкушили да крадат круши от градината на съседа не защото били гладни или крушите били много хубави, а заради самия грях. Господ би постъпил съвършено справедливо, ако обрече всички човешки същества на мъките в ада, но понеже Той е и милостив, Той е решил да спаси някои от тях. В крайна сметка човешката воля няма нищо общо с този избор: макар човек да има право да избира между доброто и злото, той няма властта да реши дали ще бъде спасен. Само Господ от веки веков е предопределил коя част от човешкия род ще бъде спасена, а останалите е обрекъл на вечно проклятие. С други думи, Бог завинаги е определил броя на човешките обитатели на рая. Ако някой простосмъртен каже, че това изглежда несправедливо, отговорът е, първо, че строгата „справедливост“ би пратила всички на вечна гибел, и второ, че основанията за Божия избор са тайна, скрита зад Неговото всемогъщество — далеч отвъд границите на човешкото разбиране.


#	Доктрина за предопределението
	Макар на нас да ни се струва, че практическите последици от тази сурова доктрина за предопределението биха били апатия и фатализъм, Августин и по-късните средновековни християни изобщо не я възприемали по такъв начин. Хората трябва да вършат добро, а ако са „избрани“, те обикновено искат да вършат добро; след като никой не знае кой е избран, а кой не, всички трябва да се стараят да вършат добро с надеждата, че са сред избраните. За Августин главното ръководство за вършене на добро било учението за „благодеянието“, което означавало да се води живот, посветен на любовта към Бога и любовта към ближния в името на Бога, а не живот в „алчност“, в любов към земни неща заради самите тях. Казано с други думи, Августин учел, че човеците трябва да се държат на земята като че ли са пътници или „странници“, без никога да свалят очи от небесния си дом и като избягват всякакви материалистични съображения.


#	За града Господен
	Августин изградил интерпретация на историята според този възглед в едно от главните си произведения За града Господен. В него той твърди, че целият човешки род от сътворението до Страшния съд е бил и ще бъде съставен от две враждуващи общества: онези, които „живеят според човека“ и обичат себе си, и онези, които „живеят според Господа“. Първите принадлежат на „Земния град“ и ще бъдат прокълнати, докато малцината благословени, които принадлежат към „града Господен“, в деня на Страшния съд ще облекат одеждите на безсмъртието. Що се отнася до деня, в който ще дойде Страшният съд, Августин разпалено твърдял, че никой човек не може да узнае точната дата; въпреки това, след като Страшният съд може да дойде по всяко време и след като никакви други световноисторически събития нямат значение за човечеството, всички смъртни трябва да посветят върховните си усилия на подготовката за него, като водят праведен живот.


#	Св. Августин за класическото образование
	Макар че св. Августин формулирал нови крупни насоки в християнската теология, той не смятал, че прави нещо повече от извличане на истини, които се намират в Библията. Той дори бил убеден, че Библията сама по себе си съдържа цялата мъдрост, която следва да се знае. Но той също смятал, че голяма част от Библията е разказана загадъчно и че е необходимо известно ниво на образование, за да може човек да я разбере напълно. Това убеждение го довежда до умерено приемане на класическото образование. Древният свят вече е изградил една образователна система, почиваща върху „свободните изкуства“ или предметите, необходими за светския успех и интелектуалното развитие на свободните хора. Августин твърдял, че привилегированите християни могат да научат основите на тези предмети, но по ограничен начин и със съвършено различна цел — изучаването на Библията. Понеже по негово време съществували нерелигиозни училища, които преподавали тези предмети, той позволявал на християнския елит да ги посещава; по-късно, когато тези училища отмрели, мястото им било заето от училища при манастири и катедрали. Така учението на Августин положило основите на известна приемственост в образователната практика, а също обосновало запазването на някои класически трактати. Но ние трябва да направим уговорката, че Августин предназначавал либералното образование само за елита; всички други трябвало просто да зубрят катехизиса или вероучението. Той също смятал, че е много по-лошо, ако някой се увлече по класическата философия заради самата нея, отколкото ако някой изобщо не познава класическата мисъл. Истинската мъдрост на простосмъртните е благочестието, настоявал Августин.
	{img:194_grad.jpg|#"Земният град". Средновековна илюстрация към Августиновия Град Господен, показваща как Каин убива Авел и как Ромул убива Рем. Поуката е, че цялото човешко общество на земята е плод на греха.}
	Августин имал много последователи, сред които най-интересен и влиятелен бил Боеций, римски аристократ, който живял приблизително от 480 до 524 г. До неотдавна не беше обичайно да се казва, че Боеций бил последовател на св. Августин, защото някои от творбите на Боеций не споменават директно християнството. Дори, доколкото Боеций несъмнено се интересувал от антична философия, пишел в гладък, почти Цицеронов стил, и произхождал от благородно римско семейство, беше привично да се гледа на него като на „последния от римляните“. Но всъщност той смятал, че класиците трябва да служат на целите на християнството точно както предписвал Августин, а собственото му учение било в основата си августинско.
	{img:195_boezii.jpg|#Боеций. В представата на художник от 12 в. Боеций е музикант — име, което той си спечелил с трактата върху музиката.}
	Понеже Боеций живял един век след Августин, той можел да види много по-ясно, че античният свят наближава края си. Затова той си поставил за първа цел да запази колкото може повече от най-доброто антично знание в серия учебници, преводи и коментарии. Приемайки тогавашното разделение на свободните изкуства на седем предмета — граматика, реторика, логика, аритметика, геометрия, астрономия и музика, — той написал учебници по два от тях: аритметика и музика. Тези кратки курсове били предназначени да предадат всички основни аспекти на предмета, които биха били потребни на един християнин. Ако Боеций беше живял по-дълго, той вероятно би написал подобни книги по другите свободни изкуства, но се случило така, че той съсредоточил усилията си върху любимия си предмет — логиката. За да запази най-доброто от класическата логика, той превел от гръцки на латински някои от Аристотеловите логически трактати, както и един уводен труд по логика от Порфирий (друг древен философ). Боеций писал и свои обяснителни коментарии върху тези трудове, за да улесни начинаещите. Тъй като латинските автори никога не се интересували от логика, дори в периодите на най-голям разцвет на римската култура, преводите и коментариите на Боеций станали решаващата връзка между гръцките философи и тези от Средните векове. Боеций спомогнал да се обогати латинският език с логическа терминология и когато през 12 в. на Запад се възродил интересът към логиката, той почивал първо на трудовете на Боеций.


#	Утешението на философията
	Макар Боеций да бил изразител на Аристотеловата логика, неговият мироглед не бил аристотелов, а августински. Това се вижда и в няколкото му ортодоксални трактата върху християнската теология, и най-вече в неговия шедьовър Утешението на философията. Боеций написал _Утешението_ в края на живота си, след като бил осъден на смърт за измяна от Теодорих Остготски, при когото служел като чиновник. (Историците спорят относно справедливостта на обвиненията.) В него Боеций задава вековния въпрос в какво се състои човешкото щастие и заключава, че то не се намира в земните награди като богатство и слава, а само във „висшето благо“, което е Господ. Човешкият живот следователно трябва да се прекара в търсене на Бога. Доколкото Боеций говори в Утешението повече като философ, а не като теолог, той не се позовава на християнското откровение или ролята на Божията благодат в спасението. Но неговото по същество августинско послание е несъмнено. _Утешението на философията_ станала една от най-популярните книги в Средните векове, защото била написана изключително добре, защото показвала как класическите изразни средства и някои класически идеи могат да се впишат и подчинят на една чисто християнска рамка и най-вече защото тя придавала истински смисъл на живота. Във времена, когато всички земни неща действително изглеждали примитивни или мимолетни, било наистина утешително да ти обяснят красноречиво и по „философски“, че животът има смисъл, ако се живее в името на Бога.


#	Митът за Орфей като символ на християнските истини
	В кулминационния момент на _Утешението_ Боеций преразказва в стихове мита за Орфей по начин, който може да се приеме за обща позиция на току-що разгледаните четирима автори; т.е. как християнските философи желаят да приемат и поддържат известна приемственост с класическата традиция. Но Боеций придал и нов смисъл на разказа. Според него жената на Орфей, Евридика, символизира ада; след като Орфей не могъл да се сдържи да не я погледне, той бил принуден да умре и сам бил осъден да отиде в ада. С други думи, Орфей бил прекалено светски и материалистичен; той не е трябвало да обича една жена, а трябвало да търси Бога. Истинските християни, от друга страна, знаят, че „блажен е онзи, който може да погледне в блестящия извор на доброто (т.е. лика на Бога); блажен е онзи, който може да скъса тежките земни окови“.
	{img:196_orfei.jpg|#Орфей и Евридика. Макар и датирана от Късното средновековие, тази илюстрация от ръкопис все пак може да предаде посланието на Боеций, че който се обръща към удоволствията на земния живот, „се обръща към ада“ (забележете дявола, който чака в десния ъгъл).}


>>>	Източната Римска империя и Западът

#	Екзекуцията на Боеций — повратен момент
	Екзекуцията на Боеций от Теодорих Остготски през 524 г. е в много отношения повратен исторически момент. Едно от тях е, че Боеций бил едновременно последният забележителен философ и последният писател на висока латинска проза на Запад за много стотици години напред. Освен това Боеций бил мирянин, а стотици години наред след него почти всички западноевропейски писатели ще бъдат свещеници или монаси. От политическа гледна точка екзекуцията на Боеций също била симптоматична, защото възвестила рухването на Остготското кралство в Италия. Независимо дали Боеций бил осъден справедливо или не, неговата екзекуция показала, че арианите остготи не могат да живеят в идеално съгласие с ортодоксалните християни. Така скоро след това остготите били разбити от Източната Римска империя. Това събитие на свой ред станало важен фактор за по-късния разрив между Изтока и Запада и последвалото окончателно разпадане на стария римски свят.


#	Император Юстиниан
	Покоряването на остготите било част от по-голям план за възраждане на Рим, замислен и ръководен от източния римски император Юстиниан (527–565). Източната Римска империя със столица в Константинопол след времето на Теодосий изпитала многобройни външни удари от варварите и вътрешни религиозни раздори. Но през целия 5 в. тя успявала да се справи с тях и към момента на възцаряване на Юстиниан възвърнала много от предишната си сила. Макар че Източната Римска империя — която тогава обхващала днешните земи на Гърция, Турция, по-голямата част от Близкия Изток и Египет — била главно гръцко- и сирийскоезична, самият Юстиниан произхождал от най-западната провинция (днешна Сърбия) и говорел на латински. Следователно не е изненадващо, че той съсредоточил интересите си на запад. Юстиниан смятал себе си за наследник на имперския Рим, чието древно могъщество и западни територии той бил решен да възстанови. Подпомогнат от своята упорита и решителна съпруга Теодора, която, за разлика от предишните римски императорски съпруги, играела влиятелна роля в царуването му, Юстиниан направил крупни крачки към тази цел. Но в края на краищата неговата политика за възвръщане на Запада се оказала неосъществима.


#	Кодифициране и преразглеждане на римското право; Corpus Juris Civilis
	Едно от най-впечатляващите и дълготрайни постижения на Юстиниан било кодифицирането на римското право. Този проект бил част от опитите му да подчертае приемствеността със старата Римска империя, а също бил предназначен да укрепи собствения му престиж и абсолютна власт. Кодифицирането на закона било необходимо, защото между 3 и 6 в. обемът на законите продължил да расте и в резултат голяма част от законодателството съдържало множество противоречиви или остарели елементи. Освен това условията се променили толкова радикално, че много от старите правни принципи не можели да се прилагат поради утвърдения режим на източен деспотизъм и приемането на християнството за официална религия. Когато Юстиниан се възкачил на трона в 527 г., веднага решил да ревизира и кодифицира съществуващите закони, за да ги приведе в съответствие с новите условия и да ги направи авторитетна основа на своята власт. За изпълнение на конкретната работа той назначил комисия от юристи под надзора на своя министър Трибониан. След две години комисията публикувала първите резултати от своя труд. Това бил _Кодексът_, систематична ревизия на всички писани закони, издадени от царуването на Адриан до царуването на Юстиниан. По-късно _Кодексът_ бил допълнен с _Новелите_, които съдържали законодателството на Юстиниан и най-близките му наследници. През 532 г. комисията завършила Дигестите, сборник анотации на всички трудове на великите юристи. Крайният продукт на труда по ревизията бил _Институциите_, учебник по правните принципи, залегнали както в _Дигестите_, така и в _Кодекса_. Четирите тома заедно представляват _Corpus Juris Civilis_, или корпус на гражданското право.


#	Всеобщото значение на Юстиниановия Corpus
	_Корпусът_ на Юстиниан бил блестящо постижение за времето си: _Дигестите_ сами по себе си били наречени „най-забележителната и значителна правна книга, която светът е виждал“. Освен това, _Корпусът_ оказал изключително голямо влияние върху следващата история на правото и държавното управление. Възстановен и изучаван отново в Западна Европа от 11 в. нататък, _Корпусът_ на Юстиниан станал основа на цялото законодателство и юриспруденция в европейските държави, с изключение на Англия (която следвала своето собствено „обичайно“ право). Кодексът на Наполеон от 19 в., който дал основата на законите в съвременните европейски и латиноамерикански държави, представлява по същество _Институциите_ на Юстиниан в нова дреха.


#	Други последствия
	Тук могат да се посочат само няколко от по-конкретните последствия на правния труд на Юстиниан. Едното е, че по отношение на теорията на държавното управление той е бастион на абсолютизма. Започвайки от принципа, че „каквото е угодно на царя, има силата на закон“, той дава неограничени права на императора-суверен и затова бил приеман с готовност от по-късните европейски монарси и самодръжци. Но _Корпусът_ давал и известна теоретична подкрепа на конституционализма, защото поддържал, че поначало суверенът получавал правата си от народа, а не от Бога. След като държавната власт произтича от народа, тя на теория би могла да се върне при него. Може би най-важен и влиятелен бил възгледът на _Корпуса_ за държавата като абстрактна обществена и светска организация. В Средните векове по-често господствали други възгледи за държавата като частна собственост на владетеля или като божествено творение, предназначено да се бори с греха. Съвременното схващане за държавата като обществена организация, занимаваща се не с бъдния живот, а с ежедневните дела, се наложило към края на Средните векове главно благодарение на възраждането на идеите, заложени в правните трудове на Юстиниан.


#	Политиката на Юстиниан за връщане на западните земи
	Юстиниан искал да бъде император на целия Рим както в правната теория, така и в географската практика. За тази цел той изпращал армии да завоюват отново Запада. Отначало те постигнали бързи успехи. През 533 г. блестящият пълководец на Юстиниан, Велизарий, покорил Вандалското кралство в Северозападна Африка, а през 536 г. изглеждало, че Велизарий е завладял цяла Италия, където го приветствали ортодоксалните християнски поданици на остготите. Но първите победи в италианската кампания били илюзорни. След първите поражения остготите организирали упорита съпротива и войната се проточила с десетилетия, докато през 563 г. изтощената Източна Римска империя най-сетне превзела последните им твърдини. Малко преди смъртта си Юстиниан станал господар на цяла Италия, както и на Северна Африка и крайбрежието на Испания, които войските му също успели да си върнат. Средиземноморието още един път се превърнало за малко в „римско езеро“. Но цената на победата скоро щяла да постави под съмнение самото съществуване на Източната Римска империя.
	{img:197_teodora.jpg|#Юстиниан и Теодора. Мозайки от църквата „Сан Витале“, Равена, 6 в. Императорът и императрицата тук са представени като притежатели на свръхестествени, почти свещени сили: те пристъпват към олтара, носейки съответно блюдото и чашата за причастие. Двамата владетели са отделени от свитата си с нимбове на светци. Внимателният наблюдател би трябвало също да забележи изображенията на „тримата влъхви от Изтока“ в полите на дрехата на Теодора: точно както „тримата матове“ някога получили откровение за Христос, така сега го имат Юстиниан и Теодора.}


#	Гибелните кампании на запад
	Има две главни причини, поради които западните кампании на Юстиниан се оказали несполучливи. Едната е, че царството му просто не можело да си ги позволи. Велизарий рядко имал достатъчно войски, за да си свърши добре работата: той започнал похода в Италия само с 8000 войници. По-късно, когато Юстиниан дал на пълководците си достатъчно войска, това станало с цената на смазващи данъци. Но допълнителните войски едва ли биха стигнали, за да се удържат новите граници на запад, защото империята имала по-големи интереси, както и по-мощни врагове на изток. Докато Източната Римска империя се изтощавала в Италия, персийците набирали сили. Наследниците на Юстиниан били принудени да се изтеглят от Запада, за да посрещнат заплахата от възродена Персия, но дори при това условие към началото на 7 в. изглеждало, че персите ще успеят да си пробият път чак до морето срещу Константинопол. Само героичната реорганизация на империята след 610 г. спасила положението, но тя всъщност помогнала на Източния Рим да напусне Запада и дала на Запада възможност да живее свой собствен живот.


#	Краят на единния Рим
	През това време юстиниановите войни оставили почти цяла Италия в развалини. Проточилите се боеве нанесли големи опустошения. Акведуктите около Рим били прекъснати и част от полята се превърнали в блата, които щели да бъдат пресушени отново чак през 20 в. През 568 г., само три години след смъртта на Юстиниан, друго германско племе — ломбардите, нахлуло в страната и отнело голяма част от нея от източните римляни. То не срещнало голяма съпротива, защото империята вече обърнала вниманието си на изток, но ломбардите все още били слаби, за да завладеят целия Апенински полуостров. Затова Италия се оказала разделена между ломбардите, Източната Римска империя и Папските държави. По същото време славяните се възползвали от слабостта на Източната Римска империя и залели Балканския полуостров. Далеч на запад франките в Галия се биели помежду си, а само въпрос на време било Северозападна Африка и по-голямата част от Испания да паднат в ръцете на арабите. Така най-сетне дошъл краят на единния Рим. Бъдещето в този децентрализиран свят изглеждало мрачно, но нови фактори в отделните райони скоро щели да наберат сила.
	{img:198_kokoshka.jpg|#Кокошка с пиленца. Фигурки от Северна Италия, 6 в., позлатено сребро. Предназначението на тази луксозна и на вид остроумна играчка, направена във време на икономически упадък и тежка политическа криза, е неизвестно; предложени са толкова хипотетични обяснения, колкото са пилетата.}
	{img:199_korona.jpg|#Желязна корона. Тази разкошно обсипана със скъпоценни камъни желязна шапчица може би е коронясвала ломбардските крале в Италия.}


#	Литература
	Anderson, Hugh, _Jesus_, Englewood Cliffs, NJ., 1967. Отличен сборник материали, показващи различни научни гледни точки.
	Bonner, Gerald, _St. Augustine of Hippo_, London, 1963. Най-добрата биография за начинаещи.
	Brown, Peter, _Augustine of Hippo_, Berkeley, 1967. Изключително проникновено изследване.
	_The Body and the Society: Men, Women and Sexual Renunciation in Early Christianity_, New York, 1988. Блестящо написана и чувствителна трактовка на половия аскетизъм.
	_The World of Late Antiquity_, New York, 1971. Изследване, което подхожда към периода като такъв, а не го разглежда като увод към Средновековието.
	Bury, J.B., _The Invasion of Europe by the Barbarians_, London, 1928. Разказвателно описание.
	Chadwick, Henry, _The Early Church_, Baltimore, 1967.
	Danielou, Jean and Henri I.Marrou, _The Christian Centuries_; Vol. I: The First Six Hundred Years, London, 1964. Изследване от гледна точка на католицизма.
	Dodds, E.R., _Pagan and Christian in an Age of Anxiety_, Cambridge, 1965. Кратко, но блестящо изследване за това, какво общо са имали езичниците и християните, както и защо в последна сметка успява християнството.
	Katz, Solomon, _The Decline of Rome_, Ithaca, N.Y., 1955. Едно от най-добрите кратки въведения.
	Lane Fox, Robin, _Pagans and Christians_, New York, 1987. Високо оценено, крупно изследване на религията в късноримския свят.
	L’Orange, H. P., _Art Forms and Civic Life in the Late Roman Empire_, Princeton, 1965. Образно и стимулиращо есе, разкриващо как събитията в изкуството отразяват събитията в политическия и обществения живот.
	MacMullen, Ramsay, _Constantine_, New York, 1969. Добра популярна биография.
	Markus, Robert A., _Christianity in the Roman World_, New York, 1974.
	Mattingly, Harold, _Christianity in the Roman Empire_, New York, 1967.
	Metzger, Bruce, _The Canon of the New Testament_, New York, 1987. Внимателно изследване как е бил съставен Новият завет.
	Pelikan, Jaroslav, _The Christian Tradition_; Vol. I: The Emergence of the Catholic Tradition, Chicago, 1971. Задълбочено изследване на доктрината.
	Rand, E. К., _Founders of the Middle Ages_, Cambridge, Mass., 1928. Дълбоко завладяващ разказ за отношението на първите християни към класиката.
	Riche, Pierre, _Education and Culture in the Barbarian West_, Columbia, S.C., 1976. Магистърска дисертация за образованието в християнския Запад от падането на Рим до около 800 г.
	Thompson, E. A., _Romans and Barbarians: The Decline of the Western Empire_, Madison, Wis., 1982. Сборник статии по географски принцип. За напреднали читатели.
	White, Lynn T., Jr., _The Transformation of the Roman World_, Berkeley, 1966. Интересни статии.
	Williams, Stephen. _Diocletian and the Roman Recovery_, New York, 1985. Съдържателна творба от вида „живота и времето“.
	Workman. Herbert B., _The Evolution of the Monastic Ideal_, London, 1913. Много тълкувателен, но все още един от най-добрите трудове по темата.


#	Източници
	St. Augustine, _City of God_, tr. H.Bettenson, Baltimore, 1972.
	_Confessions_, tr. R.S.Pine-Coffin, Baltimore, 1961.
	_The Enchiridion on Faith_, Hope and Love, ed. H.Paolucci, Chicago, 1961.
	_On Christian Doctrine_, tr. D.W.Roberson, Jr., New York, 1958.
	Boethius, The Consolation of Philosophy, tr. R.Green, Indianapolis, 1962.
	Cassiodorus, _An Introduction to Divine and Human Readings_, tr. L.W.Jones, New York, 1946.
	_Early Christian Writings_: The Apostolic Fathers, tr. M.Staniforth, Baltimore, 1968.
	Eusebius, _The History of the Church_, tr. G.A.Williamson, Baltimore, 1965.
	Procopius, _The Secret History_, tr., G.A.Williamson, Baltimore, 1966.


>>	Глава 11
>>	Азия и Африка в преход (ок. 200 г. пр.Хр. — 900 г. сл.Хр.)

E>
	Ако смелите и честолюбиви мъже искрено разбират и осъзнават положението; ако те се опасяват и вслушват в предупрежденията за бедствието и имат проницателен поглед и дълбоко съждение; ако те… се отърсят от заслепяващата представа, че Небесният мандат може да се преследва като елен в гората, и осъзнаят, че свещеният съсъд на властта се дава отгоре: … тогава щастие и благодат ще споходят техните деца и внуци и даровете на небесата ще бъдат с тях до края на дните им.
@	Бан Гу (32–92), История на старата династия Хан
E$

>>>

#	Разликите между Изтока и Запада
	По времето, когато гръко-римската класическа цивилизация се разпространява из целия средиземноморски свят под егидата на Римската империя, и Индия, и Китай достигат високо ниво на културно развитие. Перипетиите, с които е съпроводено падането на Римската империя на запад, имат своите аналози и в Азия. Но нашествията и политическите размествания в Източна и Южна Азия не довеждат до същите драматични промени като тези на запад. Структурата на обществото в Индия и Китай се запазва без сериозни изменения, а културите в тези две страни достигат ярък връх, докато Европа преживява разпадане на основните си институции. В Индия съчетанието от търговско благополучие (което подтиква ръста на големите градове) и религиозен подем, съпровождащ разпространението на будизма, стимулира избуяването на художествени таланти. През този период влиянието на Индия се разпростира далеч извън границите на страната. Будизмът пуска корени в Централна Азия и оттам се пренася в Китай, Корея и Япония. Индийската колонизация води до проникване както на будизма, така и на индуизма, заедно с изкуството и литературата им в Югоизточна Азия и Малайския архипелаг (днешна Индонезия). Китай, макар да внася будизма от Индия, показва много по-голям успех в постигането на политическо обединение и работоспособна административна система. Престижът на императорски Китай е толкова висок, че неговата култура жадно се изучава и поглъща от японците през 6 в. и следващите векове сл.Хр. По същото време Западът получава известен досег с цивилизациите на Азия чрез елинистичните търговски центрове и тези на Римската империя, а по-късно и чрез предприемчивите араби. В Африка южно от Сахара градската цивилизация се развива бавно. Там географската изолация ограничава културния и търговския обмен до много по-голяма степен, отколкото в случая с Япония. Контактите с римляните са пренебрежимо малки, а арабските нахлувания южно от Сахара са спорадични.


>>>	Разцветът на Индийската цивилизация

#	Конфликти в Индия след династията Маурия
	Династията Маурия при енергичния и благочестив цар Ашока обединила под общо управление голяма част от Индия. След свалянето на тази династия в началото на 2 в. сл.Хр. империята бързо се разпаднала, оставяйки Индия в състояние на политическо разцепление. През следващите неколкостотин години най-могъщите царства се намирали не в долината на Инд и Ганг, а в Декан, където поредица династии се борели помежду си и някои от тях образували големи държави с обширни територии и ресурси. Очевидно е, че по това време цивилизационните изкуства били много напреднали в Южна Индия, макар че най-характерните исторически влияния — ведическата литература и философия, традиционните религиозни и социални схващания на индуизма, съзидателната сила на будизма — произлизали от севера. Нещо повече, нашествениците, които започнали да тормозят Северна Индия, не прониквали в Декан. Държавите в Декан развивали търговски връзки със съседните и дори с далечните страни, без да бъдат сериозно заплашени от нападения на чужди сили. Тъкмо обратното, техните търговци и пратеници осигурявали културното господство на Индия над Югоизточна Азия.


#	Династията Гупта
	След един период на господство на чергарски племена от Туркестан, Северна Индия била наново обединена при династията Гупта, която била на власт през 4 в. и първата половина на 5 в. сл.Хр. (320 — ок. 467). Основателят на династията, Чандра Гупта I, управлявал от Паталипутра (Патна) на р. Ганг. Чандра завещал на сина си Самудра „да владее целия свят“ и той, според преданието, разбил девет владетеля на север и единадесет царе на юг, а останалите направил свои васали. Този разказ без съмнение е преувеличение, но след като синът на Самудра, Чандра Гупта II, заграбил пристанищата по брега на Арабско море на запад, империята включвала целия Индустан, а също контролирала части от Декан. При царуването на Чандра Гупта II (375–415) династията достигнала върха си както по материално изобилие, така и по културни постижения.


#	Стопанският живот при Гупта
	Държавата на Гупта в някои отношения напомняла онази на Маурия отпреди 600 години. Тя контролирала добива на злато и сребро, копаенето на сол и минерали, сеченето на пари и производството на оръжия, използвайки голям административен апарат и пълчища шпиони. Данъците включвали задължителен труд в обществените проекти, такса за ползване на вода в напояваните земи, както и част от реколтата, но не били толкова смазващи, че да пречат на процъфтяването на голямото земеделско население. Въпреки политическото разединение и почти непрекъснатите междудържавни конфликти, ръстът на градовете и благоденствието на висшите класи били забележими както в Северна Индия, така и в Декан. Освен че изнасяла луксозни стоки като подправки, скъпоценни камъни, слонова кост, черупки от костенурки и фини тъкани, Индия станала център на обмяната между Китай и Запада. Балансът в търговията с Римската империя, от която се внасяли ленени тъкани, мед, стъкло и вино, бил толкова нарушен в полза на Индия, че отслабил римската икономика, изсмуквайки ценните монети от нея. Това накарало римския император да заповяда на поданиците си вече да не носят копринени дрехи. Търговията Изток-Запад се водела както по сушата, по „Пътя на коприната“ от Китай, така и по море. Индийските търговци от незапомнени времена прекосявали с кораби Арабско море и плавали нагоре по Червено море до Египет. Чак през 1 в. сл.Хр. западните търговски мореплаватели открили мусонните ветрове, които им позволявали през лятото да плават на изток до бреговете на Индия, а когато през октомври ветровете обръщат посоката си — да се връщат оттам. Движението между пристанищата на Близкия Изток и Южна Индия вероятно било още по-оживено от това към Северна Индия. Особено се ценели перлите и берилите от Декан, а римски монети — свидетели на някога процъфтяващата търговия, са открити и по югозападното, и по югоизточното крайбрежие на полуостров Индустан. Очевидно индийските владетели не са издигали никакви препятствия пред връзките с чужбина и дори пред заселването на чуждестранни търговци, някои от които ставали постоянни жители на Индия. В Южна Индия се появили малки колонии римляни, евреи, несториански християни от Персия и Сирия (сирийскоезични християни и до днес живеят в югозападна Индия) и араби.


#	Пътешествията на Фа Цзъ
	Ценна информация за обстановката в Северна Индия по онова време ни е оставил в кратък разказ китайският пътешественик Фа Цзъян, който прекарал шест години в царството на Викрамадития. Будизмът вече се бил разпространил в Китай и монахът Фа Цзъян предприел рискованото си пътешествие, за да намери свещени текстове и познания от първа ръка за религията в земите, където тя се е родила. Пътешествията на Фа Цзъян сами по себе си не били лесна работа. Той извървял пеш пътя през Синцзян и планинските проходи, за да стигне в Индия след шест години (399–405). Той сам изучил санскрит, издирвал текстове, рисунки и реликви в столицата на Гупта и след това се върнал в родината си по море, като прекарал две години в Шри Ланка и по пътя посетил остров Ява. През петнадесетте години на своето поклонничество той изминал около 13 000 километра.
	Според свидетелството на Фа Цзъян в империята на Гупта процъфтявал будизмът, но се толерирали всички индуистки култове и съперничеството между различните религии не се изостряло от преследвания. Макар изобщо да не споменава името на великия цар Викрамадития, Фа Цзъян нарича управлението му справедливо и благодатно. Пътищата се поддържали добре, разбойници се срещали рядко, данъците били сравнително леки, а смъртното наказание не било познато. Традицията на държавната благотворителност била разширена до безплатно лекуване и на местните жители, и на гостуващите чужденци. Вероятно разказът му плаща данък на наивността и благочестието — Фа Цзъян твърди, че всички индийци били вегетарианци и никога не пиели силни напитки. Но той също съобщава за клети нещастници, чието присъствие се считало за толкова оскверняващо, че ги принуждавали да бият гонг, за да предупреждават за приближаването си — доказателство, че неприкасаемостта била станала характерна черта на индийското общество. Като цяло оправдано е да приемем за истина свидетелството на Фа Цзъян, че империята на Гупта била процъфтяваща, относително стабилна и интелектуално жизнена по времето, когато политическите, обществените и икономическите институции на Западна Европа рухвали.
	{img:200_gupta.jpg|#Чандра Гупта I и неговата царица, изобразени на златна монета от времето на царуването му.}


#	Властта на Гупта пада под нашествието на хуните
	Поредното нашествие в Индия унищожило царството на Гупта и докарало на Индия период на безредие, продължил повече от един век. Почти едновременно с официалната кончина на Римската империя на запад, група чергарски племена, наречени „белите хуни“, разбила войските на Гупта и станала господар на Северна Индия (480 г. сл.Хр.). Към началото на 6 в. белите хуни изградили империя, простираща се от Бенгалия на изток до Афганистан и Централна Азия. Тя била много по-разрушителна от предшествениците си и сринала великолепната административна система на династията Гупта. Но след като силата на хуните се разпиляла, както става в обикновения цикъл на набързо изградените чергарски държави, дееспособното управление било възстановено от един от най-прочутите владетели в историята на Индия, цар Харша (606–648).


#	Управлението на цар Харша (606–648)
	Макар държавата на Харша да не била буквално продължение на тази на Гупта, тя толкова приличала на нея в съществените си черти, че терминът „Гупта“ често се използва за означаване на цивилизацията в Северна Индия от 4 до 7 в. — период на културен цъфтеж въпреки опустошителния интервал на хунското нашествие. Цар Харша с помощта на огромна армия, добре организирана в поделения от пехота, кавалерия и слонове, обединил наново по-голямата част от Северна Индия. Той бил способен администратор, интелигентен и благоразумен държавник, щедър покровител на изкуството, литературата и религията. Неговата столица Канаудж, простираща се на повече от 6 км край реката в централната долина на Ганг, била величествен град, украсен със стотици храмове и внушителни обществени сгради, оживен от шарена празнична тълпа. Както за царуването на Викрамадития, интересните данни за управлението на Харша получаваме от разказа на един китайски поклонник-будист.
	{img:201_suandzun.jpg|#Поклонникът Суандзан на път. Рисунка върху коприна от пещерите Дунхуан в Западен Гансу, Китай. Суандзан носи мухобойка, за да отпъжда греховните желания.}
	{img:202_harsha.jpg|#Империята на Цар Харша.}
	Според разказа на чуждестранния гост Суандзан и други документи от онова време, администрацията на Харша била издържана в традицията на Гупта, макар и не толкова мека. Сред наказанията имало осакатяване и смърт чрез глад. Държавните приходи се набирали главно от данъци върху царските владения, които представлявали една шеста от земеделската продукция на селата и едва ли могат да се считат за кожодерски. Държавните разходи за строителство на пътища и канали или за подобряване на земеделието често били жертвани заради царската склонност към по-непрактични увлечения, но отклоненията му от нормите на държавното управление, изглежда, са били в благоприятна посока: той отделял само една четвърт от приходите за административни разходи и насочвал много от останалото към образованието, религията и изкуствата, или за благотворителност. Суандзан, приет сърдечно в царския двор, разказва, че Харша бил възприел будизма. Всъщност той отдавал почит на Буда, Шива и Бога-слънце, като водел политика на религиозна толерантност.


#	Религиозен и културен напредък на Индия

	{img:203_vishny.jpg|#Вишну. Тази бронзова фигура от югоизточна Индия, 10 в., изобразява „Покровителя“ в характерната му скована поза. Горната дясна ръка държи диск, а лявата — раковина. Долната му лява ръка почива върху бедрото, докато долната дясна ръка заема ритуална поза, символизираща постигането на абсолюта.}
	Религиите на Индия играели постоянна и активна роля в културния прогрес. Индуизмът, базиран на индоарийския пантеон заедно с остатъци от древните обреди в долината на Инд, продължавал да поглъща други местни култове, придобивайки постепенно чертите, които го отличават и днес. Няколко божества от ведическата епоха загубили значението си или били забравени. Брахма, представляващ Световната душа на философите, бил твърде безличен, за да остане задълго предмет на всенародно преклонение. В Западна Индия някои храмове били посветени на Сурия, древен арийски бог-слънце. Две божества, Вишну и Шива, придобили такава слава, че затъмнили всички други в индуисткия пантеон. Вишну, наречен „Покровителят“ и смятан по принцип за благожелателен бог, бил почитан с дарове от цветя и лакомства, а не с кървави жертвоприношения. Приписвайки на Вишну цяла поредица превъплъщения, местните божества били причислени към неговия образ. Например Кришна, поначало неарийски бог-герой от северозападна Индия, се превърнал в едно от най-популярните тъй наречени превъплъщения на Вишну. Обожествяван като палав и неуморим млад любовник на жриците на свещената крава, той бил почитан и като бог Кришна, носител на божествена мъдрост, върховно божество. Страховитият Шива, привличащ повече поклонници дори от Вишну, имал сложна природа — представена иконографски чрез фигура с четири ръце и пет лица — и произлизал от дребния арийски бог на бурите Рудра и рогато мъжко божество от древния култ на плодородието в долината на р. Инд. Шива „Разрушителят“ вдъхвал страх и ужас. В ролята си на Повелител на Танца един ден той щял да разтресе вселената с танц на космическа лудост. Повтарящият се цикъл, в който всички същества и материя се унищожават (от Шива) и се възстановяват (от Вишну), бил възприет като вечен принцип. В друг свой аспект Шива се проявявал не само като благодетелен, но и като смирен аскет, потънал в размишление — съвършеният йога. Божествената съпруга на Шива била многолика като него — Парвати, прекрасната дъщеря на Хималаите и идеалната невяста, и кръвожадната Кали, носеща огърлица от черепи. В противовес на това съпругата на Вишну Лакшми била почитана като богиня на сполуката.
	{img:204_shiva.jpg|#Шива като доброжелателен учител.}
	Култът към Вишну и култът към Шива по-скоро взаимно се допълвали, а не били несъвместими и във всеки от тях се развивали различни нива на вяра и ритуали. В отделни райони сексуално-плодородният аспект на шиваизма бил отбелязван с оргийни ритуали, обикновено ограничени в определен период на годината и обосновавани като духовно пречистване. Индуизмът като цяло се отдалечил доста от ранния арийски жертвен култ, който трактувал религията като механично и договорно съглашение между хората и бога. Идеята за божеството изкристализирала, а церемонията се превърнала в акт на преклонение. Важен резултат от това изместване на ударението било движението бхакти (благочестивите), което включвало посвещаване на леснодостъпно лично божество, надарено с власт да опрощава. Произлязло от Южна Индия, движението бхакти било насочено срещу брахманите, отхвърляло жреците като посредници и понеже пренебрегвало кастовите различия, привличало многобройни слоеве от населението. Сред тамилските народи в Югоизточна Индия то създало множество дълбоко емоционални и нравствено извисяващи литературни произведения. Тамилските поети превъзнасяли примиряването и осъждали отмъстителността:
P>
	Велики са тези, които постят и изкупват греха си,
	но онези, които прощават греховете, са още по-велики.
P$
	Идеалът на _бхакти_ е получил най-благородния си израз в _Бхагавад Гита_ („Песента на Бога“), една от най-прочутите религиозни поеми в цялата литература. _Бхагавад Гита_, която доста неуместно била прикрепена към древния епос _Махабхарата_, е написана във формата на диалог между благородния воин Арджуна и неговия колесничар Кришна, превъплъщение на бога Вишну. В мига преди сражението, обречено да унищожи двете враждуващи армии, Арджуна се отвращава от перспективата да избива свои приятели и роднини. Кришна го уверява, че като воин той трябва да се бие, без да обръща никакво внимание на последиците от постъпките си. Тъй като материята не може да управлява духа, обяснява Кришна, физическият живот и смърт са само случайност в съдбата на душата: „Тя не убива и не могат да я убият“. В същото време, понеже всеки индивид чрез тялото си е временно заключен в материята, той трябва да го управлява на материално ниво. Категоричният императив, отнасящ се за всеки, е вярното изпълнение на отредената му роля (дхарма), без да я оценява или да търси печалба от това. Идеалът е постъпка без обвързване, „с непоробена душа“.


#	Религиозното наследство на Бхагавад Гита
	Утвърждавайки учението за дхарма с неговото твърдо разпределение на обществените отговорности, _Бхагавад Гита_ мълчаливо приема съществуването на кастите. Но тя преодолява предразсъдъците на средата, от която се е появила, като предлага перспективата за духовно осъществяване на всички класи. В своя диалог с Арджуна Кришна поставя знанието над делата, а разбирането на божественото — над всички други нива на знанието. В това отношение поемата преразказва водещата идея на Упанишадите, но се противопоставя на философите, като пита защо човек трябва да се заема с трудната задача да разбира „непроявеното“ безлично Същество, когато може лесно да постигне желаната цел, обръщайки се към изявения и достъпен бог, който е въплъщение на самата истина, Върховното Божество. Изисквайки от последователите си само благочестие, богът приравнява благочестието със служението, което трябва да се извършва неотстъпно и без търсене на награда. То надхвърля, но не изключва обществената активност и службата на обществото и държавата. Религията на Бхагавад Гита е етична, духовна и състрадателна. Кришна е разкрит като любещ бог, който поема върху себе си греховете на човечеството и предлага безвъзмездно спасение на всички, дори на класите, считани за нискоинтелигентни (към която категория несъмнено са причислявали жените). „За този, който ме почита… и винаги мисли за мен,… за него аз съм бързият избавител от океана на раждането и смъртта.“ Тъй като претворява същността на ведическата философия във вълнуваща поезия, _Бхагавад Гита_ е станала за индусите това, което Проповедта на планината от Новия завет е била за християните. Свободомислещи нонконформисти като Ралф Уолдо Емерсън и Хенри Дейвид Тороу са черпели вдъхновение от нея. През 20 в. Махатма Ганди изразява признателността си към поемата за нейния апел към беззаветна, безкористна служба, но отхвърля санкционирането на кастовите различия и оправдаването на войната в нея.

#	Будизмът покровителства образованието
	Многостранната интелектуална дейност през този период от историята на Индия, отразяваща интересите на едно космополитно общество и покровителството на богатите владетели, се намирала под постоянното влияние на религиозните ордени. Високото научно ниво се поддържало и от брахманите, и от будистките монаси; били създадени големи библиотеки. Особено забележителни били образователните фондации, за които най-голяма заслуга имали будистите. Ролята на будистките монаси в образованието била сравнима с тази на християнските монаси в Ранното средновековие, но диапазонът на изследванията им бил по-широк, защото общото ниво на знанията в Индия било много по-високо, отколкото на Запад по онова време. Някои будистки манастири били международно известни образователни центрове, които нямали равни в Европа до появяването на такива университети, като в Париж и Оксфорд през Късното средновековие. Един от най-големите центрове на будистката просвета в Наланда, долината на Ганг (в индийския щат Бихар), работел още през 4 или 5 в. Получил значителна помощ от владетелите Гупта, той поддържал жилищни помещения за учениците — с безплатно обучение, храна, подслон и медицински грижи за бедните младежи, които успявали да вземат приемните изпити — и имал библиотека, разположена в три здания. Пилигрими, посетили центъра през 7 в., разказват, че в него имало 5000 ученици, включително такива от Тибет, Китай и Корея. Макар Наланда да била будистка фондация и осигурявала обучение по осемнадесет различни школи на будизма, нейните факултети предлагали също курсове по индуистка философия, граматика, медицина, математика, ведическа и съвременна литература.
	{img:205_ruini.jpg|#Руини в Наланда. Останки от древен университетски град, стар център на будисткото образование.}


#	Литературно наследство
	Между 4 и 8 в. сл.Хр. индийската цивилизация навлязла в пълната си зрялост. Това, което били епохите на Перикъл и на Август за класическите цивилизации на Запада, било царуването на Викрамадития и Харша за Индия. Но класическият век на Индия продължил много повече от неговите гръцки или римски аналози. Санскритът станал общоприет литературен език и в Северна, и в Южна Индия, макар разговорните езици да пораждали своя отделна литература. Будистите се чувствали принудени да превеждат свещените си текстове от пали, езика, на който те били записани за първи път, на санскрит, а санскритските варианти се разнасяли от мисионери в Централна Азия, Китай, Корея и чак до Япония. Литературата от епохата Гупта в проза и поезия обхващала диапазона от научни трактати и биографии до приказки за народно развлечение. Сред последните били дълги романтични повествувания, напомнящи, а може би послужили за основа на _Хиляда и една нощ_ също „Приказки за животни“, сравними с басните на Езоп. Класическата санскритска поезия, макар и доста натруфена, има богата експресивност. Украсена с такива епитети, като „небесен пътник“ (_за птица_), „крехката“ (_за жена_) и „находище на скъпоценности“ (за море), тя отразява и любовта към природата и удоволствието от празниците и пъстротата на царските дворове. Калидаса, поет-драматург в двора на Викрамадития, се смята за най-великия от санскритските поети. Неговият нежен разказ Облакът-пратеник описва един земен дух, който, разделен от съпругата си, й изпраща изгарящо любовно послание по дъждовен облак, пътуващ към Хималаите.


#	Санскритската драма
	Както в по-късна Европа, драмата в Индия се развила от един вид народни религиозни поучения и забавления. Съчетавайки диалог в стихове и проза с жестове и танци, тя се изпълнявала от трупи мъже и жени, но не в обществени театри, а в частни домове или храмови дворове. Сюжетите, често разклонени, разказвали за любов, щедро заимствали митологични теми от епоса и прибягвали към вълшебство и чудо, за да решат трудностите във фабулата. Пиесите никога не били трагедии, а винаги завършвали щастливо. Те също прилагали наглед изкуствения похват главните герои да говорят на санскрит, а ясените и героите от низшите класи да използват по-простоватия разговорен език. Лишена от стегнатия строеж и целенасочения фокус на класическия гръцки или на традиционния западен театър, санскритската драма е обогатена от красиви и чувствителни природни описания и лирични пасажи, пресъздаващи човешките емоции на нежност и страдание. Най-известната санскритска драма е шедьовърът на Калидаса Шакунтала. Изградена около тема, която в една или друга форма често се появява в литературата, тя проследява превратностите на съдбата на една жена, напусната от любимия й, защото зъл магьосник откраднал паметта му. Когато любимият, един цар, вижда пръстен, намерен в корема на риба, той познава в него подаръка, който е дал на своята любима, и след много перипетии двамата щастливо се събират наново. Характерите са очертани с майсторство, сравнимо с това на Шекспир. По-реалистично е произведението Глинената каручка от един съвременник на Калидаса. Богат на хумор, както и на патос, сюжетът се върти около объркания любовен роман на един беден брахман, политически интриги и разминаването на героя на косъм от екзекуцията.
	{img:206_stupa.jpg|#Голямата ступа в Санчи. Започната от Ашока и завършена при династията Андхра (72–25 г. пр.Хр.), тя била поначало погребална могила е мощите на Буда. Напълно изградената ступа, проектирана с математическа точност, става архитектурен символ на космоса. Мачтата с площадките на върха на съоръжението представя земната ос, проникваща в небесния купол.}


#	Будистки паметници
	Върховният израз на индийския творчески гений през тези векове било изкуството, особено архитектурата и скулптурата. В епохата на Гупта архитектурата вече била високо развита, за което свидетелстват внушителните каменни постройки във всички краища на Индия. Еволюцията на будистките манастири и храмове станала образец за практически цялата индуистка архитектура и скулптура. Първият типично будистки паметник била ступат, а, проста погребална могила във формата на купол или полукълбо, увенчана с чадър — индийския символ за независима власт. В облицованата с тухли или камъни могила погребвали свещени реликви, обикновено някакъв предмет, свързан с Гаутама или почитан будистки светец. Най-прочута е Голямата ступа в Санчи, в самия център на Индия, все още отлично запазена, макар че строежът й започнал при царуването на Ашока, а бил завършен в общи линии през 1 в. пр. Хр. По-внушителни от облицованата с камък могила (с диаметър в основата 36 м) са четирите резбовани порти, ограждащи ступата. Тези масивни каменни решетки са издигнати върху стълбове, високи над 10 м, и въпреки огромните си размери са украсени със сложни картинни и символични резби на изящно оформени човешки и животински фигури. След ступата поредната стъпка в еволюцията на религиозната архитектура била залата за събрания, където монасите и последователите-миряни се събирали да почетат паметта на Гаутама, „Повелителя на Закона“. Тези зали били обикновено издълбани в плътния камък на някоя планина или скалист склон. Общото им разположение напомняло римска базилика или раннохристиянска черква със своя централен проход или кораб, отделен с кръгли колони от двата странични кораба. Успоредно с развитието на залата за събрания вървяла еволюцията на будисткия манастир. Както залата за събрания или храмът, манастирите често били издълбавани в монолитна скала с няколко етажа клетки или килии, подредени така, че постройката изглеждала като терасовидна пирамида. Поклонниците на индуистките култове скоро започнали да строят храмове по будистки образец, а дори и по-усложнени.
	{img:207_longmen.jpg|#Статуя от храмовете Лонгмен. Страховитата статуя пази входа на пещерния храмов комплекс в Лонгмен край Лоян, използван от будистите ок. 680 г. сл.Хр.}
	Макар някои свободно стоящи храмове да са били изградени още през 1 в. сл.Хр., няколко века индийците, изглежда, са предпочитали по-трудоемкия метод да издълбават зданията си в плътния камък на пещери и скали. В различните краища на Индия са изработени над 1200 скални храмове и манастири, като повечето се намират покрай западния бряг на полуострова. Двете най-забележителни места със скални разкопки се намират в Аджанта и Елора, на около 110 км едно от друго, в северната част на днешен Хайдарабад. Пещерите в Аджанта са били будистки светилища, някои от тях датират от 2 в. пр.Хр., а някои чак от 5 в. сл.Хр. Там се намират и зали за събрания, и манастири, оборудвани с каменни легла, маси, цистерни за вода и ниши за маслени осветителни лампи. Пещерите в Елора са още по-величествени, те представляват 900-годишен архитектурен и скулптурен опит, натрупан от 4 до 13 в. Будистите били първите, които използвали мястото, но някои от пещерите са дело на джайнистите, а най-голям брой са построени като индуистки храмове с огромни размери и разкошна планировка.
	{img:208_porta.jpg|#Източната порта на Голямата ступа в Санчи. Релефите, изобразяващи случки от живота на Буда, са забележителни с фината си детайлировка, жизненост и натурализъм.}
	{img:209_adganta.jpg|#Входът на пещерите в Аджанта. Периодът Гупта (от 4 до 7 в.) представлява Златният век на индийското изкуство — в скулптурата, архитектурата и живописта, — както и върхът на класическата санскритска литература.}
	{img:210_mamalapuram.jpg|#Крайбрежният храм в Мамалапурам. Това светилище от 8 в., изпълнено в „дравидски“ стил, е най-старият известен построен на открито храм в Южна Индия. Изграден е от гранитни блокове.}
	Храмовете, изградени от отделни гранитни блокове, за разлика от пещерните, стават по-разпространени в епохата Гупта и са характерни за най-активния период на строителство на индуистки храмове между 6 и 13 в. Главните архитектурни особености на тези свободно стоящи индуистки храмове са: 1) основа, състояща се от квадратна или правоъгълна камера, предназначена за изображението на бога, и 2) висока кула, която се издига от покрива на камерата и господства над цялото здание. Формата на кулата отличава двата главни стила на индуистките храмове. „Дравидският“ стил, срещан само в тропиците, се отличава със стъпаловидна пирамидална кула, разделена на етажи и решително напомняща за старите будистки скални манастири. „Индоарийският“ стил, преобладаващ в Северна Индия, има криволинейна кула с вертикални ребра, които вероятно са произлезли от будистката _ступа_.


#	Скулптурата и наследството от долината на Инд
	Макар че скулптурата в Индия сякаш изчезва с упадъка на цивилизацията от долината на Инд, много е вероятно традициите и похватите на тази стара култура да са се пазили и предавали от едно поколение занаятчии на друго в продължение на над хиляда години. Когато каменната скулптура започнала да се появява отново — най-ранните примери, приведени по-горе, са животинските фигури на мемориалните колони от император Ашока, — някои черти на стила й напомняли древното изкуство от долината на Инд. Малко след началото на нашата ера и джайнистките, и будистките монаси започнали да поставят скулптури на хора в своите светилища. Когато Римската империя навлизала в най-плодотворния си период, оживената търговия между Изтока и Запада улеснила проникването на гръко-римското влияние. Някои статуи на Буда, изработени в северозападна Индия, напомнят гръцки Аполон или римски император, облечен в тога, а не в монашеско расо. Постепенно римските и елинистични черти отстъпили пред развиващия се типично индийски стил. Буда бил изобразяван седнал със скръстени крака, с израз на благо спокойствие. Човешкото тяло започва да се предава с изящна деликатност, излъчваща представа едновременно за ритмично движение и за покой. Дрехите стават почти прозрачни или се загатват с бледи очертания, така че оставят впечатление за голота. Хармоничните пропорции и грациозните извивки на крайниците отразяват познаване на растителните форми, както и на човешката анатомия.
	{img:211_jakshi.jpg|#Вляво: Якши или „Дървесният дух“. Женски персонаж, произлязъл от стар култ на плодородието, но тук символизира прехода от чувствения свят на илюзиите към духовния свят. Вдясно: Лят бронзов Буда от Султангандж в Бенгалия. Тази 2,30-метрова фигура на Буда, датираща от 5 в., е типична за изкуството и металообработката на епохата Гупта в нейния зенит.}


#	Релефи и живопис
	Най-богатите творения на индийския художествен талант са релефните скулптури и стенната живопис, изпълнени в скалните храмове, за които била хвърлена толкова много енергия през периода, съответстващ на класическата и средновековната епоха на Запад. Будистките пещери в Аджанта съдържат най-значителната запазена сбирка от стенописи. Религиозни по дух, те заедно с това са спонтанни и непосредствени. Макар и дълго време пренебрегвани и повредени от действието на прилепи, насекоми, пушек и влага, те са все още великолепни. (Индийското правителство взема мерки да почисти и консервира това безценно наследство.) В индуистките храмове, чийто брой нараствал от 7 в. нататък, когато будизмът започнал да запада, украсата била обикновено скулптурна, а не живописна. Релефите в пещерните храмове на Елора, в индуистките и джайнистките храмове, построени през 10 и 11 в. при Каджурахо в Източна Централна Индия, се нареждат сред шедьоврите на световното изкуство. В тези скулптури не само боговете, а цяла вселена от фигури и драматични епизоди от историческото и легендарното минало на Индия минават като живи пред очите ни. Много сцени са ярко реалистични, но индуисткият уклон към абстракция също се вижда в обичая да се изобразяват боговете с няколко чифта ръце или няколко лица, за да се означат отделните им атрибути. Разкритите теми варират от сладострастен екстаз и героична борба до пози на благочестие и мистично вглъбяване. Величествените скулптурни форми от върха на епохата Гупта са своеобразни и оригинални, но в трактовката на човешкото тяло — придаването на мека, почти растителна текстура — те са вдъхновени от една традиция, идваща от далечното минало, от отдавна изчезналата култура от долината на Инд. Без да идеализират човешкото тяло по маниера на Фидий, скулпторите и художниците от епохата Гупта прославяли естествените мъже и жени с жизнеутвърждаваща мощ. Дори изящните фигури, изсечени на портите на голямата ступа в Санчи през 1 в. пр.Хр., които отбелязват събития от древна легенда, притежават свежест и непосредственост, разкриващи непресторено възхищение от природния свят.


#	Разпространение на индийската култура
	Докато индийските общности довеждат своята цивилизация до върха на съвършенството, те също я внедряват сред различни други народи от Югоизточна Азия. Индийските мореплаватели и търговци порят водите на изток в Индийския океан и на запад в Арабско море и очевидно през този период са първи в света с морския си опит. Някои от индийските държави поддържали военен флот и имали съвет по мореплаване като правителствен орган. Те не само развивали търговията, а и лицензирали търговски компании, като им давали търговски монопол в определени зони и правото да организират колонии. През първите векове сл.Хр. индийски колонии били основани в Малайския полуостров, Анам (източен Индокитай), Ява, Суматра и много други острови от Малайския архипелаг. Между 5 и 10 в. на остров Суматра съществувала империя под властта на будистка династия, която притежавала огромна военноморска мощ. Тя контролирала Западна Ява, разширила се до Малайския полуостров, изпращала колонисти в Борнео и оттам до Филипинските острови. Тя господствала в Малакския пролив и прочистила акваторията му от пирати. Макар и отслабена от дълга борба с една от континенталните индостански държави, империята (наречена Шривиджая) запазила целостта си до 14 в. Индийското влияние било значително и на полуостров Индокитай — в държавата Чам на югоизточното крайбрежие (по-късно погълната от Анамската империя), в Камбоджанските царства по долината на Меконг и сред тайците (сиамците) на северозапад.
	{img:212_borobudur.jpg|#Голямата будистка ступа в Боробудур, Централна Ява. Построена през 8 в. сл.Хр., тя наскоро беше реставрирана под егидата на ООН.}


#	Изкуството в Шривиджая и Кхмерската империя
	Политическите перипетии в тези разнообразни държави на Югоизточна Азия били прекалено сложни, за да ги изброяваме тук, но целият район задълго останал преден пост на индийската култура. Била въведена санскритската литература, както и будизмът и главните индуистки култове. Изкуството и архитектурата, произлезли от индийски образци, били старателно култивирани и придобили значителна индивидуалност. През 8 и 9 в. империята Шривиджая на Суматра и Ява била може би най-изявеният център на будистко изкуство. Колосалният храм в Боробудур, Централна Ява, едно от архитектурните чудеса на света, представлява хълм, изграден от камък, издигащ се на 45 метра, с девет тераси, стълбища, покрити порти и четири галерии, съдържащи 1500 скулптурни пана. Тази велика „картинна библия на вероучението Махаяна“, пренебрегната от векове, била спасена от забравата и разрухата чрез проект за реконструкция под егидата на ЮНЕСКО, завършен през 1982 г. През 9 в. амбициозно строителство се разгърнало в Камбоджанската империя, основана от кхмерите — местен народ, установил господство над голяма част от Индокитай между 9 и 14 в., който енергично реагирал на стимула от културните контакти с Индия. Тяхната столица Ангкор (открита в джунглата от френски археолози през 20 в.) била невероятно величествена в най-добрите си дни. Сред няколкото огромни храма най-внушителен бил Ангкор Ват, на 1,5 км южно от столицата, построен през 12 в., наречен най-голямото съоръжение от този вид в света, надминаващо по маса дори Луксор и Карнак в древен Египет. Ангкор Ват бил посветен на индуисткия бог Вишну, а също бил проектиран за гробница на императора, който бил обожествен след смъртта му и по някакъв начин се отъждествявал с Вишну. Когато влиянието на индуизма господствало в Камбоджа, будизмът там също бил мощна сила. Кхмерските статуи на Буда се отличават по „усмивката на Ангкор“ — израз на лицето, показващ върха на добротата и покоя, свързан с постигането на вътрешно състояние на просветление или нирвана.
	{img:213_gautama.jpg|#Гаутама Буда в състояние на нирвана. Фрагмент от раннокхмерския период.}
	{img:214_angkir.jpg|#Ангкор Ват. Построен през 12 в. от Суряварман II като гробница и паметник на божествения произход на монарха, този храм е една от най-големите религиозни постройки в света. Архитектурата на Ангкор Ват е следствие от индийската форма на ступа.}
	През този период целият район около Бенгалския залив, макар да се състоял от отделни политически образувания, бил под господстващото влияние на индийската култура, проникващо чрез търговските контакти и изразено в религията, литературата и изкуството. Творческата дейност в тази „разширена Индия“ не отстъпвала на дейността в родината й, но упадъкът в края на краищата победил будистките и индуистките цивилизации в Югоизточна Азия като резултат от изтощителните борби между съперничещите си държави, натиска на Китай от север и — най-решително — от влиянието на арабските и други авантюристи, които търгували, проповядвали и успешно завоювали този район през 14, 15 и 16 в.
	Чрез търговските си контакти през вековете, разгледани в тази глава, Индия вероятно е оказала по-силно влияние върху Запада, отколкото обикновено се приема, макар голяма част от него да е дошла с малко закъснение и с посредничеството на арабите. Индийските („арабските“) цифри, възприети от европейците чак в края на Средновековието, вероятно са били известни в Александрия още през 2 в. сл.Хр. През 8 и 9 в. важни научни и медицински трактати били преведени от санскрит на арабски. Освен това твърде е възможно запознаването с индийската философия и религия да е дало тласък за развитието на християнското монашество. Първите християнски отшелници-аскети се появили в Египет, където имало значителни сведения за индуизма и будизма — двете религии, които издигали идеите за отричане от света и мистичната екзалтация.


>>>	Териториално, политическо и културно развитие на Китай

#	Държавата и китайската цивилизация
	В държавните работи, както при личностите, качествата, които водят до успех при едни условия, често водят до провал при други условия. Такъв е и случаят с Китай, чиято най-голяма сила — господството на държавата, била също и най-голямата му слабост. Повече от хиляда години (разгледани в настоящата глава) след обединението на Китай през 221 г. пр.Хр. там се развивала най-напредналата технически, най-процъфтяващата икономически и най-могъщата политически цивилизация в света. Тайната на успеха му се съдържала в неговите управленски институции. Обединена от конфуцианската идеология, държавата станала най-важната институция в живота на Китай. Тя го постигнала не чрез принуждение, а чрез убеждение. Конфуцианското учение твърди, че институциите на семейството, образованието и държавата са части от единен морален свят с йерархична структура, които взаимно се подкрепят. В Глава 6 видяхме как икономическите, социалните, политическите и религиозните функции в древен Китай били изпълнявани от една и съща институция — патриархалното семейство. След като Китай бил обединен при краткотрайната династия Чин през 3 в. пр.Хр., държавата започнала да се разглежда като едно голямо семейство. В резултат се създали идеални условия за разцвет на плодовете на цивилизацията — мир, благоденствие, търговия и високоразвит градски живот. Династията Хан, която последвала Чин, по продължителност и могъщество била сравнима с Римската империя. За разлика от Европа обаче Китай възстановил единството си към началото на 7 в. при династията Тан, която просъществувала до началото на 10 в. и представлявала един от най-блестящите моменти в китайската и световната история. След още едно, но много по-кратко междуцарствие Китай наново възвърнал единството си при династията Сун (вж. Глава 16) и навлязъл в друг период на културно великолепие, продължил до 13 в. Във всички тези забележителни събития държавата била централна институция.
	Обаче към края на династията Сун държавата постепенно изгубила позитивната си роля. Моноцентризмът на китайската цивилизация, който бил велико предимство през по-голямата част на историята му, сега станал препятствие за прогреса. Вместо да покровителства нововъведенията, държавата започнала да ги потиска; вместо да вдъхновява талантливите и безкористни служители да работят за управлението, тя ги отблъсквала; вместо да поощрява икономическото развитие, тя задушавала предприемаческия дух. Ръстът на градовете, решаващ фактор за задълбоченото разделение на труда, върху което се градят благата на цивилизацията, тръгнал назад. След 13 в. темпото на техническото обновление в Китай се забавило до почти пълен застой точно в момента, когато то започнало да се ускорява в Европа. Китай, толкова дълго вдъхновяващ маяк за останалия свят, се превърнал в огледало, отразяващо чуждата слава.


#	Централизацията при династията Чин (221–206 г. пр.Хр.)
	Династията Чин, възцарила се, след като държавицата Чин разбила последния си съперник за наследството на Чжъу, просъществувала само 15 години (221–206 г. пр.Хр.), но централизираната имперска власт, създадена от нея, траяла две хиляди години. Възходът на Чин бил резултат от щастливо съчетание на местоположение и ръководство. Намирайки се в северната периферия на Китай, Чин имали място за експанзия, когато били силни, и убежища да се оттеглят, когато били слаби. Те също разполагали с поколения способни владетели и министри, които възприели легализма (вж. Глава 6) за своя идеология. Легалисткото учение се основавало на допускането, че хората трябва да служат на държавата и че те се мотивират по-добре от страх, а не от нравствени подбуди. Резултатът от внедряването на тази идеология бил огромното разширяване на държавната власт, чиято политика по-късните китайски учени осъждали като прекалено жестока и репресивна. Законовите кодекси например въплъщавали два основни принципа: взаимна отговорност и сурово наказание. Родителите ги очаквало наказание за простъпките на децата им, престъпниците били разкъсвани от колесници.
	Основателят на династията, „Първият император“ (Шихуанди, 259–210 г. пр.Хр.), бил човек с желязна воля и административен талант. Отказвайки да следва свещения обичай да раздава завладените територии на родствениците си (той се опасявал, че това ще ги направи независими от него), Първият император разделил страната на 36 провинции, всяка разделена по-нататък на околии, управлявани от централно назначени магистрати. Както броят (приблизително хиляда), така и общите очертания на тези околии са останали почти непроменени през цялата история на Китай, включително и в наши дни. Централизираното управление и ефективната военна организация, които били грижливо изграждани дълги години в държавата Чин, сега били приложени в цял Китай, предизвиквайки съдбоносно скъсване с миналото и замяна на старата роднинска патриархална система с административна система. Главите на богатите благородни семейства в империята били накарани да се преселят в столицата Цзинян край днешния Цзъян, където те били принудени да похарчат огромни суми за построяване и обзавеждане на своите разкошни резиденции. Първият император си направил сметката, че така едновременно ще изтощи финансовите им резерви и ще увеличи великолепието на собствената столица.
	Династията Чин разполагала с високоразвити технически занаяти и художествени таланти, за което свидетелства мавзолеят на Първия император, огромен комплекс от подземни зали, простиращ се върху площ от 60 кв. км. Казват, че за построяването му били принудително набрани 700 000 работници. Погребалните зали поорали цяла подземна армия от 9000 керамични фигури — войници, коне, колесници, — строени по подразделения и звания, напълно облечени и екипирани с оръжия, които и до днес са остри и блестящи. Изненадващо реалистичните фигури в цял ръст са индивидуални изображения, а не стилизирани форми. Все още очаква разкопки погребалната камера на самия император, за която се разказва, че имала таван, обсипан със скъпоценни камъни, и под, по който течали реки от живак, но също и многобройни капани за предпазване от нежелани гости.
	{img:215_chin.jpg|#Гробницата на Първия император от династията Чин (221–206 г. пр.Хр.). Тази армия от почти 9000 керамични войници и коне в естествен ръст, снабдени с бронзови оръжия, била създадена, за да брани Първия император в отвъдния живот. Разкопана е през 1974 г.}
	{img:216_armia.jpg|#Подземната армия на Първия император. Тези стражи на гробницата били изваяни един по един и в резултат в армията на Чин няма две еднакви лица.}
	Всяка страна от царуването на Първия император разкрива огромна сила на волята и безпощадна решителност. Той водил завоевателни походи във всички посоки. На юг той не само присъединил територии, но и построил канали. Един от тях, Вълшебният канал, свързал притоците на Янцзъ в Централен Китай със Западната река, течаща през Гуанджоу на юг, бил първият контурен канал (следващ хоризонталните контури на хълмовете) в света и едно от строителните чудеса на Древния свят. Свързването на тези две реки направило възможно корабоплаването в материка в продължение на 2000 км от север на юг, улеснило търговията, както и пренасянето на данъчните приходи до столицата. С принудителен труд Първият император изпълнил амбициозна програма за строителство на пътища, в която влизала мрежа от военни магистрали, излизащи от столицата, с обща дължина 6800 км, повече от приблизителната дължина на всички пътища в Римската империя. Останките от пътищата на Чин, както и на Вълшебния канал, все още се използват. Макар че на Първия император често се приписва и строежът на Великата китайска стена, днес вече се смята, че съществуващата стена е била строена при династията Мин (1368–1644) и че стените, построени при Чин, се състояли от по-малки укрепления, които не се запазили до наши дни. По-късните китайски историци също обвинявали Първия император, че заравял живи учените и изгарял многобройни ценни книги. Първото обвинение може би е фалшиво; второто вероятно е истина.
	{img:217_zhena_sedjasta.jpg|#Седнала жена, глинена статуя от династията Чин, с поразително спокойна усмивка.}
	Според преданията той построил просторен палат 750 на 150 метра, побиращ 10 000 души. Освен тези начинания той и министрите му стандартизирали теглилките, мерките, дори коловоза на колесниците и пуснали един вид монета — кръгла, с квадратна дупка в центъра, която останала образец за следващите две хилядолетия. Той уеднаквил китайската писмена система, като отменил около половината от старите йероглифи и преустроил много от другите. Тази радикална реформа развила общуването между районите с различни говорими диалекти.


#	Падането на династията Чин
	Главните слабости на неукротимия монарх били мегаломанията и вярата в свръхестествени фантазии. Той умрял през 210 г. пр.Хр. по време на последното от няколкото пътешествия в търсене на еликсира на безсмъртието, което всъщност съкратило живота му, вместо да го продължи. Той изтощил запасите си и народа си във военни походи и обществени строежи. Недооценявайки силата на местната привързаност, той свръхцентрализирал управлението си и отблъснал местните елити. Най-накрая репресивната политика на неговото управление станала омразна на населението, вече измъчено от усилията, които трябвало да полага през годините на експанзия и утвърждаване на властта. Искрата, която разпалила открит бунт от тлеещото народно недоволство, блеснала през 209 г. пр.Хр., когато един служител, прекарващ 900 затворника, закъснявал за местоназначението си поради проливен дъжд. Знаейки, че наказанието за такава простъпка е смърт, той решил да вдигне бунт. Въстанието се разпространило бързо и за три години династията рухнала.
	Първият император направил огромно впечатление не само на китайците, а и на чужденците; то било толкова голямо, че страната му (по-рано транслитерирана като „Ч’ин“) започнала да се нарича „Чина“, по името на династията му. По-късно китайските историци често го обвинявали в жестокост и липса на съчувствие към народа. Все пак неговите заслуги за първото обединяване на Китай и поставяне основите на стабилно административно управление далеч надвишават слабостите му. Един от парадоксите на историята е, че институциите, поддържащи трайния мир, често се създават от войните. Точно както Пакс Романа, въведен от император Август, бил установен чрез завоевателен поход (и утвърден от гения му за държавно управление), така и Пакс Синика (т.е. Китайски мир — бел.пр.), въведен от Първия император, бил построен с острието на меча (и с равностоен талант за държавно управление).


#	Основаване на династията Хан
	След рухването на династията Чин се разразила титанична борба между двамата военачалници Циан Ю — арогантен, блестящ стратег от аристократично потекло, и Лю Бан — от простолюдието, известен с щедростта и състрадателността си. През 202 г. пр.Хр. Лю Бан окончателно разбил съперника си в голяма битка, в която Циан Ю бил обкръжен и се самоубил. Първият от всичко двама неаристократи в китайската история, които станали императори, Лю Бан, основателят на династията Хан, възприел централизираната администрация на династията Чин, но я управлявал с по-голямо внимание към местните особености и с по-голямо уважение към древната традиция. За да утвърди властта си, Лю Бан временно се върнал към някои страни на патриархалната епоха Чжъу, раздавайки имоти на свои родственици и други изтъкнати личности. Общо взето обаче, владетелите Хан използвали и развивали централизираните „легалистки“ институции на Чин, макар да смекчили най-жестоките черти на режима Чин. Докато императорът от Чин се скарал със съсловието на учените, първият император от Хан търсил подкрепата им и наредил на чиновниците си да препоръчват способни младежи за държавна служба, независимо от произхода им. Конфуцианците спечелили най-много от държавната политика на толерантност към философските школи. Под покровителството на император Хан Уди (141–87 г. пр.Хр.) учението на Конфуций било прието за официална идеология на китайската държава — политика, която ще стане постоянна черта на политическия живот в Китай.
	Макар че този вид „имперско конфуцианство“ давало повече власт на централното правителство, отколкото вероятно са възнамерявали Конфуций и Менций, продължителността на династията Хан — и дълготрайността на централизираната китайска държава изобщо — до голяма степен се дължат на успешното кръстосване между легалистките институции и конфуцианската идеология под крилото на първите императори от династията Хан. Легализмът гледа песимистично на човешката природа (оттам и ударението върху мотивирането на хората чрез страх), докато конфуцианският възглед е оптимистичен (оттам вярата в нравствеността). Духът на компромиса при Хан признавал ценността и на двете гледни точки. Законовата уредба и високоцентрализираната административна система, които олицетворявали контрола от страна на държавата, произтичали от легалисткото наследство. Владетелите Хан обаче смекчили суровостта му, насаждайки у своите администратори конфуцианската идеология, която поставяла ударението върху съчувствието, хармонията и служенето на държавата.


#	Териториално разширение и упадък
	По могъщество, територия и население Китай при династията Хан бил приблизително равен на съвременната му Римска империя. Ханските владетели, особено Хан Уди, насочили усилията си към разширяване границите на държавата. Те присъединили Източна Манджурия и Северна Корея и изпратили китайски заселници да колонизират тези земи. Те завладели провинции на юг от Янцзъ, напредвайки чак до днешен Северен Виетнам, който попаднал под китайско влияние за по-голямата част от следващите хиляда години. В Централна Азия те си намерили достоен противник във вид на съюза чергарски племена, Сюнну, който възникнал в самото начало на династията Хан и господствал в степите два и половина века. Макар че императорите хвърлили голяма част от средствата си за борба със Сюнну, китайците не могли да ги разбият и в крайна сметка подписали споразумения, уреждащи отношенията с тях. Официално ги разглеждали като васали, но на практика им плащали субсидии във вид на зърно, вино, коприна и им давали привилегии, за да ги откажат от набези върху китайска територия.
	{img:218_oniks.jpg|#Погребален костюм от оникс. В тази обвивка Ду Ван, принцеса на Чжон-шан, била погребана в началото на династията Хан.}
	Династията Хан достигнала върха си във втората половина на 2 в. пр.Хр. при умелото ръководство на Хан Уди, който управлявал над петдесет години. След кратко междуцарствие през 9–23 г. сл.Хр. имперският род Хан си върнал трона и го държал повече от два века. Този период се нарича Късен или Източен Хан, защото столицата била преместена на изток в по-добре защитения град Лоян. Късният период Хан страдал от липса на силни ръководители сред царстващия род, макар че административната система останала незасегната и умели дипломати и военачалници поддържали името на Китай в чужбина. Поредица непълнолетни владетели станали пионки в ръцете на родовете, борещи се за контрол над императорския двор. В провинцията правителството не било способно да попречи на могъщите земевладелски родове да експлоатират селяните, които през 2 в. започнали да вдигат въстания. Военачалниците, изпратени да потушават въстанията, придобили огромна лична власт и най-накрая през 220 г. сл.Хр. един от тези военни диктатори свалил завинаги последния император Хан, хвърляйки Китай в най-дългия период на разединение през последните две хиляди години.


#	Периодът на разединението
	Почти четири века след рухването на династията Хан Китай се намирал в състояние на политически хаос. Страната била разделена на многобройни държавици, често се водели войни и изглеждало, че всички завоевания на предишната епоха ще отидат по дяволите. Макар датите да не съвпадат, този период на политически раздори в Китай е сравним с периода на бъркотия, който Европа преживява след падането на Римската империя. Както в Европа през Ранното средновековие, централното правителство на Китай било слабо или не съществувало; варварски нашествия засягали големи територии и точно както християнството пуснало корени сред латинските и германските племена на Запад, една нова религия — будизмът, отбелязала грамаден напредък в Китай. Някои историци издигат тезата, че опустошителна епидемия от дребна шарка и може би чума е помела целия Евразийски континент през 4 и 5 в. сл.Хр., довеждайки до намаляване на населението и подкопавайки централизираните политически институции и в Китайската, и в Римската империя.*
	[* Най-подробното изложение на този възглед е в William McNeill, Plagues and Peoples, особено гл. 3.]


#	Сравнение с Ранното средновековие в Европа
	Извън тези паралели периодът на разединение в Китай бил съвсем различен от Ранното средновековие в Европа. Макар да имало значителен упадък на търговията и развитието на градовете в Китай, този период не довел до такова дълбоко изменение на културата и институциите, както в Европа. Липсата на силна централна власт била единственият действителен недостатък, от който страдала страната, а дори един дълъг период на анархия не би могъл да подкопае китайската цивилизация. Този период доказва жилавостта на китайското общество и култура, въплътени в конфуцианските ценности, патриархалното семейство, организацията на селата и упоритото трудолюбие на земеделците.
	Както би могло да се очаква, чергарските племена по северните граници на Китай се възползвали от вътрешната му слабост, за да нахлуят в страната. Над 250 години, от 4 до края на 6 в., почти цял Северен Китай, включително долините на Вей и Жълтата река, били владени от северните чергарски племена. Господството на некитайски владетели в долината на Жълтата река — историческия център на китайската култура — в никой случай не унищожило тази култура. Тъкмо напротив, владетелите, изглежда, се стремели да ги възприемат като настойници и закрилници на цивилизацията, а в Източна Азия синоним на цивилизацията били китайските институции. Чергарите, които се заселили в Китай, възприели езика и обичаите на по-старите жители.
	{img:219_dinastia.jpg|#Династията Тан, 618–907.}


#	Новото обединяване на Китай
	Разликата между Китай и Западна Европа през Ранното средновековие се подчертава от факта, че четирите века на разединение в Китай били последвани от още една енергична и много успешна династия, Тан (618–907), която изградила наново имперската администрация, отново разширила териториалните граници и подпомогнала създаването на блестящи културни постижения. Така точно по времето, когато единството на Европа вървяло към окончателния си край (и оттогава не е възстановено) и се формирали нови институции като феодализма, Китай се връщал на пътя, маркиран по времето на династията Хан.
	Новото обединение на Китай било резултат от два непосредствени фактора — будистката религия и личното ръководство на един забележителен мъж. Към края на 6 в. будисткото влияние проникнало на всички нива в китайското общество и будистките манастири се появили из цял Китай, на север и на юг. Когато будисткото съсловие решавало да хвърли тежестта си в полза на един конкретен кандидат за император на цял Китай, то било способно да мобилизира широка поддръжка на всички нива и във всички райони на Китай. Водачът, който спечелил ценната подкрепа на будистката църква бил един военачалник на име Ян Циан, който основал краткотрайната предшественичка на Тан, династията Суй (589–618). Макар от аристократично потекло, Ян Циан бил роден в манастир и отглеждан до дванадесетата си година от будистка монахиня. На 16 години той бил оженен за 13-годишно момиче, което било грамотно, образовано, волево и невероятно способно. Двамата останали верни един на друг до края на живота си и се осланяли на взаимната си преценка и съвет в държавните и семейните дела. След като свалил управника в една от северните държавици, Ян Циан разширил властта си над цял Китай. Като император на новата династия Суй, той възстановил конфуцианските ритуали и институции, върнал системата на изпитите, започнал да ревизира законите, реформирал местното управление и поставил в администрацията му централно назначени чиновници, провел ново преброяване на населението. Синът му обаче докарал държавата до просешка тояга с крупни военни походи и строителни проекти, сред които Големият канал, свързващ Янцзъ с Жълтата река на север. Все пак династията на Суй завещала на Тан централизирана администрация и напълно обединена държава.
	{img:220_kanal.jpg|#Големият канал, изобразен на картина от династията Суй. Строителството на 1600-километровия Императорски канал, свързващ Жълтата река с басейна на Янцзъ, бил започнат при краткотрайната династия Суй (589–618).}


#	Основаване на династията Там
	Основателят на династията Тан също бил военачалник, известен с царската си титла Гаодзу, който въстанал срещу Суй през 617 г. и основал нова династия скоро след като заел столицата на Суй през 618 г. Гаодзу прекарал по-голямата част от краткото си царуване (618–626) в укрепване на военното си господство върху територията. Към втората половина на 7 в. територията под китайски контрол била по-голяма от всеки друг период в историята на Китай преди или след това. Войните в Монголия сломили мощта на тюрките, които господствали там около 150 години, и някои от тях станали съюзници на танския император. Тан присъединили части от Манджурия, за кратко време направили цяла Корея свой васал и за пореден път утвърдили контрола си над Северен Виетнам. Най-големият напредък бил в Централна Азия. Юрисдикцията на Китай се простирала на запад чак до Каспийско море и границите на Афганистан и Индия, а някои князе в долината на Инд приели Китай за сюзерен.
	{img:221_kon.jpg|#Конят на императора. Този релеф украсявал гробницата на един император Тан. Внедряването на удълженото стреме направило кавалерията на Тан най-страшната бойна сила в цяла Азия.}
	Династията Тан достигнала върха си през първата половина на 7 в. при забележителното царуване на един от най-великите императори в китайската история Сюанцун (712–756). Макар императорът да бил прочут със своята мъдрост и състрадание, царуването му се увенчало с трагедия, когато един доверен военачалник вдигнал бунт, който едва не сложил край на династията. Макар че бунтът бил потушен и властта на централното правителство била възстановена за още един век, освободените центробежни сили в края на краищата щели изцяло да подкопаят устойчивостта на режима. Появили се регионални военни вождове, които все по-често влизали в конфликт с желанията на централното правителство и помежду си. Властта на централното правителство се стеснила, а с нея и базата от население, от която извличало приходите си. Данъчното бреме станало смазващо и принудило много селяни да станат грабители или да умрат от глад, като влошило положението на онези земеделци, които останали да обработват земята. Към края на 9 в. управниците от династията практически загубили властта, макар че последният император бил официално отстранен чак през 907 г.


#	Политически институции по време на династията Тан
	Административният апарат на Тан, както при Хан, бил централизиран под ръководството на императора и съставен от множество чиновници. Държавата пак си върнала позицията на най-важна обединяваща институция в живота на Китай. Самият Китай бил разделен на префектури, а те на свой ред — на по-малки единици или подпрефектури, като всяка единица се оглавявала от чиновник, назначен от столицата в Чанган (днешен Цзъян). Първите императори Тан били компетентни и съзнателни. На един от тях, Тайдзун (623–649), се приписват думите: „Владетелят зависи от държавата, а държавата зависи от народа. Да се потиска народа, за да се накара да служи на владетеля, е все едно някой да реже от месото си, за да си напълни корема. Коремът се пълни, но тялото е наранено; владетелят е богат, но държавата се разрушава.“ Императорите обаче също са хора и когато самият Тайдзун показал признаци на самозабравяне, един от най-близките му чиновници посочил направо императорските недостатъци, като го обвинил, че става „арогантен, разточителен и самодоволен“. Този министър запазил поста си, което свидетелства за взаимното уважение между властника и министъра, царящо при династията Тан (то било изгубено в следващите династии, когато властта на императора пораснала).


#	Изпитната система
	Практиката на династията Хан да се набират таланти за служба на империята сега се развила в наченки на държавна служба, чрез която правителството периодично провеждало писмени изпити във всички провинции. Най-важният изпит оценявал познанията на учениците по класическа литература, както и способността им да пишат оригинални съчинения на теми от практическата политика. Макар че само десет процента от чиновниците в администрацията на Тан били подбирани чрез изпитната система, висшите нива — чак до пръв министър — обикновено се заемали от хора, преминали през изпитите.
	Трите характеристики на изпитната система заслужават специално изброяване. Първо, в общество, ценящо йерархията, изпитната система поддържала равенството, поне сред мъжете. В резултат достъпът до управляващия елит се основавал не на произхода (както било в цялата европейска история), а на заслугите. Второ, системата подпомагала културната и политическата интеграция на империята, като стандартизирала учебната програма на учениците дори в най-отдалечените краища на страната. Трето, тя постепенно подкопавала властта на аристокрацията (която си върнала местната власт през периода на разединението), като поставяла подбора на правителствените чиновници в ръцете на императора, а не на самите родове. Иска ли питане, че тези три характеристики често на практика се разминавали с идеалната си цел. Богатите семейства били в много по-добро положение, за да плащат за годините обучение, необходими за вземане на изпитите, отколкото бедните, в които синовете били потребни за полска работа. Друг недостатък на изпитната система, за който тя често била критикувана от независими китайски учени в историята на Китай, е, че тя формирала еднаквост на мненията сред образования елит на Китай. Въпреки всичко с течение на времето изпитната система оказала дълбоко влияние върху развитието на китайското общество. Тя не само набирала способни хора за държавна служба, но също, поощрявайки просветата в цялото китайско общество, допринасяла за интегрирането на държавата и обществото. Само част от подготвените за държавна служба можели да получат пост в нея, като останалите били готови за ръководни служби в местните общини, осигурявайки за националното и местно ръководство кадри, възпитани в една и съща литературна и политическа традиция.


#	Ролята на евнусите
	Друга традиция, с която се прочули последните императори Тан, било наемането на евнуси за императорския дворец, където били необходими служители с вярност извън всякакво съмнение. Обичаят да се използват кастрати като доверени слуги на императора бил познат не само в Китай; той се появявал в други части на света, където се смятало за необходимо владетелят да има много жени (или в случая с Китай, една съпруга и много наложници). Признавайки, че един от най-слабите моменти в монархията е наследяването, владетелите се опитвали да си осигурят подходящи мъжки наследници, като се женели за няколко жени. (Някои императори се отнасяли към тази родителска отговорност твърде сериозно — Суанцонг например имал 59 деца. Четвъртият му син имал 55 деца, а неговият шести син — 58, което илюстрира друг проблем, разяждащ централното управление през цялата китайска история — разходите за издръжка на размножаващото се императорско семейство, когато династията остарявала.) За да се предотвратят всякакви възможни конфликти около бащинството, мъжките слуги с достъп до женските помещения били кастрирани. Макар че силните императори не давали на евнусите да придобият власт, слабите императори често не можели да попречат на евнусите да използват достъпа си до императорските покои за лична облага. Превръщането в евнух, както отбелязват някои, било пряк път към властта, и в края на династията Тан мнозина се сдобили с нея, подкопавайки доверието в управлението с многобройните си злоупотреби. В по-късните династии проблемът с евнусите ще стане още по-остър, но институцията била твърде полезна за императорите, за да я ликвидират изцяло — евнусите били изцяло зависими от императора, защото за тях нямало място извън стените на самия дворец. Китайците ги презирали заради осакатеното им тяло и съответната неспособност да имат деца.


#	Икономическото развитие от Хан до Тан
	Династията Хан открила един от най-благодатните периоди в историята на Китай. Съчетанието от селскостопански излишъци и разцвет на търговията подтикнало израстването на големи градски центрове, сравними с главните градове на Римската империя и осигуряващи ненаситни пазари за широк кръг стоки и услуги. Централното правителство продължавало да играе решаваща роля в управлението на стопанството, като превърнало производството на сол и желязо в държавен монопол и обезценило монетата, за да извлече печалба за хазната. В същото време държавата се опитала да регулира цените, като се запасявала с излишъците от зърно при добра реколта и ги пускала в по-слаби години. Тази политика целяла да защити по-бедните потребители, но също стабилизирала данъчните приходи на държавата. Голямото предимство на централизираната административна система, изградена в държавата при династията Хан, се илюстрира от преброяването, проведено около 1–2 г. сл.Хр. Първото преброяване в историята на човечеството показало население от 60 милиона души и направило събирането на данъците по-справедливо и ефикасно. Правителството също стимулирало външната търговия, като включило развитието й във васалните отношения със северните съседи. Робството, макар да съществувало по времето на Чин и в по-късната китайска история, не играело важна роля в икономиката, за разлика от ключовото му място в Римската империя.
	Разоряването на Севера в периода на разединението довело до западане на търговията, както и на населението в големите градове. Много северняци решавали да се преселят на юг в по-безопасните райони на долината на Янцзъ и така измествали центъра на китайското население към територията на Централен Китай. Междувременно обезлесяването на севера за земеделски цели довело до търсене на друг източник на енергия. Решението се явило във вид на въглища, които Марко Поло описал за почуда на европейците 800 години по-късно като „големи черни камъни, изкопани от планините като руда, които горят с пламък като дърва“. При липсата на изобилни запаси дърва или на животински тор като в Индия въглищата в последна сметка станали основен енергиен източник на Китай чак до наши дни.


#	Държавата и икономиката при династията Тан
	След новото обединяване на Китай при Суй и Тан градовете в Северен Китай се възродили, а търговският живот се оживил, за да достигне ново ниво на процъфтяване. Не е за учудване, че държавата при Тан отново играела основна роля за насърчаване на икономическия ръст. Построяването на Големия канал при Суй и многобройните други проекти за строителство на канали и пътища, финансирани от Тан, осигурявали изгоден транспорт както за търговците, доставящи стоки на пазара, така и за бирниците, каращи зърно към столицата. Държавата поощрявала и земеделието, като строяла напоителни системи, поддържала обществени хамбари, за да осигури разпределение на храните в гладни години, издавала ръководства по земеделие, а понякога се опитвала да облекчи тежкото данъчно и дългово бреме на земеделците. Не би могла да се надцени ролята на държавата в разпространението на оризовата култура. Оризът, високодобивно и много хранително растение, направил възможен ръста на населението в цяла Азия. Но отглеждането му изисква подаване на премерени количества вода в точно определени моменти, за което се изискват големи капиталовложения в напоителни системи и в кооперирането на многобройна работна сила, чиято организация е възможна само с намесата на държавата. Повечето историци днес отхвърлят теорията, че такава държавна намеса е породила някаква форма на „ориенталски деспотизъм“ в Китай. В същото време ценността на силната централизирана власт е неоспорима. За пореден път държавата в Китай изиграва ключова роля и в икономиката, и в политиката.
	Струва си да подчертаем, че въпреки държавната политика за поощряване на селското стопанство земеделецът носил основното бреме за издръжка на държавата. На теория императорът си запазвал правото да преразпределя парцелите, но на практика той обикновено се задоволявал да прекърши мощта на прекалено честолюбивите заможни родове, които биха могли да заплашат собствената му власт. Почти винаги чиновниците виждали в селяните само изобилен и надежден източник на данъци, събираеми или в реколта, или в труд. В последния случай влизало и вземането на военна служба. Разбира се, земеделците печелели от мира и благоденствието в страната, но не бива да се забравя, че те често плащали висока цена за това.
	При династията Чин държавата узаконила частната собственост върху земята и отменила правилото на първородството, според което цялата семейна земя преминавала в ръцете на първия син. Тази политика била продължена от всички следващи династии и имала сериозни последствия за по-късната история на Китай. Поделяйки земята поравно между всички синове, държавата осигурявала условия да не се запазват за дълго време именията на могъщите фамилии, както ставало във феодална Европа. По такъв начин била подкопана институционалната власт на аристокрацията, а силата на централизираната държава съответно нараснала. Освен това държавата при Чин преселвала големи маси хора за колонизиране на граничните територии — практика, която следвали и по-късните управления.


#	Главните социални събития от Чин до Тан
	При династията Хан държавата продължавала да играе видна роля в китайското общество, защитавайки интересите на дребните земеделци и продължавайки забраната на правилото за първородството. Най-престижните постове били в държавните службите. Правителството издигало чиновниците по заслуги, отчасти за да изгради работоспособна администрация, отчасти за да ограничи властта на местните родове, която можела да стане опасна за държавата. Една от последиците на тази политика била голямата социална мобилност при династията Хан. Повечето селяни били собственици на земята си и можели свободно да пътуват, макар че към края на династията мнозина използвали възможността да продадат земята си и да станат арендатори в големите имения. Робите представлявали не повече от едно на сто от цялото население.
	{img:222_pridvorna.jpg|#Стояща придворна дама. Тази елегантна статуетка от династия Хан изобразява жена в дворцов тоалет.}
	След падането на династията Хан силата на местната аристокрация в Китай нараснала. Влиятелните семейства наемали слуги да защитават именията им и много селяни намирали за необходимо да отстъпят правото си на собственост върху земята срещу защита от страна на такива семейства. В провинциите, където северните управници успели да утвърдят властта си, правителството създало нова уредба, наречена уравнителна система, ограничаваща правото на собственост върху земята до края на живота на титуляря, след което тя се връщала на държавата и се преразпределяла според текущите нужди на всяко село. Тан по-късно възприели същата политика в усилията си да ограничат аристокрацията.
	Решаващият обществен процес по времето на Тан бил упадъкът на аристократичната власт, този път завинаги. Никога вече наследствената аристокрация не играла значителна роля в китайската история. Макар и много силна в началото на династията, властта на аристократите постепенно залязвала, а тази на централното правителство се издигала. Една от причините била, че прилаганата от правителството изпитна система за набиране на държавни служители в администрацията постепенно направила по-трудно за аристокрацията да издига собствените синове на влиятелни постове. Със самоутвърждаването на държавата централизираната администрация отново станала единственият широк път за придобиване и запазване на властта. Влиятелните семейства все по-често били принудени да представят подготвени кандидати на изпитите, ако искали да запазят влиянието си. Аристокрацията била разклатена също и от войните, които обхванали страната в последния век на династията. Към края на Тан старата аристокрация била практически унищожена, отваряйки пътя за по-подвижната система на селското дворянство, появила се при династията Сун (960–1279), когато местният обществен статус започнал да се определя от съчетанието между поземлената собственост и възпроизводството на подготвени кандидати за изпити. От времето на Сун до началото на двадесети век тези селски земевладелски семейства излъчвали управляващия елит на Китай.


#	Чанган: Великият град на Тан
	Твърде любопитно е, че въпреки почетното положение на земеделеца в правоверната конфуцианска идеология и проаграрната политика на правителството, търговското съсловие при Тан се издигнало много по-високо от европейските търговци през същия период, а непрестанното разширяване на търговията стимулирало ръста на процъфтяващи градове. През 8 в. столицата на Тан, град Чанган в долината на р. Вей (днешен Цзъян), била източният край на трансазиатските кервански маршрути. Тя имала почти два милиона души население, когато цялото население на Китай било около 60 милиона — приблизително колкото по средата на династията Хан и пет на сто от днешното население. Чанган несъмнено бил най-големият, най-космополитният и най-живописният град в света през целите три столетия на династията Тан. (Рим, някога милионен град, по това време се бил свил до размерите на градче от 25 000–50 000 души.) Китайската столица имала стотици храмове, просторни и разкошни жилищни квартали, пазари, изпълнени с търговци от целия познат свят чак до Персия на запад, квартали за развлечения с всевъзможни забави, големи паркове, дори зоологическа градина. Всякакви чуждестранни влияния изпъстряли живота на града. Например един от най-популярните спортове и за мъже, и за жени било полото от Персия. Градът бил заобиколен със стени дълги общо 25 км и пресечен с широки булеварди от север на юг и от изток на запад. Главната улица, водеща към двореца, била широка 150 м. Чанган бил толкова внушителен, че станал образец за други столици в Източна Азия, като Нара и Киото в Япония. В края на династията Тан той бил разрушен от въстание и това свещено място — център на китайската държавна власт от времето на династията Шан, никога повече не било използвано за столица.


#	Ролята на жените от Хан до Тан
	В центъра на конфуцианското учение, разпространявано при Хан и следващите династии, като неделима клетка на обществото стояло семейството, а не личността. (Обичаят да се поставя фамилното име пред собственото, който е в сила и до ден-днешен не само в Китай, а и в цяла Източна Азия, е израз на този приоритет.) Това внимание към семейството имало значителни последствия за жените. В Китай, както в повечето общества, почитащи семейството, омъжената жена се смята за част от семейството на съпруга. Затова омъжването в млада възраст — обичайна практика и в Римската империя, и в Китай — било желателно, тъй като е по-лесно да се интегрира младо момиче в новото семейство, отколкото млада жена. От ранните бракове естествено се раждали повече деца, отколкото от късните бракове. Обичаят да се държат наложници и да се осиновяват наследници, също практикуван в дохристиянския Рим и в Китай, имал еднаква цел и на двете места — да осигури продължението на семейството. Традицията да се обожествяват предците и да се проследява родът по мъжка линия подчертавала подчинението на жените в Китай пред интересите на семейството като цяло. Такъв бил смисълът и на синовната почит, която изисквала от младата съпруга да се подчинява във всичко на родителското поколение на съпруга.
	Макар че семействата нямали стимул да влагат оскъдните си средства в образованието на момичетата, които един ден щели да се омъжат и да отидат в друго семейство (стара поговорка казва, че да изучиш дъщеря си е все едно да поливаш чужда градина), имало някои изключения. Една от най-прославените жени-учени в китайската история, Бан Чжао, написала труд под заглавие_ Поучения за жените_ при династията Хан, в който все пак поддържала конфуцианския модел на йерархичното семейство. Тя писала, че естественият ред на нещата е жената да се ръководи от мъжа и че ролите на жената и мъжа се допълват: „Както _ин_ и _ян_ не са еднакви по природа, така мъжът и жената имат различни черти. Отличителното качество на _ян_ е твърдостта; функцията на _ин_ е да се подчинява. Мъжът се уважава заради силата му; жената е прекрасна с нежността си.“


#	Жените при Тан
	През периода на разединението и при династията Тан положението на жените се подобрило благодарение на по-големите свободи, които им давали некитайските племена, управляващи на север, и на влиянието на будизма. Традицията на степите, към която принадлежали тези северни племена, давала на жените много по-голяма роля в управлението на ежедневните дела, отколкото в Китай; жените запазили много от тези права, когато племената навлезли в Северен Китай. Една от най-очевидните прояви на тази традиция била партньорството (описано по-горе) между Ян Циан, основателя на династията Суй, и неговата съпруга. Това племенно наследство било подкрепено от будистката религия, която влияела върху статуса на жените по два начина. В сферата на теорията будизмът проповядвал равенство. Макар че китайските преводачи на будисткото писание успели да променят значението на такива пасажи, като „съпругът издържа съпругата си“ в китайското „съпругът контролира съпругата си“, те не могли да променят простия факт, че в будистката вяра пътят към спасението бил отворен за всички хора, мъже и жени, независимо от ранга, пола и класата. Освен това будистката институция на монашеските общности позволявала на жената да напусне семейните си задължения и да води живот, изпълнен с достойнство и смисъл като монахиня.
	{img:223_portzelan.jpg|#Порцеланова кана във вид на придворна дама. Династия Тан.}
	Институцията на брака също прояснява относителния статус на мъжете и жените при династията Тан. Макар че обичаят не бил еднакъв в различните райони, уговорките преди сватбата обикновено изисквали семейството на жениха да плати значителна сума на семейството на булката. След това семейството на булката възстановявало част от сумата във вид на зестра, но обикновено семейството на жениха не излизало на сметка. При тези условия дъщерята била финансов актив за семейството, а не пасив, какъвто станала в по-късната китайска история, когато цената на зестрата се вдигнала значително. Това равновесие на силите в полза на семейството на младоженката, изглежда, поне отчасти се дължи на силата на аристокрацията в периода на разединението и ранната династия Тан. Нетитулувани, но богати семейства, които искали да оженят синовете си за момичета от аристокрацията, по този начин трябвало да компенсират с пари ниския статус на семейството. Но когато към края на династията Тан аристокрацията постепенно изчезнала, този стимул също изчезнал, а заедно с него и финансовата изгода от дъщерята. В по-късните времена семейство с много дъщери и малко пари би могло да бъде разорено финансово, след като плати зестрите, необходими за осигуряване на подходящи съпрузи.


#	Науката в Китай и на Запад
	Струва си да подчертаем, предвид широко разпространеното схващане за научното превъзходство на Европа, че забележимото господство на Европа над останалия свят в науката и техниката започва чак в Късното средновековие, и то след масовите заемки от Китай. Например Франсис Бейкън, една от водещите фигури на научната революция в Европа (вж. Глава 24), казвал, че трите китайски изобретения — компасът, печатната преса и барутът, „променили изцяло лицето и състоянието на нещата в целия свят“. През 1620 г. той пише, че никой други изобретения „не са оказали по-голямо въздействие върху човешките дела, отколкото тези механични открития“.
	{img:224_seizmograf.jpg|#Прародителят на всички сеизмографи. Изобретен от един китайски математик и географ, той е наречен в един съвременен документ „ветропоказател за земетресения“. Тази предполагаема реконструкция показва вътрешността на бронзовия камбановиден уред. (А) Махалото поддържа съчленени лостове, излизащи звездообразно в осем посоки. Всеки лост завършва с кобилица, свързана с драконова глава. (Б) Когато земен трус накара махалото да се залюлее, една от драконовите глави се повдига и пуска топка, която пада в устата на жабата под нея. След залюляването на махалото с топорен механизъм обездвижва уреда. Така, като се наблюдава коя топка е паднала, може да се определи посоката на първата ударна вълна.}
	Има две характеристики на китайската наука и техника, които изпъкват особено силно: ролята на държавата в развитието на изследванията и разработките и допускането за космическата хармония. Политиката и науката в Китай били тясно преплетени. Държавата финансирала изследванията в селското стопанство и строителството (и оттам в математиката) с цел да заздрави данъчната си база и да подобри транспорта. В същото време владетелят поддържал изучаването на астрономия, за да изпълни ролята си на ритуално звено между космическия и човешкия ред. Царският двор толкова силно вярвал във взаимовръзката между небесния и човешкия свят, че императорските астрономи-астролози били задължени да проследяват точния момент на зачеването на всички деца на императора. (Китайците по традиция отмерват живота и възрастта от зачеването, а не от раждането.) Тези изчисления по-късно се използвали, за да се определи, наред с другото, за кого да се ожени потомъкът.
	Основният принцип на науката в Китай бил, че всичко е свързано с всичко друго — музиката с математиката, с ритуала, с политиката, с медицината, с храната — в една вечно променлива хармония на прилив и отлив, форма и съдържание, вятър и вълни. Очевиден е контрастът с господстващите научни възгледи на Запад по онова време. Ако най-общо можем да кажем, че западната наука се основавала на механистичния модел на природата, според който частите могат пълноценно да се изучават отделно от цялото, то науката в Китай през цялата му история се базирала на органичния модел, в който частите винаги се разглеждат във връзката им с цялото. Западният модел предпочитал анализа; китайският модел предпочитал синтеза.


#	Науката и техниката при Хан и в периода на разединение
	Династията Хан продължила твърдия курс към техническо обновяване, заложен в късния период Чжъу, при който държавата играела значителна роля в подпомагането на нововъведенията и разпространяването на резултатите им сред народа. В земеделието през 1 в. пр.Хр. се появила редосеялката, която рязко съкратила потребността от семена за засаждане на нови посеви и направила много по-ефективни плевенето и поливането. Първите работещи редосеялки в Европа се появили благодарение на пионерските усилия на Джетро Тъл почти 2000 години по-късно.* Въртящата се въздушна веялка, която отделяла зърното от плявата много по-ефикасно от предишните методи, също се появила към 1 в. пр.Хр. в Китай (и стигнала до Европа посредством холандските моряци в началото на 18 в.). Най-ранното писмено свидетелство за ръчната количка в Китай е от 1 в. пр.Хр. Ценността на ръчната количка се състояла в способността й да вози товари по тесните пътечки между оризищата в Южен Китай, а някои конструкции позволявали да се превозват до 2 тона. В Европа първите следи от ръчна количка се появяват през 8 в. сл.Хр.
	[* Jethro Tull (1674–1741) изобретил редосеялката в Англия през 1701 г. — бел.пр.]


	Китайците имали постижения и в абстрактното мислене, което не е за учудване, предвид ползата от математиката и за строителството, и за астрономията. В математиката китайците използвали отрицателни числа още през 2 в. пр.Хр., понятие, което се появило на Запад чак през Възраждането. Към 1 в. пр.Хр. китайските математици напредвали в извличането на корени от висок ред и решаване на числени уравнения от висок ред. Последните се появили в Европа чак през 14–15 в. Десетичните дроби се появяват през 1 в. пр.Хр. в Китай, а през 16 в. в Европа (вероятно чрез арабите, които взели идеята от Китай). Към 3 в. сл.Хр., в периода на разединението, китайците използвали алгебра в геометрията, но не стигнали до изобретяване на аналитичната геометрия. (Това направил Декарт през 17 в.) Уточнена стойност на числото пи също се появява през 3 в. сл.Хр., а към 5 в. китайците го пресмятат до десетия знак след запетаята.
	Хартията била изобретена при Хан и се правела не от дървесинна каша, а от конопени влакна, размачкани до състояние на гъста супа и изливани във форми. Оставащата утайка след изсушаване ставала лист хартия. Китайците я използвали за одеяла, завеси, противокомарни мрежи и броня. Някой даже се досетил да пише думи на нея. Китайците също слагали украсена хартия на стените и когато френски мисионери по-късно пренесли това чудновато изобретение от Китай в Европа, то станало известно с името wallpaper (английската дума за „тапети“, букв. „стенна хартия“ — бел.пр.) Китайците развили техниката на сгъване на хартия до изящно изкуство, което познаваме с японското му име оригами. Да, дори тоалетната хартия е измислена в Китай. Методът за производство на хартия достигнал Индия към 7 в. и Средния Изток към 8 в. Първите данни за изработване на хартия в Европа са от 12 в., но чак през 13 в. италианците започват масовото й производство.
	Порцеланът, изглежда, също е бил изобретен през периода Хан, макар че сред специалистите има известни разногласия дали образците от династията Хан са истински порцелан. Производството на порцелан било естествена издънка на леярските умения, развити от китайските занаятчии в началото на периода Чжъу. Глината, използвана в истинския порцелан, всъщност изменя химическия си състав в процеса на изпичане, като става полупрозрачна, извънредно твърда и напълно непроницаема за водата. Арабските, а по-късно европейските търговци били очаровани от неговите свойства и векове наред се мъчели да го възпроизведат. Едва в началото на 18 в. една немска фабрика успяла да произведе истински порцелан в Западна Европа; по това време порцеланът до такава степен се идентифицирал с Китай, че го наричали просто china (в английския език думата за Китай е също _China_ — бел.пр.).
	Китайците направили някои от най-големите си технически постижения в областта на корабоплаването, включително корабното кормило (_рул_), изобретено през 1 в. пр.Хр. Преди европейците да вземат идеята от китайците, им се налагало да управляват кораба с весла. Китайците също използвали много по-добри платна, които им позволявали да плават срещу вятъра. От 2 в. сл.Хр. насам те строели корабите си с водонепроницаеми отделения, конструкция, която английският флот възприел от китайците в края на 18 в. и така получил сериозно предимство над френските военни кораби.
	{img:225_sutra.jpg|#Диамантената сутра. Най-старата запазена печатна книга в света. Това издание на Диамантената сутра (будистки трактат) било отпечатано в Дунхуан през 868 г.}


#	Науката и техниката при Тан
	Две от най-значителните изобретения в световната история — книгопечатането и барутът, които ще изиграят революционна роля в развитието на света, след като стигнат до Европа векове по-късно, били плод на династията Тан. Тяхното появяване, заедно с това на компаса, образува тройката изобретения, които според Франсис Бейкън лежат в основата на техниката в модерна Европа.


#	Изобретяването на книгопечатането
	Печатането в Китай се започва, както и по-късно в Европа, за религиозни цели и датира от средата на 8 в. Първите печатни документи били будистките свещени книги, финансирани от държавата с намерение да направи спасението достъпно за обикновения човек. Печатарското умение, веднъж овладяно, бързо се разпространило в Корея и Япония, а най-старият запазен до днес текст е една будистка сутра, печатана в Корея между 704 и 751 г. Първата цяла книга била будистката Диамантена сутра, отпечатана през 868 г. и намерена в една пустинна пещера в Дунхуан през 1907 г. Макар че наборният шрифт бил измислен скоро след това в Китай, той имал по-малко предимства за китайското писмо, отколкото за едно азбучно писмо, понеже съхраняването и набирането на хиляди отделни литери било трудна задача. Затова по традиция китайците предпочитали да гравират цели страници текст наведнъж.


#	Последствия от книгопечатането в Източна Азия
	Изобретяването на книгопечатането в Китай имало съвсем различни последици в Източна Азия, отколкото в Европа, когато методът станал известен там векове по-късно. То остава един от най-любопитните примери в световната история за това, как едно и също техническо постижение може да повлияе на различните култури по съвършено различен начин. Докато в Европа печатането ускорява раздробяването на политиката и културата (вече започнало с възхода на нацията-държава), като наводнява провинцията с книги, напечатани на различни езици, в Китай книгопечатането води до по-пълно интегриране на културата и до по-широкото й разпространение в цяла Корея, Япония и Виетнам. Голямото предимство на идеографското писмо в китайския език е, че то няма никаква връзка със звуците на говоримия език, така че хората из целия Китай (и в останалата Източна Азия и Виетнам), които не могли да общуват устно, все пак могли да четат едни и същи книги. Не само будистките текстове станали по-евтини и достъпни за обикновения човек, но също и конфуцианските текстове, чието издаване било редовно субсидирано от държавата. Като направил цялата културна традиция по-достъпна, новият метод на книгопечатане разширил обхвата на образованието и така неимоверно увеличил възможностите на младежите да придобият знанията, необходими за вземане на изпитите, и перспективите им за издигане.


#	Изобретяваме на барута
	Барутът се появил за първи път в Китай към края на династията Тан, в средата на 9 в., но използването му за водене на война започнало чак при следващата династия Сун. Изглежда, че той е открит случайно, не като резултат от изследвания за ново оръжие, а, парадоксално, от даоистите, които търсели еликсир на безсмъртието. Съставен от селитра, сяра и дървени въглища, барутът бил неизвестен в Европа до края на 12 в., а рецептата за производството му била разработена едва в края на 13 в. Селитрата привлякла вниманието на европейците чрез арабите, които я наричали „китайски сняг“.
	Китайските инженери по времето на Тан направили нови значителни крачки напред в строителството, като продължили традиционния интерес към каналите и мостовете, възлизащ назад до периода Чин. Държавата, разбира се, и тук като навсякъде играла решаваща роля за въвеждането на новите методи на строителство, тъй като произтичащите подобрения на транспорта и съобщенията носели както икономическа, така и военна полза на държавната власт. Вече споменахме строежа на Големия канал при Суй. Един от най-значителните примери на китайското строително инженерство при Тан бил секционният сводов мост, който разпределя теглото на моста към основата на секционния свод и така позволява по-голям отвор от възможния дотогава. Първият такъв мост в света, наречен Големия каменен мост, бил построен в Северен Китай по проект на един от собствените служители на императора. Издигнат през 610 г., той все още стои. Без съмнение най-прочутият от секционните сводови мостове в Китай е 210-метровият мост Марко Поло край Пекин, построен през 1189 г. Един от най-старите образци в Европа е Поите Векио във Флоренция, построен през 1345 г.


#	Конфуцианството при Хан
	Конфуцианството станало господстващата философска школа при Хан отчасти защото образованият елит го поддържал, а отчасти защото правителството го лансирало чрез разнообразни ходове. Императорът Уди например основал императорски университет, за който казват, че в края на периода Хан обучавал 30 000 студенти. Към 2 в. пр.Хр. императорите вече използвали изпитната система за отсяване на потенциалните правителствени чиновници, макар че главният път за влизане в администрацията бил чрез препоръки. Съдържанието на учебната програма в университета и дисциплините, покривани на изпитите, били главно конфуциански. Конфуцианското внимание към знанието, ритуала, службата на обществото и чувствителността към добруването на обикновения народ смекчавали легалистките институции на Чин, запазени при Хан, които най-високо поставяли подчинението пред централната власт и подкрепяли подчинението с наказания.
	Най-значителният конфуциански мислител по времето на Хан бил Дун Чжуншу (ок. 179–104 г. пр.Хр.). Дун Чжуншу бил загрижен, че хората не обръщат достатъчно внимание на моралните ценности, необходими в едно справедливо и състрадателно общество. За да придаде на конфуцианството допълнителна достоверност, той твърдял, че основните принципи, управляващи човешкото общество са синоними на принципите, управляващи природния свят. Дун Чжуншу бил убеден, че човешкият и природният свят са свързани в постоянно взаимодействие и че целта на управника е да постъпва като деец, отговорен за постигането на тази космическа хармония. По този начин и владетелите и поданиците били задължени да се подчиняват на неизменните нравствени закони на вселената. Ако поданиците не се подчиняват, владетелят ще ги накаже; ако владетелят не се подчинява, небето ще го накаже, като предаде мандата на друг, по-достоен. Признаците за недоволството на небето според Дун Чжуншу се проявяват във вид на природни предзнаменования като земетресения, суши, наводнения или странни явления като градушките през лятото.


#	Историкът Съма Циан
	Периодът Хан дал и един гениален историк, Съма Циан (ок. 145-ок. 86 г. пр.Хр.), който се нарежда до великия гръцки историк Тукидид по своето уважение към доказателствата, своята обективност и своето влияние върху следващите историци. Съма Циан описал цялата китайска история и каквото знаел за некитайската, от най-древни времена до неговото съвремие. Най-големият му труд Шиджи (Записки на историка) е класическо произведение на китайската литература и въплъщава почитта, която китайците винаги са изпитвали към миналото. Съма Циан имал независимо мислене, което му позволило да открие нови територии в неговата наука, но понякога му носело неприятности с висшестоящите. През 98 г. пр.Хр. той сбъркал, като защитил един военачалник, изпаднал в немилост, и за наказание императорът заповядал да го кастрират. В писмо до един приятел историкът се измъчвал над въпроса да се самоубие или не, и решил, че завършването на неговата история е по-важно от спасението на личната му чест: „Човек има само една смърт. Тази смърт може да е тежка като планината Тай или лека като гъше перо. Всичко зависи от това, как човек ще я използва… Причината, заради която аз продължих да живея, търкаляйки се в тази мръсотия, е, че крия в сърцето си неща, които не съм успял да изразя напълно.“
	{img:226_sedjast.jpg|#Седящ лохан. Една изключително правдоподобна керамична статуя на будистки светец, династия Таи. Лоханите били просветени монаси, които можели да правят чудеса.}
	През периода след падането на Хан будизмът идва в Китай от Индия, което е религиозно събитие с изключително значение. За първи път китайците влизат в допир със сложна религия с развита теология, църковна организация и ориентация към личното спасение. През няколкото века след смъртта на Гаутама, основателя на будизма (вж. глава 5), мисионерите на будистката вяра активно проповядват в земите около Индия. Те идват в Китай по Пътя на коприната (вж. по-долу) още през 1 в. сл.Хр. и бързо напредват през периода на разединението, последвал падането на династията Хан. Будизмът предлагал утешение, каквото не се намирало в местните китайски религиозни традиции и философии. Благодарение на учението си за кармата, което твърди, че всеки — мъж или жена, богат или беден — може да подобри шансовете си в бъдещия живот, като съчетава вяра и здрава работа, той бил приемлив за обществото. Неофитите били привлечени от богатия символизъм на новата религия, която обогатила и китайското изкуство. Пагодата, която отдавна се асоциира с източноазиатската архитектура, е кръстоска между будистката ступа от Индия и наблюдателните кули от династията Хан и се появява за първи път в Китай през периода на разединението. Обемистите писания, които будистките мисионери носели със себе си, впечатлили китайците, които почитали учеността. Ориентацията на будизма към задгробния свят била особено привлекателна за унизените и потиснатите. Будизмът продължил да набира привърженици; организирали се групи и от жени, и от мъже; поклонници пътували до Индия, за да се учат и се връщали с преписи на будистките канони. Някои елементи на будизма били чужди на китайската традиция. Будисткото презрение към физическия свят противоречало на вярата на китайците, че материалният свят е реален, а не илюзорен; безбрачието на будистките монаси отричало синовния дълг да се продължи живота на семейството. Самата идея да напуснеш семейството си, за да търсиш индивидуално спасение, стряскала много китайци като егоистична. С течение на времето обаче се променили и Китай, и будизмът. Благодарение на будизма китайците придобили по-дълбоко духовно съзнание, а благодарение на Китай в будизма се развила по-дълбока загриженост за общественото благосъстояние. Към 6 в. сл.Хр. Китай на практика станал будистка страна.
	{img:227_guanin.jpg|#Статуетка на Гуанин. В Китай, Тибет и Япония (където я наричат Канон), Гуанин е дълбоко почитан бодхисатва: просветен герой, който се отказва от нирваната след смъртта си, за да остане в света и да утешава и помага на страдащите.}


#	Китайският будизъм в разцвета си
	Би могло да се очаква, че възстановяването на силната монархия след периода на разединение ще намали интереса на Китай към внесената отвън будистка вяра в спасението, но това не станало. Макар че неколцина от императорите Тан се опитали да изкоренят будизма (казват, че един император разрушил 40 000 храма), други пък го поощрявали и именно при династията Тан китайският будизъм достигнал върха си като творческо влияние. Най-оживените философски размишления по времето на Тан ставали в будистките кръгове. Много варианти на религията били донесени в Китай — главно от школата _Махаяна_, подчертаваща вярата, — други се развили на китайска почва, привлекателни за различни темпераменти и нива на образование. Една от най-разпространените секти, наречена „Чиста земя“ или школата „Лотос“, обещавала спасение в западния рай на всички, които се молят на Амида (или Амитабха). Амида, теоретично едно от превъплъщенията на Буда, бил всъщност изобразяван като бог, родил се в цвета на лотоса в небесното западно царство на блажените. Други секти поощрявали любовта към науката и стимулирали интереса към проблемите на управлението и обществото. Школата Чъан, която изтъквала медитацията като основен път към просветлението, придобила трайно влияние не само в китайското общество, но и в японското. При нас е станала известна с японското си название „Дзен“. Нудистката църква имала значителна светска, както и религиозна власт. Будистките храмове и манастири изпъстряли пейзажа и станали важни центрове на обществения живот на местно ниво, често в ролята не само на едри земевладелци, а и на банки, заложни къщи, хотели, болници, сиропиталища и училища.
	{img:228_buda_sedjast.jpg|#Седящ Буда. Този замислен Буда, седящ в поза на лотоса, идва от династията Тан. Приравняването на лотоса със слънцето и по този начин с просветлението, е основен момент в източноазиатската иконография.}


#	Даоизъм
	Успоредно с разпространението на будизма даоизмът, който се появил като философска школа, придобивал чертите на задгробна религия, обърната към широките народни маси. Даоизмът развил не само свещеничество, но и църковна йерархия, оглавена от „Принц небесен учител“, който установил архиерейския си център в Южен Централен Китай. Тази даоистка йерархия получила официално признание през 8 в. и била официално отменена едва през 1927 г. Като народна религия даоизмът бил силно повлиян от будизма и заемал идеи от чуждата вяра, включително понятията карма, прераждане и вярата в 33 небеса и 18 преизподни. Свещеничеството му било изградено по образец на будисткия монашески орден, с изключение на това, че даоистите не спазвали обет за безбрачие; по-късните даоистки свещени писания показват силна прилика с будистките текстове. Между двете конкурентни религии неизбежно се разгоряло съперничество, но никоя не могла да отстрани другата; и двете получавали подкрепа от императора и от народа.
	Въпреки популярността на даоизма и временното господство на будизма конфуцианството започнало да се възражда в края на периода Тан и върнало влиянието си върху душите на китайците. Макар че обикновено го наричат една от трите велики религии на Китай, конфуцианството не е било и не е ставало религия в строгия смисъл на думата. То е било комплекс от етични принципи, правила на приличието и официалната церемония, а също — в резултат на политиката на императорите Хан и Тан — кодекс за управление, укрепено от практиката да се набират държавни служители сред учените, начетени в конфуцианската класика. Преклонението пред великия учител най-накрая станало част от държавния култ и било гарнирано с формални религиозни ритуали. Последните императори Хан разпоредили да се принасят жертви на Конфуций във всеки голям град, а един владетел Тан от 7 в. заповядал да се строят храмове в негова чест във всяка околия. Така на мъдреца, заедно с други прославени мъже от древността, били осигурени вечна почит и уважение, но на него не се покланяли както на будистките или даоистките божества. Китайците били склонни да смятат, че различните религии се допълват, а не се изключват взаимно. Така типичният китаец би могъл да изповядва конфуциански ценности в политиката, будистки ценности по отношение на задгробния живот и даоистки възгледи за природата.


#	Изкуство и литература на династията Тан
	Голям дял от интелектуалния и художествения напредък през тази епоха се дължи на будистите, чийто принос не бил ограничен само в полето на религията. Будизмът обогатил китайската музика с литургии от песнопения и няколко нови музикални инструмента като псалтерий (вид цитра — бел.пр.), китара или мандолина и други струнни инструменти, хармониум, кларинет и един вид флейта. Обаче най-забележим бил импулсът на будизма в изобразителните изкуства. Будистите от Северна Индия, които възприели художествени мотиви от гърците и персите, ги разпространили в Централна Азия и оттам в Китай. През периода на разединението и началото на династията Тан китайската скулптура достигнала върха си, успешно претопявайки индийски, персийски и елинистични черти в специфичен китайски стил. Запазили са се превъзходни образци от тази скулптура; най-добрите от тях са изработени в края на 6 и началото на 7 в. Най-внушителните архитектурни творби са будистките храмове или свещените пещери в Дунхуан край Пътя на коприната в Северозападен Китай, издълбани в скални пещери по индийски маниер. Дунхуан станал голям център на будизма при династията Тан и се оказал същинско съкровище от находки за живота в древен Китай. Цяла библиотека, съдържаща над 30 000 рисунки и ръкописи, датиращи още от 5 в., била зазидана и забравена в началото на 11 в. Открил я английският археолог сър Оръл Стийн през 1907 г., като извадил на бял свят не само най-старата съществуваща печатна книга, но и стотици текстове, прелестни рисунки върху коприна, които дотогава се смятали изгубени завинаги. Били намерени също административни документи, които разкрили на учените интимни подробности от ежедневния живот в Китай преди хиляда години.
	{img:229_horugva.jpg|#Копринена хоругва от Дунхуан. На тази хоругва от времето на династията Тан, изработена в град Дунхуан — оазис по Пътя на коприната, е показана фигурата на Буда Сакямуни.}
	Живописта също достигнала връх на реализма и чувствителността, който рядко е надминаван оттогава. Майсторството в тази област било стимулирано от навика на китайците да пишат с четчица и туш, при което картинни фигури и сцени често се съчетавали с изкусни образци на калиграфия, изпълнени върху копринени свитъци. От епохата Тан са запазени и някои стенописи, които както скулптурата показват будистко влияние. Сред приложните изкуства изпъква производството на керамични статуетки, изобразяващи хора и животни с изящество и естественост, които се използвали главно като погребални подаръци за починалите.
	Още по времето на Чжъу китайската цивилизация била много литературна, а през периода Тан Китай притежавал вероятно най-богатата колекция писмени произведения измежду всички страни в света. Философската дейност не можела да се сравни с творческата епоха на Конфуций и Менций, но се появило голямо разнообразие от литературни форми, показващи зрялост на мисълта, изтънченост и естетична чувствителност. Литераторите от периода Тан пишели исторически разкази, очерци, речници, разкази и любовни истории за развлечение, зародишна форма на драмата и — засенчвайки всичко друго — поезия. Поезията се развивала нашироко през вековете на разединение и граждански борби, достигайки разцвет през 8 и 9 в., което направило епохата Тан върховен век на китайската поезия. Стихотворните форми били обикновено кратки, с внимателно подбрани думи за придаване на благозвучност, както и за предаване на богатата мисъл и жива образност. Понякога те изразяват философски идеи, но често са с горчиво настроение и романтична тематика, обърнати особено към природата, любовта и приятелството. Някои от най-добрите образци са оцветени от дълбока меланхолия, изразяват съчувствие към злата участ на сиромаха, възмущение от злоупотребите в управлението, отвращение от безсмислената жестокост на войната и стъписване пред явното тържество на злото над доброто.
	{img:230_svituk.jpg|#Рисунка върху свитък, династия Тан. Този свитък от династия Тан, рисуван от Хан Ган, показва една от любимите теми на художниците при Тан — коня. Калиграфията е от ръката на император Цианлун, династия Цин, който царувал от 1736 до 1799 г.}


#	Ли Бо и Ду Фу
	Двама поети изпъкват през този период — Ли Бо (701–763) и Ду Фу (712–770). Много различни по характер и стил, те въпреки това били добри приятели, а по-късно започнали да ги смятат за двамата най-добри поети в историята на Китай. Ли Бо бил даоист по сърце, емоционален, спонтанен, влюбен в природата и виното. Разказват, че той се удавил, когато в пияно състояние паднал в едно езеро, опитвайки се да прегърне луната. Може би в тези финални моменти си е мислил за стихотворението, озаглавено „Написано от името на жена ми“:
P>
	Режи течащия поток със меч,
	водата няма да се раздели.
	В скитанията ти мойте мисли те следят,
	безкрайни като неговата струя.
	Откак се разделихме, пред вратата ни
	есенният път позеленя със пролетта.

	Когато музиката стигне пурпурните облаци,
	аз плача — любимият ми го няма.
	Като зелена праскова на дъното на кладенец
	съм аз — на кой да се усмихна с цветове?
	Като луна далечна си високо във небето,
	не искаш светлина да хвърлиш върху мен.
	Не се познавам, в огледалото ако погледна,
	отслабнала съм, къщата откак напусна.
	Да имах аз вълшебния папагал,
	да ти разкаже чувствата на моето сърце!
P$

	{img:231_fu.jpg|#Селската вила на поета Ду Фу. Реконструкция на къщата на великия поет от династията Тан край Ченду, Китай.}
	Ду Фу, от друга страна, е по-конфуциански, движен от съчувствие към страдащите, които вижда около себе си, особено по време на въстанието в средата на периода Тан през 8 в. Изпратен от политиците в изгнание в далечната провинция Съчуан, Ду Фу излива в много от стихотворенията си копнежа за връщане у дома:
P>
	Нощта е бяла, луната — лък отпуснат,
	овъгленият фитил почти заспал.
	Вой на планински вятър; елен бездомен;
	Листата падат: разтревожена цикада.
	За миг си спомням ласките на изток от реката,
	и лодката под падналия сняг.
	Варварски песни се надигат, смущавайки звездите;
	И пуст съм аз на края на небето.
P$


#	Връзките на Китай със света
	От времето на Хан до времето на Тан Китай поддържа тесни контакти с другите цивилизовани области на света. Редовното пътуване по Пътя на коприната започнало при първите императори Хан, когато император Уди изпратил емисар в Централна Азия да проучи възможностите за военен съюз с местните владетели. С течение на времето Пътят на коприната станал един от най-дългите търговски маршрути в историята. Започвайки от Цзъян — древната столица в Северен Централен Китай, той пресичал Туркестан — днешната провинция Синцзян и централноазиатските републики на бившия Съветски съюз — и завършвал в Рим, като представлявал канал не само за търговия, а и за идеи. Например Авицена, чиито коментарии на арабски към гръцките съчинения по-късно спомогнали за преоткриването на трудовете на Аристотел в средновековна Европа, живеел в Бухара, днешен Узбекистан, един от големите градове на Централна Азия, построен край Пътя на коприната. Китай изнасял по този път предимно коприна (част от нея накрая ставала на дрехи за римската аристокрация), а в замяна получавал злато, коне, необработен оникс, вълнени платове и римско стъкло.
	При Тан Китай развивал по-широка външна търговия от когато и да било преди това. Все по-голяма част от нея била по море, а главните търговски пристанища били Гуанджоу и други градове по югоизточното крайбрежие, където се срещали търговци от различни националности от Близкия и Средния Изток. Търговци не идвали само по море. В Централна Азия тюркските народи, които приели исляма през 8 в., открили търговски пътища от Китай до Средния Изток. С течение на времето търговията станала средство на религиозно проникване, а не само за сделки. Общини на китайски мюсюлмани (някои още съществуват) постепенно се появили в търговските пристанища по крайбрежието и покрай търговските пътища в Северозападен Китай. Появили се нови влияния в музиката и танца, както и нови лекарства, екзотични храни като фъстъците и сусама от Персия, грозде и праскови от Централна Азия, портокали от новозавладените земи в Южен Китай (семената им по-късно били пренесени в Европа от арабски търговци и засадени в Испания). Такива растения като спанак, захарно цвекло, маруля, бадем и смокиня били внесени в Китай от Близкия Изток и заели важно място в китайското меню. Китайските търговци при Тан също предприемали морски походи. Ислямски източници от 8 и 9 в. съобщават за посещения на китайски кораби с две или три палуби и екипажи от неколкостотин души в индийски пристанища и в Персийския залив.
	През периода Тан Китай оказвал силно влияние върху Виетнам, Корея и Япония. Всички те възприели китайската писменост, държавните институции и правната система. Дълбок отпечатък оставили и религиите, пренесени от Китай, а също китайското изкуство и литература, конфуцианското отношение към образованието. Виетнам, където Китай господствал от династията Хан до 10 в., станал единствената страна от Югоизточна Азия, влязла в китайската културна сфера, а не в индийската. Влиянието на Китай върху Япония през този период било толкова преобразуващо, че дори днес някои от най-подходящите места за разглеждане на архитектурата от династията Тан в Азия са в Япония, а не в Китай. Районът на Източна Азия бил обединен от общото наследство на китайската култура, в него образованият елит могъл да общува помежду си чрез общ писмен език. Употребата на класическия китайски като _лингва франка_* на образованата личност в Източна Азия ще продължи до средата на 12 в.
	[* lingua franca — език на средиземноморските пристанища, съставен от италиански, френски, гръцки, испански и арабски думи. В по-общ смисъл, всеки език-посредник между различни народи. — Бел.пр.]


>>>	Древната японска цивилизация

#	Закъснелият старт на Япония
	Сред всички велики цивилизации в Източна Азия японската се развива най-късно. По своя произход тя се явява производна от културите на материка и тяхна адаптация, особено на китайската. Обаче фактът, че японците дълги векове са изоставали от Китай и Индия и са постигнали най-бързия си напредък, стимулирани от китайските заемки, не доказва, че на островитяните са липсвали способности или самобитност. Японците не само демонстрират забележителна изобретателност при усвояването на чужди елементи и в приспособяването им към специфичните си нужди, но в някои исторически периоди проявяват най-голяма инициатива измежду всички източноазиатски нации. Изостаналостта на Япония в древността се обяснява поне отчасти с географската изолация от континентална Азия. Преди да се развие морската търговия, Японският архипелаг не е могъл лесно да се повлияе от политическите и културните промени, протичащи на континента. Тези острови по отношение на Азия се намират в същото положение, както Британските острови спрямо Европа. Точно както европейската цивилизация се разширява бавно от близкоизточните си центрове на запад към Италия, после към северните страни и най-накрая към Британия, така и източноазиатската цивилизация постепенно се излъчва от долината на Жълтата река на юг, запад и северозапад и по необходимост достига Япония със закъснение. Всъщност Япония е много по-далече от съседния континент, отколкото Британия от континентална Европа. В най-тясното си място проливът при Дувър е широк само 32 километра, докато Японският архипелаг е отдалечен поне на 160 километра от най-близката точка на Корейския полуостров.


#	Географски предимства и недостатъци
	Географското положение на Япония в някои отношения е много благоприятно. От приблизително 3000 острова в състава на архипелага само около 600 са населени, а основната маса население е събрана на четирите главни острова. Целият архипелаг се намира в умерения климатичен пояс, а най-големият остров Хоншу, приютил около половината от японския народ, заема горе-долу същите географски ширини като щата Калифорния. Черното течение (Куросиво), идващо на север от тропическите морета, смекчава зимния мраз; а тайфуните (наричани урагани в Атлантика), макар понякога разрушителни, носят температурно разнообразие. Близостта им до океана насърчава японците да се занимават с корабоплаване и да станат закалени рибари. С безкрайното си крайбрежие, планини, вулкани и заснежени върхове, районът е един от най-живописните и красивите в света — фактор, който несъмнено е допринесъл за тънкия естетически вкус на японския народ. В същото време Япония не е идеалното земно кътче и страда от няколко недостатъка. Освен малките находища от въглища, островите са бедни на полезни изкопаеми. Още по-сериозен е недостигът на добра обработваема почва поради скалистия или планински характер на по-голямата част от страната. Макар че през почти цялата си история японците са били земеделски народ, само около 16 на сто от земята им е обработваема. Това е стигало, докато населението било малко и по принцип уседнало; то става огромен проблем в Новото време.
	{img:232_japonia.jpg|#Древна Япония}


#	Етнически произход на японците
	Колкото и да е малка територията на Япония (малко по-малка от тази на Калифорния) и въпреки относителната й изолираност, тя била населена още в древни времена от народи с различен произход в резултат на няколко миграционни вълни от континента. Най-ранните известни на науката обитатели са били племена, чиято култура се отличава с майсторски изработени оръжия и керамика с поразителна форма. Днес те са представени от айните, светлокожи хора, които са се запазили само на север, на остров Хокайдо и Курилите. Основно японският народ е потомък на нашествениците, които нахлували на островите по различно време около 8000–6000 г. пр.Хр. главно от Корея. От времето на династията Чин в Китай заселниците в Япония имали известни познания за китайската култура, която вече била проникнала в Корея. Бронзови огледала, резбовани скъпоценни камъни и китайски или монголски мечове се появяват в гробовете, датиращи от 2 и 1 в. пр.Хр. Към края на 1 в. пр.Хр. японците започнали да използват желязото и бронза.


#	Зараждане на японското общество
	По разбираеми причини водещите центрове на културното развитие се намирали в Южна и Западна Япония — най-близките места до Корея, от която тръгвали големите миграции. Процесите от този район постепенно се разпространявали на юг и изток. Същинското ядро на японската държава бил полуостров Ямато, откъм югоизточната страна на големия остров Хоншу, където се заселват група родове, дошли от Кюшу (срещу Корея), може би още през 1 в. сл.Хр. Хората носели дрехи от коноп или лико, макар коприната да не им била съвсем непозната. Те водели само натурална търговия и нямали писменост. Главната единица на обществото бил родът — група семейства в кръвно родство. Всеки род почитал отделно божество, за което вярвали, че е прародител на рода, но култът към човешките предци още не бил станал институция. Водачеството на рода принадлежало по наследство на определено семейство и водачът на рода бил едновременно военен вожд и жрец. В древното японско общество жените, изглежда, са заемали почетно място, може би дори господстващо. Понякога родовият вожд била жена и някои доказателства навеждат на извода, че поначало семейството било матриархално, при което произходът се следял по майчина линия — забележително обстоятелство предвид неизменно подчиненото положение на жените в по-късните времена. Преходът към патриархат бил извършен доста рано. Според китайски източници от 3 в. сл.Хр. полигамията била разпространен обичай сред мъжете от висшите класи. Различните занаяти били организирани в професионални обединения като гилдии с наследствено членство. Всяка гилдия била прикрепена към един род и постепенно се сливала с него, но някои гилдии, чиито членове извършвали по-престижни услуги, като провеждане на религиозни ритуали, запазили независимото си съществуване и почетно положение. Членовете на земеделските и занаятчийските гилдии, от друга страна, били на практика закрепостени. Обществото имало определено аристократична структура, титлите били по принцип наследствени и съществувало робство, макар броят на робите да бил сравнително малък.


#	Основите на шинтоизма
	Японската религия била уникална в някои отношения. По принцип анимистична, с почти универсален култ към природата, тя нямала развита представа за върховно божествено същество. Донякъде тя може да се нарече политеистична, ако не смятаме, че терминът предполага твърде определен каталог божества или твърде детайлна теология. Японците по-късно нарекли религията си _шинто_ („пътя на боговете“) просто защото било необходимо да я различават от будизма, когато това развито и зряло вероизповедание влязло в конкуренция с местната вяра. Макар че японците познавали някои по-големи божества, свързани със слънцето, луната, земята, реколтата и бурите, те не им приписвали определени личностни характеристики и не ги представяли с изображения. Обектите на поклонение били наричани _къми_, дума, означаваща „божествен“, но тя се използвала за всяко нещо с тайнствени или интересни свойства, започвайки от небесните явления, та чак до камъни с особена форма или такива низши предмети като пясък, кал и буболечки. Нямало отчетлива граница между природното и свръхестественото или между магията и религиозния култ. Представата за задгробния живот била изключително неясна, а религията била почти лишена от нравствено съдържание. Тя включвала табута и детайлни изисквания за церемониална чистота, както и ритуали за пречистване, но изискванията не били свързани с морални съображения и дори невинаги с хигиенни. Нечистотата например била свързвана с раждането, с докосване до мъртвец, с рани — независимо дали са нанесени по благороден начин или не. За умилостивяване на боговете се прилагали почтителни жестове, молитви и жертви. Даровете от храна и напитки постепенно били замествани от символични предмети — от глина, дърво и най-накрая от хартия.
	Въпреки неопределения си и примитивен характер местната японска религия не била лишена от привлекателни черти. Тя отразявала едно жизнерадостно отношение и рядка съпричастност и обич към природата. Боговете не били жестоки или ужасни същества; дори богът на бурите бил смятан за, общо взето, благоразположен. Като цяло религията на японците била „религия на обич и благодарност“, а не на страх. Целта на религиозните им ритуали била колкото да възхваляват и благодарят, толкова и да умилостивят своите божества*. Тя била оцветена с живописни легенди и поетични фрази, които издават спонтанно възхищение от природния свят.
	[* G. B. Sansom, Japan, a Sbort Cultural History, с. 47.]


#	Привлекателни черти на местната японска религия
	Родът, който господствал в равнината Ямато и постепенно се наложил над прилежащите райони, вероятно дошъл от Кюшу и считал за своя прародителка Богинята-слънце. В това вярване нямало нищо особено, защото всички влиятелни семейства водели произхода си от богове и богини. Обаче митовете, свързани с Богинята-слънце, придобили по-голямо значение, когато родът Ямато разширил политическата си власт и се опитал да осигури по-пълно признание за върховното си положение спрямо другите родове. За тази цел било полезно да се разпространява легендата, че вождът Ямато бил назначен от бога да управлява Япония (макар че по-голямата част от нея още не била извоювана от туземците племена). Според тази легенда Богинята-слънце изпратила на земята своя внук Ниниги-Микото. Ниниги „разхвърлял настрани гъстите небесни облаци и пробил пътя си с ужасен трясък“, след което кацнал на западния остров Кюшу, носейки със себе си трите символа на японското царство — скъпоценен камък, меч и огледало. Внукът на този Ниниги, продължава легендата, се придвижил по брега на по-големия остров до Ямато, където започнал да управлява като Джиму, „първия император“. Националната традиция счита за начало на империята 11 февруари 660 г. пр.Хр. Всъщност държавата Ямато била основана поне 600–700 години по-късно и тогава изобщо не приличала на империя. Сагата за Богинята-слънце и нейните потомци станала забележим елемент от националния японски култ чак през 6 в. сл.Хр. и чак в съвременната епоха била използвана в национален мащаб за вдъхване на патриотични чувства сред народа.
	{img:233_pogrebslna.jpg|#Японска погребална култура. През 3 в. сл.Хр. леенето на бронз било въведено в Япония. Глинени фигурки с бронзова обвивка като показаната тук били вграждани в стените на гробниците за укрепване, украса и охрана. Тези статуи се наричали ханива и представяли весели теми: пеещи или танцуващи хора, животни, птици или божества като горното.}
	Много векове наред Япония поддържала контакти и приемала културни импулси от Корея, което означава, че тя косвено изпитвала влиянието на по-старата и по-богата китайска цивилизация при династията Хан и след нея. Японците нахлули в Южна Корея през 369 г. сл.Хр. и се намесили в корейската политика, за да поддържат равновесието на силите, съюзявайки се ту с едно, ту с друго от трите царства, на които била разделена Корея по онова време. От най-голямо значение за по-късната история на Япония било въвеждането (посредством Корея) на китайската писменост (ок. 405 г. сл.Хр.) и на будизма (ок. 552 г. сл.Хр.).


#	Японска писменост
	Писмеността е необходимост за напредъка на една цивилизация, но японците нямали късмет, че я взели от Китай. Ако те биха могли да измислят или заемат фонетична или азбучна система, проблемът да пишат на своя език би се решил сравнително лесно. Китайските йероглифи — по принцип пиктографски или идеографски, с много малко видимо отношение към произношението на думите, които означават — били развити до високо ниво и били използвани за създаване на шедьоври на китайската литература; но те не били подходящи за предаване на японския език. Японският език има съвсем различна фонетика от китайския и опитът да се пише на японски с китайски йероглифи бил толкова труден подвиг, колкото и да се пише на английски с китайски йероглифи. Въпреки всичко японците героично се борили с тази задача и накрая разработили своя писменост, или по-скоро два вида писменост. Макар че оригиналните китайски йероглифи били значително съкратени и през 9 и 10 в. им било придадено фонетично значение чрез отъждествяване с отделни японски срички, получената система била все още много сложна. Затова да усвоиш писането на японски — или да овладееш 48 фонетични символа плюс 1850 китайски йероглифа — било и все още е трудоемко начинание. Обстоятелството, че писмената система е чужда на структурата, окончанията и особеностите на говоримия език, пречело на яснотата на изразяване. Като компенсация за този недостатък заедно с писмеността японците възприели буквално голям брой китайски думи, които обогатили речниковия и идейния фонд на техния език. Предвид обстоятелствата, при които писмеността била въведена в Япония, човек, желаещ да получи образование, бил почти задължен да научи китайски, понеже на китайски била написана цялата литература, която заслужавала това име. Няколко века японските учени, чиновници и литератори писали на класически китайски горе-долу по същия начин, както образованите европейци употребявали латинския през Средните векове и по-късно. Но докато европейците и пишели, и говорели на латински, малцина японски учени и книжовници могли да говорят китайски.
	{img:234_pismenost.jpg|#Японска и китайска писменост. Текстът от дясната страна е пасаж от Менций на китайски с керитен, добавен отляво на всяка колона, за да означи последователността, в която йероглифите трябва да се четат при транскрибиране на японски. Тази адаптация на китайското писмо се нарича камбун. Текстът отляво е същият пасаж на японски. Хираганите, написани между йероглифите показват съответните глаголни окончания и постпозиции. Малката хирагана до всеки йероглиф показва правилното произношение на японски. Забележете употребата на китайски йероглифи в японския текст.}


#	Утвърждаване на будизма в Япония

	{img:235_heian.jpg|#Японска религиозна скулптура от периода Хейан (794–1185).}
	В средата на 6 в. будизмът започнал да настъпва в Япония. Говори се, че първият будистки мисионер дошъл от Корея; други проповедници на новата вяра пристигали не само от Корея, но и от Китай, а дори и от Индия. Както в Китай, будистката школа _Махаяна_ със своята развита теология и ударение върху спасението на душата била най-видна. И също като в Китай, в Япония се появили няколко различни секти. Появяването на будизма в Япония предизвикало дори повече вълнения, отколкото въвеждането му в Китай няколко века по-рано. Китайците били поне запознати с мистичните учения в лицето на даоизма, а японците нямали никакъв предишен опит нито с такъв вид задгробна религия, нито с аналогична философия. Част от привлекателността на будизма за японците се криела в неговата новост. Будистките писания повдигали нови въпроси за душата, природата на нематериалния свят, наградите и наказанията след смъртта — и продължавали с отговорите, давани с внушително красноречие. За един момент се разразил остър спор относно приемливостта на чуждата вяра (първата статуя на Буда, изпратена от Корея, била захвърлена в един канал, когато избухнала епидемия от заразна болест). Обаче едно видно аристократично семейство в Ямато — Cora, приело и защитавало каузата на будизма и убедило имперския род да го подкрепи, така че преди края на 6 в. успехът на новата религия бил осигурен. До известна степен този успех се дължал на политическите маневри и опортюнизма. Чрез покровителството над научната вяра кланът Cora се опитвал да издигне своя престиж и ползвайки се от свръхестествената сила на религията — каквато и да била тя, — да си осигури предимство в борбата срещу конкурентните кланове. Будизмът скоро събрал многобройни последователи както сред простолюдието, така и сред аристокрацията и пуснал толкова дълбоки корени, че по-късно преживял всички изменения на равновесието сред борещите се кланове. Неговата популярност вероятно се обяснява с това, че са го вземали за чудодейна защита от беди както на този, така и на онзи свят, а не с философското му съдържание. Както и да е, растящото познаване на будисткото учение насърчавало интелектуалната дейност и допринесло за възпитаването на съчувствие и хуманност.


#	Будизмът — посредник в разпространението на китайската култура
	Един от най-важните аспекти на приемането на будизма в Япония е, че той се оказал много ефективно средство за разпространение на китайската култура, особено изкуството, архитектурата и литературата. Изграждали се храмове и светилища, изработвали се картини и портрети на Буда, събирали се библиотеки със свещени текстове. Новопокръстените от аристокрацията често пътували до Китай, за да учат и се връщали с разширен кръгозор и изискан вкус. Местният японски култ, сега вече наричан _шинто_, изобщо не изчезнал, но бил силно повлиян от контакта с будизма. Между двете религии почти нямало противоречия. Будизмът в Япония се оцветил с националните традиции и често едно и също светилище се смятало свещено и за двете религии. Японските свещеници, били те будистки или шинтоистки, не представлявали йерархия с повече власт над народа, отколкото свещениците в Китай, макар че будистките манастири придобили икономическа тежест, след като им били дарени земи.


#	Японци търсят опеката на Китай
	През най-енергичния период на династията Тан влиянието на китайската цивилизация върху Япония достига такъв размах, че бележи повратен момент в развитието на японските институции. Изобщо не е странно, че японците по онова време охотно се обръщат към Китай за настойничество. Китай при първите императори Тан бил една от най-цивилизованите страни в света, също и най-могъщата, а в Източна Азия нямал и близки съперници за сравнение. В продължение на 7 и 8 в. правителството в Ямато пращало поредица официални посолства в двора на Тан, главно за набиране на хора, обучени в науката, изкуствата и литературата. Резултатът дълбоко засегнал почти всички аспекти на живота и обществото в Япония. Били въведени китайската медицинска практика, военната тактика и методите за строителство на пътища, както и архитектурните стилове, домашната мебел и дори дрехите. Била приета система теглилки и мерки, появили се медни монети в обръщение, макар че истинската парична икономика изместила натуралния обмен чак векове по-късно. Много произведения на изкуството били внесени и копирани, но после японските художници и скулптори започнали да демонстрират и техническо майсторство, и самобитност. Китайските класици, особено конфуцианските трудове, били изучавани интензивно, защото от всеки добре възпитан човек се изисквало да ги познава. Заедно с тези конкретни и видими нововъведения дошли и опитите да се нагласи социалната структура по китайски образец. Ново ударение било поставено върху семейната солидарност и синовния дълг, включително задължението да се принасят жертви на духовете на предците. Японските вождове и интелектуалци изглеждали решени да преправят страната си по образ и подобие на Китай.
	Най-всеобхватният план включвал преустройство на управлението по образеца на династията Тан. То било обявено с декрет, известен като Едикт за реформата Тайка, издаден в 645 г. от владетеля в Ямато под диктовката на група учени-реформатори. Тази декларация, а не легендарните събития от 660 г. пр.Хр., представлява основаването на японската императорска система. С едикта Тайка владетелят поел ролята не на обикновен родов вожд, а на император с абсолютна власт, макар да декларирал вярност към конфуцианските принципи. Цяла Япония трябвало да се раздели на провинции, префектури и подпрефектури, които щели да се управляват от централно назначена администрация, набирана от населението. Верни на китайския образец, реформаторите учредили държавна служба, предлагаща изпити на кандидатите за държавни постове, чийто подбор щял да се базира не на познаването на японските проблеми, а на подготовката по китайска философия и класическа литература. За да придаде икономическа основа на новата администрация и да й даде непосредствено влияние върху народа, едиктът за реформата обявил, че цялата земя принадлежи на императора и че тя ще се раздели справедливо между земеделците и ще се преразпределя на всеки шест години. В замяна всеки земеползвател ще трябва да плаща данъци (в стоки, пари или труд) пряко на държавата.


#	Укрепване на японското управление
	Като цяло програмата за реформи от 7 в. била една от най-амбициозните, предприемани някога от едно правителство. Тя се опитвала да присади върху японското общество една административна система, която била продукт на почти хилядолетна еволюция сред народ с различна културна традиция. Освен това, тя представлявала опит от страна на едно ъгълче от Япония да наложи режима си върху цялата територия. При възприемане на модела за централизиран патернализъм, една страна на китайския образец била нарочно пренебрегната — именно идеята, че императорската власт е обусловена от издигането на общественото благоденствие и че тя може да бъде прекратена — в краен случай с въстание — ако не постига тази цел. Групата от Ямато се опитвала да прикачи бюрокрация от учени-чиновници към управление, опряно на вечната власт на едно семейство, чийто глава заемал пост с нерушима святост. За да се заздрави престижът на императора, по-силно от всякога се подчертавал произходът му от Богинята-слънце. Той бил представен като въплъщение на „пряко наследяване, непрекъснато от веки веков“ и като божествен сам по себе си — съществено различна идея от „Небесния мандат“, т.е. условната и временна власт, в рамките на която бил китайският император. Освен тази фундаментална разлика между официалните китайски и японски теории за крайната основа и границите на политическата власт, съществувала забележима разлика и в практиката. Китай познавал много династии, повечето от тях започвали с въстание или узурпация; но когато на трона седял енергичен император, той обикновено управлявал ефективно и понякога самовластно, както свидетелства историята на първите няколко владетеля от всяка по-голяма династия. В Япония, от друга страна, докато императорското семейство никога не било детронирано, въпреки насилствените или революционни промени в обществото, и докато фикцията за свещеността на императора била грижливо пазена, действителната власт в повечето случаи се упражнявала от друго семейство, организация или клика, използваща свещения императорски пост за фасада. Непрякото управление, често отдалечено на няколко нива от номиналния суверен, било в Япония по-скоро правило, отколкото изключение откак тя направила опит да внедри китайския политически механизъм.


#	Частичен неуспех на програмата за реформи
	Предвид присъщите трудности, не е учудващо, че реформистката програма от 7 в. не била съвсем успешна. Новата административна система съществувала на хартия, но не като работеща реалност. Императорският род, който преди се радвал само на ограничена и по-скоро церемониална власт над другите, не могъл да накара отдалечените области да се подчиняват напълно, а аристократичните традиции били твърде силни, за да се преодолеят веднага. Императорът следвал практиката да назначава родовите вождове за чиновници в собствените им територии, вместо да ги замени с верни служители от столицата. Така местните големци придобили нови титли и запазили много от предишната си сила. Изпити се провеждали за кандидатите за държавна служба, но важните постове почти винаги се пазели за аристократите, докато способните мъже от низшите класи се назначавали за помощници и писари. Обявената политика за уравняване на земята, предназначена да послужи за основа на еднообразна данъчна система, била най-черният провал от всичките. Тя била вдъхновена от китайския идеал за общ интерес към земята, концепция, която осъждала обсебването на земята в изключителна полза на една личност и учела, че земята трябва да се разпределя поравно между тези, които я обработват. И в Китай това било само теория, а в Япония било напълно нереално. По-късно едрите собственици успявали да избегнат данъците и така увеличили бремето върху бедните земеделци, че някои от тях бягали от къщите си от отчаяние. По такъв начин количеството облагаема земя намаляло, а самите императори задълбочили процеса, раздавайки имения на царедворците или дарявайки будистките манастири. По-нататък указът за периодичното преразпределение на земята се отнасял само за нивите, които били заети с отглеждане на ориз — сравнително малка площ. Когато родовете по границата разширявали владенията си чрез завоевания или чрез обработване на пустеещи земи, тези нови територии били смятани за лична собственост, която не подлежала на пряко управление от императора. Затова икономическият напредък намалил, а не увеличил дяла на земята под ефективното управление на централната власт. Вместо да осигури големи постъпления от облагането, дворът ставал все по-зависим от прихода на именията, които били собственост на самото императорско семейство.
	Макар централната власт да не постигнала политическите си цели, тя успяла да издигне културния прогрес на значителна висота. Преди 7 в. в Япония нямало постоянна столица дори в Ямато, а всъщност нямало и градове. Впечатлени от великолепието на танската столица, великия град Чанган, японците решили да построят град като него за център на императорската власт. Техният град, започнат през 710 г. и разположен край днешния град Нара, следвал вярно китайския образец с широките си улици и грижливо подравнените площади с еднакви размери, макар да нямал стени и да бил много по-малък от Чанган. Дори така планът му бил много голям за населението, което живеело в него. През 794 г. била построена по-внушителна столица в Киото, който оттогава си останал важен град. Строителството на тези градове под патронажа на императора, с дворците, храмовете и другите обществени сгради, дало тласък на всички изкуства. Учените, заети с писането на истории, трактати и литературна критика, също благоденствали в императорския двор. Понеже бюрокрацията имала малки реални обществени отговорности, членовете й намирали удовлетворение и висок обществен престиж в усъвършенстване на своя класически китайски, преводи на будистки сутри, рисуване или съчиняване на доста пресилени и изкуствени стихове. Изискаността на церемонията и етикета също привличала голямо внимание. Животът в дворцовите кръгове бил празен и лекомислен, но криел и някои художествени и интелектуални таланти от голяма величина. Най-хубавата японска литература от този период била дело на жени от аристокрацията и от императорското обкръжение. Техният принос, забележителен през 10 и 11 в., бил главно в прозата, обикновено във форма на дневник, но включвал и един заслужено прославен любовен роман (_Приказката за Генджи_). Написан от придворна дама, на която знаем само името Мурасаки, _Приказката за Генджи_ бил маниерен роман, описващ живота и любовта на красивия принц Генджи. Смятан от повечето японци за най-голямото белетристично произведение в цялата японска литература, _Приказката за Генджи_ бил също първият роман в световната литература. Понеже по времето на Мурасаки на жените теоретично било забранено да учат китайски, авторката го е написала на разговорен японски, превръщайки забраната във възможност и създавайки с това една прекрасна литературна творба.
	{img:236_benten.jpg|#Бентен свири на бива. Японска живопис върху коприна от художник в периода Хейян (Фудживара), 893–1185.}


>>>	Основаване на цивилизации в Африка на юг от Сахара

#	Дилемите в развитието на Африка
	Цивилизациите на юг от Сахара (в Черна Африка) не се развиват толкова лесно, толкова бързо и толкова пълно, както тези в Азия, Централна и Южна Америка и Западна Европа. (Не е излишно да отбележим, че научният аршин, с който Западът измерва „развитостта“, е израсъл на почвата на европейския опит.) Фактът, че повечето от тези цивилизации не развиват своя писмена система, не създават корпус писани закони, не изработват собствена личностна религиозна система от мащаба на исляма или християнството и не поставят по-голямо ударение върху индивида, отколкото върху колектива, години наред е озадачавал учените. Напълно задоволителни обяснения за това не са предложени. Това, което учените знаят, е, че повечето земи южно от Сахара над хилядолетие са страдали от едно опустошително за развитието съчетание от препятствия.


#	Паразитни болести и земеделие
	В цялата история никой друг континент не е бил толкова нападан от паразитни болести, поразяващи хората и добитъка. Уседналото земеделие допринесло за разпространението на маларията, тениите, сънната болест и речната слепота. Ужасната муха цеце опустошавала добитъка и човешкото население и така ограничавала потреблението на белтъчини и пречела да се използват впрегатни животни и колесен транспорт. Съчетанието от високи температури, неравномерни валежи и слабо устойчиви, високо окислени глинести почви, в които плугът бил безполезен, правело земеделието изключително тежко и несигурно. Много ловци-събирачи упорито отбягвали земеделието като начин на живот, защото го възприемали като явно по-тежък и в известни отношения по-мизерен от техния. Туземните хранителни растения не били достатъчно подходящи за задачата да изхранват растящото население в условия на сериозни екологични сътресения. Африканското население си останало общо взето, малобройно, докато не били въведени високохранителни основни култури от чужбина, годни да изхранват население с по-голяма гъстота.


#	Последствия за политиката и нивото на знания
	При липсата на гъстонаселени територии необходимостта от централизирани, принудителни държавни структури не била толкова остра, както в Западна Европа и Азия. Монументални обществени строежи не били нито възможни, нито желателни. Писането върху хартия не било съвсем приложимо във влажния климат на Черна Африка, където плесента и термитите правели съхраняването проблематично. В по-сухите райони нямало подходящи дървесинни и памучни влакна чак до последните векове. Така знанието трябвало да се държи в паметта, което затруднявало събирането на данни, обработката им и достъпа до тях.


#	Географска и културна изолация
	Огромните простори на Атлантическия и Индийския океан и настъпващата пустиня Сахара правели контактите с външния свят трудни, опасни и скъпи. Това означава, че голяма част от континента, с очебийното изключение на Северна и Североизточна Африка, била пощадена от големи нашествия и систематична експлоатация отвън до Новото време. Обаче тази относителна изолация също ограничавала културния и техническия обмен и другите блага от контактите с различни цивилизации. В някои части на света копаенето на сол и ценни руди подхранвало бързия технически напредък. Но в Африка примитивната техническа база ограничавала разширяването на добива на сол, злато и мед в много територии. Пречките пред транспорта, разпръснатото население и бедността задържали потребителското търсене и спъвали свободното развитие на размяната. Дори теренът на Африка южно от Сахара — по крайбрежието има малко естествени пристанища, а повечето от реките имат непостоянно течение и са прекъснати от прагове — представлява сериозно препятствие за движението на населението, културите и стоките в рамките на субконтинента.


#	Традиция и африкански мироглед
	Африка южно от Сахара, общо взето, не изпитала въздействието на древноеврейската философия, ориентирана към индивида за сметка на колектива и към писменото слово за сметка на устната традиция. Не съществувал един общ език, който да сплоти хората или да подпомогне разпространението на универсална религия. Не се появили философски системи, които да отрекат почитането или обожествяването на предците. Понятието за частна собственост било чуждо на африканския опит и било внедрено чак в Новото време. В резултат на това земята и много материални предмети принадлежали не на живите, а на мъртвите и затова не могли да бъдат радикално изменени или дори умерено реформирани. В тези поразително консервативни общества значително повече време било посвещавано на изпълнението на осветени от времето ритуали, отколкото на питане и размисъл. Африканците се грижели не толкова за усъвършенстването на индивида, колкото за защитата и оцеляването на общността — разширеното семейство, рода и кръвните роднини. Много африкански общества били ориентирани към сътрудничество, а не към конкуренция. Природата не трябвало да се предизвиква и покорява, а да се почита. Понятията за времето се свързвали със сезоните и не им се придавало значение при оценката на производителността на труда. Бунтарите често били изгонвани или, по-късно, продавани в робство в далечни земи. Когато най-накрая Африка встъпила в устойчив контакт с външния свят, търговията с роби добавила още няколко пречки; тя забавила ръста на населението и довела до общо изоставане на обществените отношения; тя лишила Черна Африка от значителен брой здрави хора тъкмо по времето, когато вратите й се отваряли за света. В много области частната инициатива и натрупването на капитал били ограничени не само поради липсата на парична икономика, но и поради динамичността на разширеното семейство. Богатството не можело да се реинвестира или да се концентрира в ръцете на отделни личности, а трябвало да се раздаде на по-слабо надарените членове на разширеното семейство. Работна сила и лоялност често се получавали чрез механизмите на взаимните задължения, а не срещу надниците.


#	Уникални африкански цивилизации
	На древните африкански общества не им липсвали оригиналност, способности или разнообразие. Напротив, те реагирали на суровата околна среда с разнообразие от творчески, рационални и самобитни начини. Много от институциите в Черна Африка вероятно били създадени почти без външно влияние преди нахлуването на мюсюлманите от север и изток, а по-късно на европейците от запад. Израсналите цивилизации били уникално африкански. Африка развила много изтънчени и оригинални традиции в скулптурата, особено в западните и екваториалните райони. Те включвали огромно разнообразие от форми, от абстрактни до натуралистични, и безкраен диапазон интерпретации на човешки и животински фигури.


#	Металургия
	От много древни времена отделни групи африканци развивали изключително напреднало майсторство в металургията. Най-малко преди 1500 години африканците от западния бряг на езерото Виктория в Източна Африка произвеждали средновъглеродна стомана в пещи с принудително продухване. Европейците векове наред не могли да направят нещо подобно на техния сложен метод. Необяснимо е, че африканският опит не се разпространил по-далеч от предците на днешното племе хая в съвременна Танзания. По-голямо значение за Африка имало топенето на желязо за производство на копия и мотики.


#	Желязото и разпространението на народите банту
	Желязната епоха дошла в Африка доста рано; отделни за добиване на желязо в Северна Гана, Нигерия, Северозападна Танзания и Етиопия датират от 6 в. пр.Хр. Други находки покрай Горен Нил и край източноафриканските големи езера датират от 4 и 3 в. пр.Хр. Източноафриканските места не са свързани с южноарабско влияние. Но в Западна Африка способите за топене на желязо може да са проникнали през Сахара от финикийските крайбрежни селища в Северна Африка. По неизвестни причини африканската Желязна епоха не се разпространявала бързо и нашироко до 1 в. сл.Хр., когато тя била пренесена на юг от безстрашните народи банту. Преди края на века тези банту намерили високодобивни хранителни култури като коко-ями, и видовете хранителни банани във вододела на речната система Конго-Замбези. Тези растения очевидно се били разпространили нагоре по долината на р. Замбези от Мадагаскар, където били донесени от моряци от Югоизточна Азия — яванци. Интересно е, че тази размяна работела в двете посоки, защото соргото от африкански произход станало главна хранителна култура на Южна Азия през първото хилядолетие преди Хр. Културното земеделие след това било въведено със забележителна бързина, защото банту, въоръжени със здрави железни мотики и мачете, можели да разчистват горите и да отглеждат новите хранителни култури.


#	Хранителните култури от Югоизточна Азия тласкат разрастването на населението
	Желязната металургия заедно с по-добрите южноазиатски култури значително ускоряват прехода от събирачество към производство на храни. Към 200 г. сл.Хр. селскостопанските излишъци дават старт на демографски взрив сред народите банту, карайки ги да се разселват на изток и запад по цялата ширина на екваториална Африка, от бряг до бряг. Рядкото, разпокъсано неолитно население било или погълнато, или унищожено от банту, които имали по-голяма обществена сплотеност и използвали производителни методи на земеделие и пастирство. С изобилна храна и месо банту могли да издържат няколко съпруги и големи разширени семейства. Така броят им бързо се умножавал.
	{img:237_hambar.jpg|#Земеделие. Хамбар на Ндебеле в Южно Зимбабве. Способността да се поддържа уседнал селски начин на живот зависела от умението на общността да складира хранителни запаси.}


#	Възникване на селския живот и търговията
	Икономиката, основана на производство на храни, довела до появата на селския начин на живот. Търговията станала необходима помощничка на земеделието, защото железарите разменяли готовите оръдия срещу желязна руда, мед, сол и други насъщни стоки. Към края на 10 в. повечето африканци използвали железни сечива; от Камерун до южноафриканския велд (степ) се говорели езици от групата банту. По този начин народите банту започнали селскостопанска революция и ускорили развитието на нови механизми на обществена организация и управление в Източна, Централна и Южна Африка. Всъщност те положили необходимите основи за цивилизациите, които се появили през хилядолетието след 900 г. сл.Хр.


#	Влиянието на желязото в Западна Африка
	Желязната технология донесла подобни промени в Западна Африка, макар разселването на банту да не стигнало дотам. Векове наред нубийците от Горен Нил и сахарските бербери, носещи железни сечива и оръжия, прониквали в културите на западноафриканските степи. Женейки се за местни жени, те бързо губели етническата си идентичност. Отличните условия за риболов и отглеждане на зърнени култури край река Нигер и в басейна на Чад вече стимулирали резкия ръст на местното население.


#	Регионални търговски мрежи
	Докато историците са обръщали съществено внимание на значението на транссахарската търговия за развитието на Западна Африка, неотдавнашните археологически разкопки в древния град Джене на р. Нигер убедително показват, че широка регионална мрежа от търговски маршрути е съществувала в Западна Африка преди началото на арабско-берберската транссахарска търговия. Всъщност новите доказателства разкриват, че оживената търговия на злато, мед и желязо е била част от съществуваща система търговски мрежи южно от Сахара от чисто африкански произход. Нещо повече, изграждането на градове и пазари в тази мрежа може би е изпреварило динамичното развитие на транссахарската търговия през 7 и 8 в. с няколко столетия.


#	Регионални търговски мрежи
	Преди въвеждането на камилите картагенците и по-късно римляните водели ограничена търговия в Сахара с конски талиги. Но малко от тях (ако изобщо имало такива) са установявали преки търговски връзки със Западна Африка. Техните дребни покупки на злато, слонова кост, роби и пипер били извършвани чрез посредниците гараманте в оазиса Фезан, Централна Сахара. Хитрите гараманте приемали стъклени мъниста, фини тъкани и фурми, които предлагали на западноафриканските производители. Към 750 г. сл.Хр. арабските едногърби камили вече се използвали широко в Сахара като транспортно средство. Камилите имали изключителната способност да носят тежки товари на дълги разстояния без храна и вода и да се движат леко по пясъка. Те фактически станали корабите на пустинята и много улеснили движението на племена и стоки между Северна и Западна Африка. Последвалото съживяване и разширение на транссахарската търговия също допринесло за процъфтяването на пазарните средища и свързаните с тях цивилизации в просторните степи между Южна Мавритания и езерото Чад.


#	Основаване на Гана, първото царство в Западна Африка
	Изтеглянето на Рим от Северна Африка през 4 в. сл.Хр. съвпаднало с организирането на първото западноафриканско царство от пустинните бербери, наречено Гана или Авкар. Тази държава на черните бербери, разположена в югоизточния ъгъл на днешна Мавритания, процъфтявала благодарение на посредническото си място между копачите на злато в южните гори и берберските търговци в Северна Африка. През 8 в. „Гана“, или царят на Авкар бил негър, а народът му бил известен в Северна Африка и Близкия Изток като най-голям износител на злато в света.


#	Арабското нашествие в Северна Африка
	Транссахарският трафик оставал незначителен и без официална организация чак до средата на 7 в., когато мюсюлманските араби превзели стратегическия оазис Фезан. Към 740 г. пустинните бербери започнали да приемат исляма и да навлизат по-дълбоко в Сахара, където основавали нови търговски центрове. В Сиджилмаса те разменяли с арабите ганайско злато срещу сахарска сол. Солта препродавали на юг на потъналите в пот копачи, докато арабите носели своето злато в Северна Африка и Европа. Именно по онова време огромната обгорена земя получила днешното си име. На арабски сахра означава „пустиня“ — Сахара е множествено число. И наистина Сахара е много пустини.


#	Берберите в Западна Африка
	Арабското присъствие в Северна Африка подтикнало берберите да проникнат по-дълбоко в Западна Африка, за да търсят злато или убежище от ислямско преследване. Берберите загава се заселили в общини от висококултурни земеделци и рибари около езерото Чад. През 846 г. те основали управляваща династия, изградена на представата за божествения цар. Както берберите в Гана, те охотно се женели за местните жители и били асимилирани етнически за няколко поколения.


#	Западноафриканският Судан: Земята на негрите
	Малките племенни държавици постепенно се сливали в по-големи единици от Горен Сенегал, на изток до бреговете на езерото Чад. Около 800 г. търговските пътища достигнали горното течение на Нигер, където керванските пътеки от Мароко, Алжир, Тунис, Триполи и Египет се събирали в пазарното средище Гао. Целият район на юг от Сахара, от Мавритания до Червено море, бил наричан от арабските и берберските търговци Билад-ал-Судан или „Земята на негрите“ По-късно судан станал общо название за пояса открити територии савана непосредствено на юг от Сахара.


#	Индо-ширазците се срещат с банту по източноафриканското крайбрежие
	Подобни търговски и политически тенденции се наблюдават и по крайбрежието на Източна Африка. Ръстът на персийската морска мощ в края на 7 в. довел до западане на етиопската търговия в Червено море и Западния Индийски океан. Арабите от персийския Шираз нахлули по крайбрежието Банадир в днешна Сомалия, където основали постоянни търговски селища. След няколко поколения те обърнали платноходките си „доу“ на юг към бреговете на днешна Кения и Танзания. Там те срещнали народите банту, които векове по-рано били стигнали брега, тръгвайки от екваториалната савана. Тези племена банту вече били изградили отделни култури и търговски мрежи дълбоко в хинтерланда на Южна Африка. Затова опитите да се припише произходът на вътрешните африкански цивилизации на индо-арабския стимул изглеждат все по-неубедителни. Последните археологически находки противоречат на старите теории, че контактът с предполагаемо по-напредналите култури на Западна Азия и Индия бил подтикнал еволюцията на вътрешните африкански цивилизации.


#	Търговията в Индийския океан
	Към 900 г. банту започнали да се женят в семействата на арабите-ширази и индийците, които съвсем наскоро били приели исляма. Заедно те основавали династии и организирали официална морска търговия, поддържана от мусонните ветрове. Както някога, черупки от костенурки, слонова кост, рогове от носорози и малък брой роби били изнасяни за арабските пристанища и Северозападна Индия. Но към 900 г. все по-големи количества мед от Централна Африка започнали да пристигат на мозамбикското крайбрежие. Растящото търсене на мед в Азия накарало търговските операции през долината на Замбези да стигнат до мините в Катанга. Търговията през Индийския океан, също като тази през Сахара, подействала като мощен катализатор за централизиране на властта сред групите, заети с минен добив и пазарна дейност.


#	Разцветът на нубийската цивилизация
	Междувременно през 6 в. по горното течение на Нил се появили няколко нубийски християнски царства. Нубийците, макар повлияни от византийска Гърция, развили свой език, построили красиви градове, издигнали внушителни тухлени манастири и катедрали и ги украсили с рисунки. Те също имали много изтънчена традиция в керамичното изкуство, създавайки съдове със забележителна форма. Тяхната цивилизация достигнала върха си през 9 и 10 в. Мощни нубийски армии успявали да удържат мюсюлманските набези почти четири века след това.


#	Литература
	__ИНДИЯ__ — Вж. също Литература в Глава 5.
	Babb, L.A., The Divine Hierarchy: _Popular Hinduism in Central India_, New York, 1975. Изследва връзката между кастите, обществената структура и народната религия.
	Berkson, Carmel, _The Caves at Aurangabad: Early Buddhist Tantric Art in India_, Seattle, 1986. Илюстрирано описание на наскоро разкопаните скални храмове от 5 и 6 в.
	Coomaraswamy, А. К., _The Dance of Shiva_, 2d ed., New York, 1957.
	Mandelbaum, David G., _Society in India_, 2 vols., Berkeley, Calif., 1970.
	Mookerji, R.K., _The Gupta Empire_, 3d ed., Bombay, 1959.
	O’Flaherty, Wendy Doniger, _Elephanta: The Cave of Shiva_, Princeton, N.J., 1983. Илюстрирана.
	Sen, K.M., _Hinduism_, Harmondsworth, 1961.
	Williams, Joanna Gottfried, _The Art of Gupta India: Empire and Province_, Princeton, N.J., 1982. Скулптурата и архитектурата през очите на известен историк на изкуството.


	__КИТАЙ__— Вж. също Литература в Глава 6.
	Ch’en, Kenneth, _Buddhism in China_, A Historical Survey, Princeton, 1974. Солиден и ясен труд.
	Ebrey, Patricia, _The Aristocratic Families of Early Imperial China_, New York, 1978.
	Hanman, Charles, _Han YU and the Tang Search for Unity_, Princeton, 1986.
	Hsiao Kung-chuan, _A History of Chinese Political Thought_, tr. F.W.Mote, vol.
	I, Princeton, 1979. Класическо изследване, преведено от майстор-учен. Hsu, Cho-yun, _Han Agriculture: The Formation of Early Chinese Agrarian Economy 206 B.C_. — A.D. 220, Seattle, 1980.
	Johnson, David, _The Medieval Chinese Oligarchy_, Boulder, 1977.
	Lattimore, Owen, _The Inner Asian Frontiers of China_, 2d ed., New York, 1951. Пионерен научен труд в слабо позната област.
	McMullen, David, _State and Scholars in Tang China_, New York, 1988.
	Owen, Stephen, _The Great Age of Chinese Poetry: The High Tang_, Ne Haven, 1981.
	_The Poetry of Early Tang_, New Haven, 1977.
	_Traditional Chinese Poetry and Poetics: Omens of the World_, Madison, 1985.
	Twitchett, Denis, and Michael Loewe, eds., _The Cambridge History of China_, vol.
	I: _Qin and Han_, New York, 1986. Превъзходно, авторитетно изследване от водещи специалисти в областта.
	Twitchett, Denis, ed., _The Cambridge History of China_, vol. 3: Sui and Tang China: 589–906, Part I, New York, 1978.
	Wang Zhongshu, _Han Civilization_, tr. K.C.Chang, New Haven, 1982.
	Wright, _Arthur, Buddhism in Chinese History_, Stanford, 1959. Кратка, но авторитетна.
	_The Sui Dynasty: The Unification of China_, AD 581–617, New York, 1978. Изящно написано изследване за един важен период.
	Xiao Tong, _Wen Xuan or Selections of Refined Literature_, tr. David Knechtges, Princeton, 1982,1987. Два тома от монументалното осемтомно изследване, които са публикувани.


	__ЯПОНИЯ__
	Collcutt, Martin, Marius B.Jansen, and Isao Kumakura, _A Cultural Atlas of Japan_, New York, 1988. Полезен исторически атлас, включващ множество илюстрации и насоки за изследване.
	Farris, William Wayne, Heavenly Warriors: _The Evolution of Japan s Military, 500-1300_, Cambridge, Mass., 1992.
	_Population_, Disease, and Land in Early Japan, 645–900, Cambridge, Mass., 1985.
	Earhart, H.Byron, _Japanese Religion: Unity and Diversity, 3d ed., Belmont_, Calif., 1982. Общ преглед на шинтоизма, будизма, конфуцианството и християнството в Япония.
	Hane, Mikiso, _Premodern Japan: A Historical Survey, Boulder_, Colo., 1991.
	Lee, Sherman E., _A History of Far Eastern Art, Englewood Cliffs_, N.J., 1964.
	Morris, Ivan J., _The Worlds of Shining Prince: Court Life in Ancient Japan_, New York, 1985. Богат източник на информация за дворцовия живот по времето на Приказката за Генджи.
	Paine, Robert Т., and Alexander C.Soper, _The Art and Architecture of Japan_, Baltimore, Md., 1955.
	Sugimoto, Masayoshi, and David L. Swln, _Science and Culture in Traditional Japan_, A.D. 600–1854, Rutland, Vt., 1989. Най-добрата история на науката и техниката в Япония.
	Totman, Conrad, _The Green Archipelago: Forestry in Preindustrial Japan_, Berkeley, Calif., 1989. Един от първите трудове по история на окръжаващата среда, посветен на Япония.


	__АФРИКА__
	Adams, William Y., Nubia — _Corridor to Africa_, London, 1977.
	Allen, James DeV _Swahili Origins: Swahili Culture and the Shungwaya Phenomenon_, Columbus, Ohio, 1922. Радикална ревизия на историята на Суахили. Твърди, че цивилизацията Суахили има местни африкански корени.
	Bovill, E.W., _The Golden Trade of the Moors_, New York, 1958.
	Curtin, Philip D., _Cross-Cultural Trade in World History_, Cambridge, 1984.
	Fage, J.D., ed., _The Cambridge History of Africa_, с. 500 B.C. to A.D. 1050, vol. 2, Cambridge, 1978.
	Garrard, Timothy, _Gold of Africa: Jewelry and Ornaments from Ghana_, Cote d’Ivoire, Mali and Senegal, Munich, 1989. Редки и забележителни снимки на богатата материална култура в Западна Африка вплетени в завладяващ исторически разказ.
	Hall, Martin, _Settlement Patterns in the Iron Age of Zululand: An Ecological Interpretation_, Oxford, 1980.
	Herbert, Eugenia, _Red Gold of Africa: Copper in Precolonial History and Culture_, Madison, Wis., 1984.
	Hrbek, I., ed., _UNESCO General History of Africa_, vol. Ill, Africa from the Seventh to the Eleventh Century, Berkeley, 1992.
	Lovejoy, _Paul, Salt of the Desert: A History of Salt Production and Trade in Central Sudan_, London, 1986.
	Oliver, Roland, and Brian Fagan, eds., _Africa in the Iron Age_ с. 500 B.C. to A.D. 1400, Cambridge, 1975.
	Phillipson, D.W., _The Early Prehistory of Eastern and Southern Africa_, London, 1977.
	Thompson, L., and J.Ferguson, _Africa in Classical Antiquity_, Ibadan, Nigeria, 1969.


#	Източници
	Aston W.G. tr., Nihongi: _Chronicles of Japan from the Earliest Times_ to A.D. 697, 2 vols., London, 1896.
	Aston, William G., tr., _Nihongi: Chronicles of Japan from the Earliest Times to A.D_. 697, 1896 ed., Rutland, Vt., 1990.
	De Bary, Wm Theodore, Ryusaku Tsunoda, and Donald Keene, eds., _Sources of Japanese Tradition_, New York, 1969. Ценна колекция от подбрани източници с коментар.
	Birch, Cyril, ed., _Anthology of Chinese Literature, 2 vols_., New York, 1972.
	Dower, John W.,_Japanese History and Culture from Ancient to Modem Times: Seven Basic Bibliographies_, New York, 1986. Най-добрата библиография по история на Япония.
	Fage, J.D., and R.A.Oliver, eds., _Papers in African Prehistory_, New York, 1979.
	Kalidasa, _Shakuntala and Other Writings, tr. Arthur W.Ryder_, New York, 1959.
	Keene, _Donald, ed., Anthology of Japanese Literature_, New York, 1960.
	_Kodansha Encyclopedia of Japan_, 9 vols., Tokyo, 1983.
	Murasaki Shikibu, _The Tale ofGenji, tr. Edward G.Seidensticker_. New York, 1991.
	Oliver, Roland, ed., _The Cambridge Encyclopedia of Africa_, Cambridge, 1981.
	Philippi, Donald L., tr., Kojiki, _Princeton_, N.J., 1968.
	Sei Shonagon, _The Pillow Book of Sei Shonagon_, 2 vols., tr. Ivan Morris, New York, 1967.
	Watson, Burton, ed., and tr., _The Columbia Book of Chinese Poerty: From Early Times to the Thirteenth Century_, New York, 1984.
	Van Buitenen, J.A.B., _Tales of Ancient India_, Chicago, 1959.
	Zaehner, R.C., tr., _Bhagavad-Gita with Commentary Based on the Original Sources_, Oxford, 1969.
