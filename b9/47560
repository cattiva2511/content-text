>	Въведение

	В един съвременен трилър героят обикновено спасява света. Традиционните приключенски истории са по-скромни — главният герой спасява само живота си и може би живота на някой верен приятел или храбра девойка. В не толкова сензационните романи — в старомодната, добре написана белетристика, основна храна за читателите от повече от век насам — залогът е по-малък, но въпреки това усилията, борбите и решенията на героя определят неговата съдба по един драматичен начин.
	Всъщност аз не вярвам, че в живота е така. В реалната действителност обстоятелства, които са напълно извън нашата власт, определят дали ще живеем или умрем, ще бъдем щастливи или нещастни, ще забогатеем или ще загубим всичко. Например повечето богаташи наследяват парите си. Повечето добре нахранени хора просто са имали късмета да се родят в богата държава. Повечето щастливи са отгледани в любящи семейства, а повечето нещастни са имали побъркани родители.
	Не съм фаталист, нито пък вярвам, че всичко в живота е сляпа случайност. Ние не контролираме съдбата си, както шахматистът своите фигури, но и животът не е рулетка. Обикновено истината е сложна. Механизми, над които нямаме власт — и понякога дори не сме в състояние да разберем — определят съдбата на човека, но все пак решенията, които той взема, носят своите последствия, дори и да не са такива, каквито е очаквал.
	Опитах се „Скандалът _Модиляни_“ да бъде един нов вид роман, който да отразява неуловимата зависимост на индивидуалната свобода от по-могъщи механизми. В този си нескромен проект се провалих. Сигурно защото такъв роман не може да бъде написан — дори и в Живота нищо да не става според желанията ни, в Литературата може би е другояче.
	В крайна сметка се получи една весела криминална история, в която група хора, повечето млади, извършват най-различни лудории, никоя от които не завършва изцяло според очакванията. Критиците я превъзнасяха като весела, темпераментна, лека, духовита, жизнерадостна, лека (отново) и освежаваща. Бях разочарован, задето не забелязаха сериозните ми намерения.
	Сега вече не гледам на книгата като на провал. Тя _наистина_ е лека, но това изобщо не я прави лоша. Фактът, че е толкова различна от тази, която възнамерявах да напиша, не би трябвало да ме изненадва. Все пак това до голяма степен доказва тезата ми.
@	Кен Фолет, 1985 година


>	Първа част
>	Грундиране на платното

E>
	Човек не се жени за изкуството.
	Човек го изнасилва.
@	Едгар Дега, художник-импресионист
E$

>>	Първа глава

	Хлебарят се почеса с набрашнен пръст по черния мустак и го посиви, с което неволно се направи да изглежда с десет години по-стар. Лавиците и тезгяхите около него бяха отрупани с дълги самуни пресен, хрупкав хляб, а познатата миризма изпълваше ноздрите му и предизвикваше тиха и доволна гордост в сърцето му. Хлябът беше от новата партида, втората за тази сутрин — търговията вървеше добре, защото времето беше хубаво. Винаги можеше да разчита, че като пекне малко слънце, парижките домакини ще излязат на улицата, за да купят от хубавия му хляб.
	Погледна през витрината и присви очи от ярката светлина навън. Едно хубаво момиче пресичаше улицата. Хлебарят се ослуша и чу гласа на жена си, която се караше отзад с един служител. Кавгата щеше да продължи няколко минути — винаги така ставаше. Когато се увери, че е в безопасност, той се зазяпа похотливо в момичето.
	Лятната й рокля беше тънка и без ръкави и мъжът си помисли, че изглежда доста скъпа, макар да не беше експерт по тези въпроси. Клошираната пола се полюшваше грациозно до средата на бедрата, подчертавайки стройните й голи крака, обещавайки — но така и не давайки — приятни възможности да се зърне женското бельо.
	Беше твърде слаба за неговия вкус, реши той, когато момичето се приближи. Гърдите й бяха много малки — дори не се друсаха при широките, уверени крачки. Въпреки двадесетте години брак с Жан-Мари, хлебарят все още не се бе уморил от възпълнички, увиснали гърди.
	Момичето влезе в магазина и хлебарят видя, че не е красавица. Лицето й беше издължено и слабо, а устните — малки и тънки, с леко издадени предни зъби. Косата й под изсветлелите от слънцето руси кичури беше кестенява.
	Тя си избра един самун от тезгяха, опипа коричката му с дългите си пръсти и кимна доволно. Не беше красавица, но определено изглеждаше привлекателна, помисли си хлебарят.
	Лицето й бе бяло и червено, а кожата й — гладка и мека. Но именно осанката й караше хората да се обръщат след нея. Уверена и хладнокръвна, тя говореше на света, че това момиче прави точно каквото си иска и нищо друго. Хлебарят си каза, че трябва да престане да се задълбава в думите — девойката беше секси и толкоз.
	После изпъна назад рамене, за да отлепи ризата от потния си гръб.
	— _Chaud, hein?_* — попита той.
	[* Горещо, а? (фр.). — Б.пр.]
	Момичето извади няколко монети от портмонето си и плати хляба. Сетне се усмихна на забележката му и изведнъж стана красива.
	— _Le soleil? Je l’aime_* — рече тя. Затвори портмонето си и открехна вратата на магазина. — _Merci_ — подхвърли през рамо, докато излизаше.
	[* Слънцето ли? Обичам го. (фр.). — Б.пр.]
	Във френския й се долавяше някакъв акцент — английски, предположи хлебарят. Но може би само си въобразяваше заради цвета на кожата й. Докато девойката прекосяваше улицата, той се загледа в дупето й, хипнотизиран от мърдането на мускулите под памучната материя. Вероятно се връщаше в апартамента на някой млад, космат музикант, който още се излежаваше след бурната нощ.
	Пискливият глас на Жан-Мари се приближи, разбивайки на пух и прах фантазиите на хлебаря. Той въздъхна тежко и хвърли монетите на момичето в чекмеджето.


	Ди Слейн се усмихна на себе си, докато се отдалечаваше от магазина. Митът се бе оказал верен — французите бяха по-чувствени от англичаните. Втренченият поглед на хлебаря изглеждаше откровено похотлив, а очите му се бяха впили право в ханша й. Един английски хлебар само би погледнал крадешком гърдите й иззад очилата си.
	Тя отметна глава назад и прибра косата си зад ушите, за да изложи лицето си на горещото слънце. Всичко беше чудесно, този начин на живот, това лято в Париж. Никаква работа, никакви изпити, никакви есета, никакви лекции. Секс с Майк; късно ставане; хубаво кафе и пресен хляб за закуска; дни, прекарани с книгите, които винаги бе искала да прочете, и с филмите, които бе искала да изгледа; вечери с интересни, ексцентрични хора.
	Скоро всичко това щеше да свърши. Не след дълго трябваше да реши какво иска да прави с остатъка от живота си. Но засега тънеше в някаква лична забрава и просто се наслаждаваше на нещата, които й се нравеха, без твърда цел, която да й диктува как да прекарва всяка своя минута.
	Зави зад ъгъла и влезе в един малък, непретенциозен жилищен блок. Докато минаваше покрай кабината, прозвуча пискливият глас на портиерката:
	— _Mademoiselle!_
	Сивокосата жена произнесе отчетливо всяка сричка от думата и успя да й придаде обвинителен оттенък, наблягайки на скандалния факт, че Ди не е омъжена за наемателя на апартамента. Ди отново се усмихна; какво щеше да представлява една любовна авантюра в Париж без неодобрително смръщена портиерка.
	— _Telegramme_ — каза жената, сложи плика на перваза и се отдръпна в сумрачната, миришеща на котки кабинка, сякаш за да се разграничи напълно от всякакви момичета с разпуснат морал и техните телеграми.
	Ди вдигна телеграмата и се затича нагоре по стълбите. Беше адресирана до нея и тя знаеше за какво става дума.
	Влезе в апартамента и остави хляба и телеграмата на масата в кухничката. Сипа кафе на зърна в мелачката и натисна с палец бутона; машинката заръмжа дрезгаво, стривайки на прах кафявите зърна.
	Сякаш в отговор забръмча електрическата самобръсначка на Майк. Понякога перспективата за кафе бе единственото, което можеше да го измъкне от леглото. Ди направи цяла кана и наряза пресния хляб.
	Апартаментът на Майк бе малък и посредствено обзаведен с овехтели мебели. Отначало той искаше нещо по-разкошно, а и със сигурност можеше да си позволи повече. Но Ди пожела да стоят далече от хотелите и елегантните квартали. Искаше да прекара лятото с французите, а не с международната клика от пътуващи със самолети лентяи; и успя да наложи своето.
	Бръмченето на електрическата самобръсначка заглъхна и Ди наля две чаши кафе.
	Майк влезе, точно когато поставяше чашите върху кръглата дървена маса. Беше облечен с избелелите си, покрити с кръпки дънки „Levi’s“, а горните копчета на синята му памучна риза бяха разкопчани и разкриваха снопче черни косъмчета и медальон на късо сребърно синджирче.
	— Добро утро, миличко — каза той, заобиколи масата и я целуна. Ди уви ръце около кръста му, притисна се в него и го целуна страстно. — Леле! Не е ли малко силничко за рано сутринта? — попита той. После я дари с широка калифорнийска усмивка и седна.
	Ди гледаше как сърба благодарно кафето си и се запита дали не би искала да прекара остатъка от живота си с него. Връзката им продължаваше вече година и тя започваше да свиква. Харесваше цинизма му, чувството му за хумор и пиратския му стил. И двамата се интересуваха от изкуство до степен на вманиаченост, макар че неговият интерес бе насочен главно към парите, които можеха да се изкарат от него, а нея я занимаваха тънкостите и подробностите на творческия процес. Двамата се стимулираха един друг, в леглото и извън него — бяха добър екип.
	Той стана, наля си още кафе и запали две цигари.
	— Умълчала си се — изрече с ниския си, дрезгав глас с американски акцент. — Мислиш за онези резултати? Трябваше вече да дойдат.
	— Пристигнаха днес — отговори тя. — Просто отлагам отварянето на телеграмата.
	— Какво? Е, хайде де, искам да знам как си се представила.
	— Добре.
	Ди донесе плика и седна, преди да го отвори с палец. Разгъна единствения лист хартия вътре, погледна го и вдигна глава, ухилена до уши.
	— Боже господи, получила съм максимална оценка! — възкликна тя.
	Майк скочи развълнувано на крака.
	— Йипиии! — извика той. — Знаех си! Ти си гений!
	После се впусна в някаква сложна, чудата имитация на кънтри и уестърн кадрил, придружена с подвиквания „Йехаа“ и звуци като от електрическа китара, и заподскача из кухнята с въображаема партньорка.
	Ди се разсмя безпомощно.
	— Ти си най-незрелият тридесет и девет годишен, когото познавам! — ахна тя.
	Майк се поклони на въображаемите аплодиращи и отново седна.
	— И така. Какво означава това за твоето бъдеще?
	Ди отново стана сериозна.
	— Означава, че се залавям с докторската си дисертация по философия.
	— Какво, още титли? Вече си бакалавър по история на изкуствата, освен че имаш някаква диплома по изящни изкуства. Не е ли време да спреш да бъдеш професионална студентка?
	— Че защо? Ученето е моята стихия. Щом искат да ми плащат да уча до края на живота си, защо да не го направя?
	— Няма да ти плащат много.
	— Вярно е — отвърна замислено Ди. — Бих искала по някакъв начин да направя пари, но имам предостатъчно време. Само на двадесет и пет съм.
	Майк се пресегна през масата и я улови за ръката.
	— Защо не дойдеш да работиш за мен? Ще ти плащам цяло състояние — струваш си парите.
	Тя поклати глава.
	— Не искам да лежа на твой гръб. Ще го направя сама.
	— Иначе нямаш нищо против да лежиш върху мен — ухили се той.
	На лицето й се появи похотлива усмивка.
	— Можеш да се обзаложиш — рече тя, имитирайки акцента му. — Не, ще си напиша дисертацията. Ако се публикува, ще спечеля малко пари.
	— Каква ще е темата?
	— Ами колебая се между няколко. Най-обещаваща ми изглежда тази за връзката между изкуството и наркотиците.
	— Модно.
	— И оригинално. Според мен ще успея да докажа, че наркотиците са полезни за изкуството и вредни за художниците.
	— Добър парадокс. Откъде ще започнеш?
	— Оттук. От Париж. През първите две десетилетия на века в артистичните кръгове са пушили марихуана. Само че тогава са я наричали хашиш.
	Майк кимна.
	— Би ли приела само мъничко помощ от мен като начало?
	Ди посегна към цигарите и си взе една.
	— Разбира се — каза тя.
	Той се протегна със запалката през масата.
	— Има един старец, с когото трябва да поговориш. Преди Първата световна е бил дружка с половин дузина от майсторите тук. На два пъти ми помогна да намеря някои картини. Бил е дребен престъпник, но е намирал проститутки за модели — а понякога и за друго — на разни млади художници. Сега вече е стар, трябва да наближава деветдесетте. Но помни.


	Мъничката стая, която служеше едновременно за спалня и дневна, миришеше лошо. Миризмата от рибния магазин долу се бе просмукала навсякъде, прониквайки през голите дъски на пода и попивайки в очуканите мебели, в чаршафите на единичното легло в ъгъла и в избелелите пердета на малкия прозорец. Димът от лулата на стареца не успяваше да прикрие миризмата на риба, а като капак на всичко вътре цареше атмосферата на жилище, което рядко вижда основно почистване.
	Обаче по стените висеше цяло състояние от картини на постимпресионисти.
	— Всичките са ми подарени от самите художници — обясни нехайно старецът. Ди трябваше да се съсредоточи, за да схване силния му парижки акцент. — Когато не можеха да си платят дълговете, взимах картините, понеже знаех, че никога няма да спечелят толкова пари. Навремето нито една от тях не ми харесваше. Сега разбирам защо рисуват така и ми допада да ги гледам. А и ми връщат спомените.
	Мъжът нямаше никаква коса и кожата на лицето му бе бледа и отпусната. Беше нисък и ходеше трудно, но черните му очички от време на време проблясваха възторжено. Подмладяваше го хубавото английско момиче, което говореше добър френски и му се усмихваше, сякаш отново бе млад.
	— Не ви ли преследват хора, които искат да ги купят? — попита Ди.
	— Вече не. Винаги съм готов да им ги заемам срещу известна сума. — В очите му се появиха немирни искрици. — Така си плащам тютюна — прибави той и повдигна лулата си с жест, който наподобяваше тост.
	Ди едва сега се сети какъв е другият елемент от миризмата — тютюнът в лулата му беше примесен с канабис. Тя кимна многозначително.
	— Искате ли? Имам хартийки — предложи й той.
	— Благодаря.
	Той й подаде тенекиената кутия с тютюна, малко цигарени книжки и парченце смола и тя започна да си свива цигара.
	— Ах вие, младите момичета — рече замислено мъжът. — Наркотиците са вредни за вас, наистина. Не би трябвало да покварявам младите. Но ето, цял живот го правя и вече съм твърде стар, за да се променям.
	— Доста дълго сте живели с това — каза Ди.
	— Вярно е, вярно е. Тази година навършвам осемдесет и девет. От седемдесет години насам пуша моя специален тютюн всеки ден, освен когато бях в затвора, разбира се.
	Ди близна лепилото в крайчеца на хартийката и цигарата бе готова. Запали я с тънка златна запалка и вдиша.
	— Художниците често ли използваха хашиш? — попита тя.
	— О, да. Направих цяло състояние. Някои даваха всичките си пари за това. — Старецът погледна към една рисунка с молив на стената; сякаш набързо направена скица на глава на жена с овално лице и дълъг, тънък нос. — Дедо беше най-зле — прибави той с блуждаеща усмивка.
	Ди разчете подписа в долния край на рисунката.
	— Модиляни*?
	[* Амадео Модиляни (1884–1920) — италиански художник. — Б.пр.]
	— Да. — Очите на мъжа вече виждаха само миналото и той сякаш говореше на себе си. — Винаги носеше едно кафяво джинсово сако и голяма филцова шапка с провиснала периферия. Обичаше да казва, че изкуството трябва да бъде като хашиша — да показва на хората красивото, което те невинаги успяват да видят. Също така пиеше, за да вижда грозното. Но обичаше хашиша. Жалко, че толкова го мъчеше съвестта. Според мен е бил възпитаван доста строго. Освен това здравето му беше малко деликатно, така че се тревожеше за наркотиците. Тревожеше се, но продължаваше да ги използва. — Старецът се усмихна и кимна, сякаш се съгласяваше със спомените си. — Живееше на Емпас Фалгиер. Беше страшно беден; все повече и повече измършавяваше. Спомням си, когато отиде в Египетския отдел на Лувъра — върна се и каза, че това е единственият отдел, който си заслужава да бъде видян! — Той се засмя щастливо. — Но все пак меланхоличен човек — продължи с вече по-сериозен глас. — Винаги носеше „Поемите на Малдорор“ в джоба си: можеше да рецитира много френски стихове. Кубизмът го прихвана в края на живота му. Беше му чужд. Може би той го уби.
	Ди се обади тихо, за да насочи спомените на стареца, без да нарушава хода на мислите му:
	— Дедо рисувал ли е някога друсан?
	Мъжът се позасмя.
	— О, да — рече той. — Когато беше друсан, рисуваше много бързо, като през цялото време крещеше, че това ще е най-добрата му творба, неговият шедьовър, че сега целият Париж ще види какво значи картина. Избираше най-ярките бои и ги хвърляше върху платното. Приятелите му се опитваха да му кажат, че тази картина е безполезна, ужасна, а той ги пращаше да вървят по дяволите; бяха твърде невежи, за да знаят, че това е рисуването на двадесети век. Сетне, когато дойдеше на себе си, се съгласяваше с тях и захвърляше платното в ъгъла. — Той засмука лулата, забеляза, че е изгаснала, и посегна към кибрита. Магията се развали.
	Ди се наведе напред на коравия стол със забравената между пръстите цигара. Гласът й прозвуча леко напрегнато:
	— Какво стана с онези картини?
	Той отново запали лулата и се отпусна назад, като дърпаше ритмично. Равномерното засмукване, пафкане, засмукване, пафкане лека-полека го върна обратно към мислите му.
	— Горкият Дедо — измърмори той. — Не можеше да си плати наема. Нямаше къде да отиде. Неговият хазяин му даде двадесет и четири часа да се изнесе. Той се опита да продаде няколко картини, но малкото, които можеха да видят колко добри са те, нямаха повече пари от него самия. Наложи му се да се премести при един от другите — забравих кой. Там едва имаше място за Дедо, камо ли за картините му. Онези, които харесваше, зае на приятелите си. Останалите… — Старецът изръмжа, сякаш споменът му причиняваше болка. — Пред очите ми е как ги товари на една количка и ги закарва по-надолу по улицата. Стига до един двор, струпва ги накуп по средата и ги запалва. „Какво друго мога да направя?“, повтаря постоянно. Можех да му заема парите, предполагам, но той и бездруго ми дължеше прекалено много. Ала все пак, когато го видях как гледа горящите си картини, ми се прииска да го бях направил. Е, на млади години не бях по-голям светец отсега.
	— И всичките хашишови картини са били в онази клада? — почти прошепна Ди.
	— Да — отговори старецът. — Може да се каже, всичките.
	— Може да се каже? Запазил ли е някои?
	— Не, не запази нито една. Но даде няколко на един човек — бях забравил, но сега, като се разговорихме, си спомних. В родния му град имаше един свещеник, който се интересуваше от ориенталските наркотици. Забравил съм защо — заради медицинската им стойност, заради духовните им свойства? Нещо такова. Дедо му признал за навиците си и свещеникът му дал опрощение. След това помолил да види картините, нарисувани под влияние на хашиша. Дедо му изпрати една картина — само една, сега си спомних.
	Цигарата опари пръстите на Ди и тя я остави в един пепелник. Старецът запали отново лулата си и Ди се изправи.
	— Много ви благодаря, задето поговорихте с мен — рече тя.
	— Ммм. — Половината от ума на мъжа бе все още в миналото. — Надявам се това да ви помогне за вашата дисертация.
	— О, определено ми помогна — отвърна тя. След това, съвсем импулсивно, се наведе към стола на мъжа и го целуна по плешивата глава. — Бяхте много любезен.
	Очите му проблеснаха дяволито.
	— Отдавна не ме е целувало хубаво момиче.
	— От всичките неща, които ми казахте, само на това не вярвам — отговори Ди. След това пак му се усмихна и излезе от стаята.
	Вървеше по улицата, едва сдържайки възторга си. Какъв шанс! И то още преди началото на новия семестър! Имаше чувството, че ще се пръсне, ако не разкаже някому. След това се сети: Майк го нямаше — беше отлетял до Лондон за два дни. С кого можеше да сподели?
	Съвсем импулсивно купи пощенска картичка от едно кафене. Седна на чаша вино да напише текста. На картичката се виждаше същото това кафене и изглед от улицата, на която се намираше.
	Отпи глътка обикновено вино и се зачуди на кого да пише. Трябваше да извести и семейството си за резултатите. Майка й щеше да се зарадва вяло, но всъщност тя искаше дъщеря й да бъде част от загиващото вежливо общество от хора, които ходеха по балове и се усъвършенстваха в конната езда. Не би оценила какъв триумф представлява една максимална оценка. На кого да се похвали?
	Точно в този момент осъзна кой би се зарадвал най-много за нея и написа:
C>
	Скъпи чичо Чарлз,
	Ако щеш вярвай, получих максимална оценка!!! И което е още по-невероятно, по следите съм на един изгубен Модиляни!!!
	С обич,
@	Д
C$
	Тя купи марка за картичката и я изпрати на път към апартамента на Майк.


>>	Втора глава

	В живота вече няма блясък, размишляваше Чарлз Лампет, докато се отпускаше на стола за хранене от времето на кралица Ана. Това място, къщата на неговия приятел, бе виждало приеми и балове, каквито сега се провеждаха само във високобюджетни исторически филми. Поне двама премиери бяха вечеряли точно в тази зала с дълга дъбова маса и стени, облицовани с ламперия от същото дърво. Но стаята, къщата и нейният собственик, лорд Кардуел, бяха част от една загиваща раса.
	Лампет избра една пура от кутията, поднесена му от иконома, и му позволи да я запали. Глътка забележително стар коняк допълни усещането му за благоденствие. По време на вечерята им бяха поднесли великолепни ястия, сетне съпругите им се бяха оттеглили по старомодния маниер и сега двамата щяха да разговарят.
	Икономът запали пурата на Кардуел и се изниза навън. Известно време двамата мъже пафкаха доволно. Бяха приятели от прекалено много години, за да се чувстват неловко, когато мълчат. Накрая Кардуел заговори.
	— Как е пазарът на картини? — попита той.
	Лампет се усмихна доволно.
	— Процъфтяващ, какъвто е от години — отговори той.
	— Никога не съм разбирал неговата икономика — заяви Кардуел. — Защо цените все се покачват?
	— Сложно е, както би могло да се очаква — отвърна Лампет. — Предполагам, че началото бе положено, когато американците започнаха да обръщат внимание на изкуството, точно преди Втората световна война. Това е обичайният механизъм на търсенето и предлагането: цените на старите майстори хвръкнаха до небесата. И тъй като нямаше достатъчно творби на стари майстори в обръщение, хората започнаха да се насочват към съвременните художници.
	Кардуел го прекъсна:
	— И точно тогава се намеси ти.
	Лампет кимна и отпи одобрително глътка коняк.
	— Непосредствено след войната, когато отворих първата си галерия, беше същинска победа да продадеш нещо, рисувано след 1900 година. Но няколко души харесваха този стил, цените постепенно се покачиха, а после се намесиха инвеститорите. Именно тогава импресионистите хвръкнаха до небесата.
	— Доста хора направиха пачки — забеляза Кардуел.
	— По-малко, отколкото си мислиш — отвърна Лампет и разхлаби фльонгата под двойната си брадичка. — Това е същото, като да купуваш акции или да залагаш на коне. Залагаш на почти сигурното и откриваш, че всички останали са направили същото, така че шансовете са малки. Ако искаш ценни и сигурни акции, плащаш за тях висока цена и когато ги продадеш, печалбата ти е минимална. Същото е и с картините: купуваш Веласкес и няма как да не направиш пари. Но плащаш толкова много за него, че за една печалба от петдесет процента ти се налага да чакаш няколко години. Единствените, които направиха състояние, просто бяха купили картините, които им харесваха, и после, когато цената на колекциите им скочи главоломно, откриха, че имат добър вкус. Хората като теб.
	Кардуел кимна и няколкото бели кичура на главата му се раздвижиха. Той подръпна върха на дългия си нос.
	— Колко мислиш, че струва колекцията ми сега?
	— Господи! — Лампет се намръщи и сключи черните вежди над носа си. — Първо, зависи от това как ще се продава. Второ, за да й се направи точна оценка, ще трябва някой експерт да поработи цяла седмица.
	— Ще се задоволя и с неточна. Познаваш картините — ти самият си купувал повечето от тях.
	— Да. — Лампет си представи двадесетте или тридесетте картини в къщата и прецени грубо стойността на всяка от тях. Сетне затвори очи и събра сумите.
	— Трябва да е около милион лири — каза накрая.
	Кардуел отново кимна.
	— Това е цифрата, до която стигнах и аз — заключи той. — Чарли, нуждая се от един милион лири.
	— Мили боже! — Лампет се поизправи на стола си. — Не бива и да си помисляш да продаваш колекцията си.
	— Страхувам се, че именно дотам се стигна — заяви тъжно Кардуел. — Надявах се да я оставя на нацията, но реалностите на деловия живот са на първо място. Компанията е в затруднено положение. До дванадесет месеца трябва да получи голяма финансова инжекция, иначе ще фалира. Знаеш, че от години продавам части от имуществото си, за да поддържам бизнеса. — Той вдигна тумбестата чаша с коняк и отпи. — Младоците най-сетне ме настигнаха — продължи Кардуел. — Нови метли метат из финансовия свят. Нашите методи са остарели. Трябва да се оттегля веднага щом закрепя компанията достатъчно, за да я предам в ръцете на друг. Нека я поеме някой младок.
	Нотката на вяло отчаяние в гласа на приятеля му ядоса Лампет.
	— Младоци! — изрече презрително той. — Ще дойде време и те да си намерят майстора.
	Кардуел се засмя леко.
	— Хайде, хайде, Чарли. Баща ми беше ужасен, когато му съобщих за намерението си да отида в Сити. Спомням си как ми каза: „Но ти ще наследиш титлата!“, сякаш това изключваше всяка мисъл да се докосна до истински пари. А ти — какво заяви твоят баща, когато му съобщи, че си отворил художествена галерия?
	Лампет призна с неохотна усмивка правотата му.
	— Смяташе, че това е блудкаво занимание за един войнишки син.
	— Значи разбираш, че светът принадлежи на младоците. Затова продай картините ми, Чарли.
	— Колекцията ще трябва да бъде разпродадена на части, за да получим най-добрата цена.
	— Ти си експертът. Няма смисъл да се проявява сантименталност.
	— И все пак част от нея трябва да остане заедно за една изложба. Да видим: един Реноар, двама Дега, няколко Писаро*, трима Модиляни… Ще трябва да помисля. Сезан ще трябва да отиде на търг, разбира се.
	[* Калий Писаро (1830–1903) — френски художник, роден на Виржинските острови. — Б.пр.]
	Кардуел се изправи и се видя, че е много висок — метър осемдесет и пет, че и повече.
	— Е, да не се маем повече над трупа. Ще се присъединим ли към дамите?


	В картинна галерия „Белгрейв“ цареше атмосферата на доста изтънчен провинциален музей. Тишината бе почти осезаема, когато Лампет влезе и черните му обувки с бомбета застъпваха безшумно по обикновения масленозелен мокет. Беше десет часа, галерията току-що бе отворила и още нямаше клиенти. Въпреки това трима асистенти в черни костюми и раирани ризи се навъртаха внимателно около входа.
	Лампет им кимна и мина през партера, като пътьом опитното му око оглеждаше картините по стените. Някой неуместно беше окачил една модерна абстракция до картина отпреди Възраждането и той си отбеляза наум да ги накара да я преместят. На творбите нямаше окачени цени: преднамерена политика. Хората добиваха чувството, че елегантно облечените асистенти ще посрещнат намръщено всяко споменаване на пари. За да поддържат самоуважението си, редовните клиенти си казваха, че те също са част от този свят, в който парите са просто една подробност, незначителна колкото датата на чека. Така че харчеха повече. Чарлз Лампет беше първо търговец и след това ценител на изкуството.
	Той заизкачва широките стълбища към първия етаж и зърна отражението си в стъклото на една рамка. Възелът на вратовръзката му беше малък, яката корава, а костюмът „Савил Роу“ му стоеше безупречно. Жалко, че беше напълнял, но пък все още имаше привлекателна фигура за възрастта си. Той неволно поизправи рамене.
	Отбеляза си наум, че стъклото на тази рамка не биваше да отразява. Под него имаше рисунка с писалка — който я беше сложил там, бе направил грешка.
	Отиде в кабинета си и окачи чадъра на закачалката. Приближи се до прозореца и се загледа надолу към Риджънт стрийт, докато палеше първата си пура за деня. Наблюдаваше движението и мислено си правеше списък на нещата, с които трябваше да се занимае отсега до първия джин с тоник в пет.
	Обърна се, когато влезе младшият му съдружник Стивън Уилоу.
	— Добро утро, Уилоу — каза той и седна на бюрото си.
	Уилоу отвърна:
	— Добро утро, Лампет.
	Придържаха се към навика на официалното обръщение, въпреки че бяха заедно от шест или седем години. Лампет беше поканил Уилоу за свой съдружник, за да разшири обхвата на „Белгрейв“ — Уилоу бе направил своя самостоятелна малка галерия, поддържайки приятелски връзки с половин дузина млади художници, които в крайна сметка се оказаха печеливши. По онова време Лампет бе видял, че „Белгрейв“ поизостава малко от пазара, а Уилоу предлагаше бърз начин да се навакса в съвременната област. Съдружието се бе получило — въпреки че във възрастта им имаше разлика от десетина-петнадесет години, Уилоу притежаваше същите основни качества като Лампет — художествен вкус и търговски нюх.
	По-младият мъж постави една папка на масата и отказа предложената му пура.
	— Трябва да поговорим за Питър Ъшър — рече той.
	— А, да. Тук нещо не е наред, но не знам какво.
	— Поехме го, когато фалира галерия „Шестдесет и девет“ — започна Уилоу. — Там в продължение на една година се беше представял добре — едно от платната му бе продадено за хиляда. Повечето се купуваха от петстотин нагоре. Но откакто дойде при нас, сме продали само две.
	— Какви цени им слагаме?
	— Горе-долу същите като на „Шестдесет и девет“.
	— Имай предвид, че може да са правили някои дяволии — рече Лампет.
	— Сигурно точно така е станало. Подозрително много картини с висока цена се появиха на пазара, скоро след като бяха продадени.
	Лампет кимна. Една от най-лошо пазените тайни в света на изкуството беше, че понякога търговците купуваха собствените си картини, за да стимулират търсенето на някой млад художник.
	— Но все пак, знаеш ли, ние не сме най-подходящата галерия за Ъшър. — Лампет видя повдигнатите вежди на съдружника си и добави: — Не те критикувам, Уилоу — навремето той изглеждаше истински удар. Но е твърде авангарден и вероятно свързването с уважавана галерия като нашата му е понавредило. Както и да е, сега всичко това е минало. Все още мисля, че е забележително добър млад художник. Длъжни сме да положим максимални усилия за него.
	Уилоу промени решението си и взе една пура от кутията върху инкрустираното писалище на Лампет.
	— Да, и аз така си помислих. Попитах го какво ще каже за една изложба, а той отговори, че има достатъчно картини, за да направи такава.
	— Добре. Може би в Новата зала? — Галерията беше твърде голяма, за да се посвети само на един художник, така че самостоятелните изложби се подреждаха в по-малки галерии или в част от тази на Риджънт стрийт.
	— Идеално.
	Лампет изрече замислено:
	— Чудя се дали няма да му направим услуга, ако го оставим да отиде другаде.
	— Може би, но светът би разбрал това другояче.
	— Напълно си прав.
	— Да му кажа ли тогава, че ще стане?
	— Не, още не. Може да ни се отвори нещо по-голямо. Снощи бях у лорд Кардуел на вечеря. Той иска да продаде колекцията си.
	— Леле боже, горкият човечец! Това е голяма поръчка за нас.
	— Да, и трябва да го направим внимателно. Все още го обмислям. Така че нека оставим този въпрос висящ за известно време.
	Уилоу извърна поглед към прозореца; както Лампет знаеше, това бе признак, че напряга паметта си.
	— Кардуел нямаше ли двама или трима Модиляни? — попита накрая той.
	— Точно така. — Лампет не се изненада, че това е известно на Уилоу: част от работата на търговеца на картини бе да знае къде се намират стотици произведения, чие притежание са и колко струват.
	— Интересно — продължи Уилоу. — Вчера, след като си тръгна, получих вест от Бон. На пазара се е появила колекция от скици на Модиляни.
	— Какви по-точно?
	— Скици с молив, за скулптури. Разбира се, все още не се продават открито. Можем да ги получим, ако пожелаем.
	— Добре. При всяко положение ще ги купим — мисля, че скоро цената на Модиляни ще се повиши. Както знаеш, от известно време се продава на по-ниски цени, защото не попада в никоя категория.
	Уилоу се изправи.
	— Ще се свържа с моя човек и ще му наредя да купува. А ако Ъшър попита нещо, ще му кажа, че се отлага.
	— Да. Бъди мил с него.
	Уилоу излезе и Лампет придърпа към себе си табличката със сутрешната поща. Вдигна един плик, чиято горна част беше предварително срязана… но точно тогава погледът му попадна на картичката отдолу. Той пусна плика и вдигна картичката. Погледна снимката отпред и се досети, че е на някоя парижка улица. След това я обърна и прочете съобщението. Отначало се усмихна, развеселен от задъханата проза и гората от удивителни.
	След това се отпусна замислено назад. Племенницата му умееше да се прави на женствено, шантаво младо парче, но имаше остър ум и някаква хладна решителност. Обикновено говореше сериозно, макар да звучеше като дръзка млада жена от 20-те.
	Лампет остави другата поща на табличката, пъхна картичката във вътрешния джоб на сакото си, взе си чадъра и излезе.


	Всичко в агенцията бе дискретно — дори и входът. Хитрото му разположение позволяваше, когато в предния двор влезеше такси, посетителят да не може да бъде видян от улицата как слиза, плаща на шофьора и влиза през вратата в единия край на портика.
	Персоналът с маниерното си раболепие наподобяваше на този в галерията — макар и по други причини. Ако ги притиснеха да кажат с какво точно се занимава агенцията, те биха смотолевили нещо от рода, че прави проучвания за своите клиенти. И точно както асистентите в „Белгрейв“ никога не говореха за пари, тези в агенцията никога не споменаваха думата „детективи“.
	И наистина, самият Лампет никога не беше виждал тук детективи. Служителите в „Липзис“ не разкриваха клиентите си, по простата причина че често не знаеха кои са. На дискретността тук се отдаваше дори по-голямо значение, отколкото на успешното завършване на дадена операция.
	Лампет беше разпознат, макар да бе идвал тук само два или три пъти. Поеха му чадъра и го въведоха в кабинета на господин Липзи — нисък, елегантен мъж с права черна коса и леко скръбен, тактично настоятелен подход на следовател, разследващ смъртен случай.
	Той се ръкува с Лампет и му посочи един стол. Кабинетът му приличаше по-скоро на адвокатски, а не на детективски — с тъмно дърво, чекмеджета вместо шкафове за папки и сейф на стената. Бюрото му беше отрупано, но подредено, със строени в редица моливи, събрани на спретнати купчини книжа и джобен електронен калкулатор.
	Калкулаторът напомни на Лампет, че по-голямата част от работата на агенцията бе да разследва вероятни измами — затова и се намираше в Сити. Но също така издирваха хора, а за Лампет — картини. Цените им бяха високи, което му действаше успокоително.
	— Шери? — предложи Липзи.
	— Благодаря.
	Докато мъжът наливаше питието от една гарафа, Лампет извади пощенската картичка от джоба си. Пое протегнатата му чаша и на нейно място подаде картичката. Липзи седна, остави шерито си недокоснато на бюрото и огледа картичката.
	Минута по-късно каза:
	— Доколкото схващам, искате да намерим тази картина.
	— Да.
	— Хм. Имате ли адреса на племенницата си в Париж?
	— Не, но сестра ми — нейната майка — разполага с него. Ще й го поискам. Но доколкото познавам Дилия, вероятно вече е напуснала Париж, за да търси този Модиляни. Освен ако той не се намира в Париж.
	— Значи… ни остават нейните приятели там. И тази снимка. Възможно ли е, ако мога така да се изразя, да е надушила следата на тази велика находка в близост до това кафене?
	— Твърде е вероятно — отвърна Лампет. — Добро предположение. Тя е много импулсивно момиче.
	— Така ми се стори от… ааа… стила на кореспонденцията. А сега, какви са шансовете това да се окаже празна работа?
	Лампет сви рамене.
	— При издирване на изгубени картини винаги съществува такава възможност. Но нека стилът на Дилия не ви подвежда — току-що е получила максимална оценка по история на изкуството и е една много хитра двадесет и пет годишна млада жена. Ако пожелае да работи за мен, бих я наел, дори и само за да я държа далеч от ръцете на конкуренцията.
	— А шансовете?
	— Петдесет на петдесет. Не, по-скоро — седемдесет на тридесет. В нейна полза.
	— Добре. Е, в момента имам подходящ човек за тази работа. Можем да пристъпим към действие веднага.
	Лампет стана, поколеба се и се намръщи, сякаш не знаеше как точно да изрази онова, което се канеше да каже. Липзи чакаше търпеливо.
	— Ааа… важно е момичето да не разбере, че аз съм инициаторът на това разследване, нали съзнавате това?
	— Разбира се — отвърна веднага Липзи. — То се подразбира.


	Галерията беше пълна с хора, които бъбреха, чукаха се с чаши и тръскаха пепел от пури на пода. Приемът имаше за цел да привлече вниманието на обществеността към малката колекция от различни германски експресионисти, която Лампет беше купил в Дания: картините не му харесваха, но бяха добра инвестиция. Гостите бяха клиенти, художници, критици и специалисти по история на изкуството. Някои бяха дошли, само за да бъдат видени в „Белгрейв“, понеже искаха да покажат на света, че това са кръговете, в които се движат; но в крайна сметка щяха да купят нещо, за да докажат, че не са пристигнали с единствената цел да отбележат присъствие. Повечето от критиците щяха да пишат за изложбата, понеже не можеха да си позволят да пренебрегнат нищо, което се правеше в „Белгрейв“. Художниците бяха дошли заради хапките и виното — безплатно ядене и пиене, а някои от тях имаха нужда от такова нещо. Може би единствените хора, които искрено се интересуваха от картините, бяха специалистите по история на изкуството и няколкото сериозни колекционери.
	Лампет въздъхна и погледна крадешком часовника си. Приличието изискваше да постои още един час. Жена му отдавна се бе отказала да бъде домакиня на приемите в галерията. Казваше, че са истинска досада и беше права. На Лампет му се искаше да си е у дома с чаша портвайн в едната ръка и книга в другата; да се изтяга на любимото си кресло — коженото, с коравата тапицерия от конски косъм и изгореното място на облегалката на ръката, където винаги слагаше лулата си — а жена му да седи срещу него и семейство Сидънс да са влезли в стаята, за да стъкнат огъня в камината за последен път през вечерта.
	— Иска ти се да си у дома, а, Чарли? — прозвуча зад него нечий глас и прекъсна мечтите му. — Предпочиташ да си седиш пред телевизора и да гледаш Барлоу?
	Лампет се насили да се усмихне. Рядко гледаше телевизия и мразеше да бъде наричан Чарли, освен от най-старите си приятели. Мъжът, на когото се усмихваше в момента, дори не му беше приятел — просто художественият критик на едно седмично списание, който притежаваше достатъчно добър нюх за изкуството, особено за скулптурата, но иначе беше ужасен досадник.
	— Здравей, Джак, радвам се, че успя да дойдеш — отвърна Лампет. — Всъщност се чувствам малко уморен за такива лъскави събития.
	— Знам как се чувстваш — каза критикът. — Труден ден? Много си се измъчил да намалиш цената на някой беден художник с някоя и друга стотачка?
	Лампет отново се насили да се усмихне, но не благоволи да отговори на духовитата обида. Спомни си, че списанието е с лява насоченост и по принцип не одобрява всеки, който прави пари от културата.
	Видя как Уилоу се промъква през навалицата към него и изпита искрена благодарност към младшия си партньор. Журналистът сякаш усети това и се извини.
	— Благодаря ти, че ме спаси — измърмори тихо Лампет на Уилоу.
	— Няма проблеми, Лампет. Това, което всъщност дойдох да ти кажа, е, че Питър Ъшър е тук. Искаш ли ти да се оправиш с него?
	— Да. Слушай, реших да направя изложба на Модиляни. Разполагаме с трите картини на лорд Кардуел, скиците, а и тази сутрин изникна друга възможност. Това е достатъчно за ядро. Би ли открил кой какво има?
	— Разбира се. Означава ли това, че самостоятелната на Ъшър отпада?
	— Страхувам се, че да. Нямаме празнини в програмата за месеци напред. Аз ще му кажа. Няма да му хареса, но едва ли ще му навреди чак толкова. Каквото и да правим, талантът му в края на краищата ще проличи.
	Уилоу кимна и се отдалечи, а Лампет тръгна да търси Ъшър. Намери го в другия край на галерията, седнал пред няколко от новите картини. Беше с жена и двамата си бяха напълнили поднос с ядене от бюфета.
	— Мога ли да се присъединя към вас? — попита Лампет.
	— Разбира се. Сандвичите са вкусни — заяви Ъшър. — Не съм ял хайвер от дни.
	Лампет се усмихна на сарказма и си взе мъничко квадратче бял хляб. Жената каза:
	— Питър се опитва да играе ролята на сърдит млад човек, но е твърде стар.
	— Не се познавате с устата ми жена, нали? — попита Ъшър.
	Лампет кимна.
	— Приятно ми е — каза той. — Свикнали сме с Питър, госпожо Ъшър. Търпим чувството му за хумор, понеже много харесваме неговата работа.
	Ъшър прие укора елегантно и Лампет разбра, че го е направил както трябва: замаскиран с добри обноски и украсен с ласкателство.
	Ъшър прокара поредния сандвич с вино и се обади отново:
	— Тогава кога ще направиш моята самостоятелна изложба?
	— Ами точно за това исках да поговорим — започна Лампет. — Боя се, че трябва да я отложим. Нали разбираш…
	Ъшър го прекъсна с почервеняло под дългата коса и Исусова брада лице:
	— Не ми пробутвай фалшиви извинения. Намерили сте нещо по-добро, с което да запълните празнината. С кого?
	Лампет въздъхна. Точно това се мъчеше да избегне.
	— Ще правим изложба на Модиляни. Но това не е единствената…
	— Колко дълго? — попита Ъшър с вече по-висок глас. Съпругата му го хвана за лакътя, за да го успокои. — Колко дълго предлагаш да се отложи изложбата ми?
	Лампет усети нечии очи да се впиват в гърба му и се досети, че част от тълпата вече наблюдава сцената. Усмихна се и наклони заговорнически глава, опитвайки се да накара Ъшър да говори по-тихо.
	— Не мога да кажа — промърмори той. — Програмата е препълнена. Да се надяваме, че в началото на следващата година…
	— Следващата година! — кресна Ъшър. — Боже господи, Модиляни може да мине без изложба, но аз трябва да живея! Семейството ми трябва да яде!
	— Моля те, Питър…
	— Не! Няма да млъкна!
	Вече цялата галерия бе притихнала и Лампет усети с отчаяние, че всички ги зяпат. Ъшър извика:
	— Не се съмнявам, че ще направиш пари от Модиляни, защото той е мъртъв. Няма да сториш нищо добро за човешката раса, но ще натрупаш богатство. Твърде много тлъсти печалбари като теб управляват бизнеса, Лампет. Знаеш ли какви цени взимах, преди да дойда в проклетата ти, измислена галерия? Получих с тях шибаната си ипотека. А „Белгрейв“ не направи нищо друго, освен да намали цените ми и да скрие картините ми така, че никой да не ги купува. Приключих с теб, Лампет! Ще занеса платната си другаде, така че можеш да си завреш шибаната галерия в задника!
	Лампет се сгърчи от неприличния език. Беше се изчервил като рак, съзнаваше това, но не можеше да направи нищо.
	Ъшър се обърна театрално и изхвръкна навън. Тълпата му направи път и той мина през нея с гордо вдигната глава. Жена му го последва, като се мъчеше да не изостава и избягваше очите на гостите. Всички погледнаха нерешително към Лампет.
	— Извинявам се за… това — рече той. — Моля ви да продължите да се забавлявате и по възможност да забравите за случилото се. — Той отново се помъчи да се усмихне. — Ще си взема още една чаша вино и се надявам всички да последвате примера ми.
	Тук-там започнаха да се чуват разговори, които постепенно се разпространиха, докато не изпълниха залата с непрекъснато жужене. Кризата бе преодоляна. Беше огромна грешка да кажат на Ъшър новината тук, в галерията, на приема — в това нямаше съмнение. Лампет бе взел решението след един дълъг, изпълнен с вълнения ден. Реши, че за в бъдеще ще се прибира у дома рано и ще започва работа късно. Беше твърде стар, за да се преуморява.
	Намери си чаша вино и го изпи на един дъх. След малко спря да се поти и коленете му престанаха да треперят. Господи, какъв конфуз! Проклети художници!


>>	Трета глава

	Питър Ъшър облегна велосипеда си на огледалната витрина на галерия „Диксън и Диксън“ на Бонд стрийт. Свали щипките от панталоните си и разтърси крака, за да оправи гънките. Огледа се в стъклото: евтиният костюм изглеждаше малко омачкан, но бялата риза, широката вратовръзка и жилетката му придаваха известна елегантност. Беше потен под дрехите. Пътуването от Клапъм бе дълго и горещо, но не можеше да си позволи билета за метрото.
	Той преглътна гордостта си, отново реши да бъде учтив, скромен и благ, и влезе в галерията.
	В приемната го доближи хубавичко момиче с очила и къса пола. „Вероятно печели повече от мен седмично“, помисли си мрачно Питър, но след това си припомни какво бе решил и потисна мисълта.
	Момичето се усмихна любезно.
	— Мога ли да ви помогна, господине?
	— Бих искал да говоря с господин Диксън. Името ми е Питър Ъшър.
	— Ще седнете ли, докато проверя дали господин Диксън е тук?
	— Благодаря.
	Питър се настани на тапицираното със зелена изкуствена кожа кресло и се загледа как девойката сяда на бюрото си и вдига телефона. Под бюрото, между колонките от чекмеджета, се виждаха коленете й. Тя се размърда на стола, краката й се разтвориха и той зърна гладката, обута в чорапи вътрешна страна на бедрата й. Запита се дали… „Не ставай глупак“, порица се сам. Тя щеше да очаква скъпи коктейли, най-добрите места в театъра, стек „Даян“ и бордо. А той можеше да й предложи някой авангарден филм в Раундхаус, а после връщане в нейното жилище с двулитрова бутилка югославски ризлинг от „Сейнсбърис“. Никога нямаше да стигне по-нагоре от тези колена.
	— Бихте ли желали да отидете до кабинета? — попита момичето.
	— Зная пътя — рече Ъшър, докато се изправяше.
	Мина през вратата и продължи по покрития с мокет коридор към друга врата. Вътре имаше още една секретарка. Всичките тези проклети секретарки, помисли си той, не биха могли да съществуват без художниците. Тази беше по-възрастна, също толкова привлекателна и дори още по-недостъпна. Тя каза:
	— Господин Диксън е страшно зает тази сутрин. Ако бъдете така любезен да поседнете за малко, ще ви уведомя, когато се освободи.
	Питър отново седна и се опита да не зяпа жената. Огледа картините по стените: акварелни пейзажи, които не се различаваха особено един от друг — точно онзи тип изкуство, който го отегчаваше. Секретарката имаше големи гърди в сутиен със заострени чашки под свободния, тънък пуловер. Ами ако изведнъж се изправеше и започнеше бавно да изхлузва пуловера през главата си… Боже господи, млъкни, мозъко! Един ден щеше да нарисува някои от тези фантазии, за да се отърве от тях. Разбира се, никой нямаше да ги купи. Питър дори нямаше да поиска да ги запази. Но можеше да му се отразят добре.
	Погледна часовника си. Диксън хич не бързаше. „Бих могъл да правя порнографски рисунки за мръсни списания — и по този начин се изкарват пари. Но каква проституция с дарбата на тези ръце“, помисли си той.
	Секретарката вдигна телефона в отговор на тихо избръмчаване.
	— Благодаря, господине — каза тя и остави слушалката. После се изправи и заобиколи бюрото. — Моля влезте — предложи на Ъшър и му отвори вратата.
	Диксън се изправи при влизането на Питър. Беше висок, сух мъж с очила и излъчване на общопрактикуващ лекар. Ръкува се с госта си, без да се усмихне, и енергично го помоли да седне.
	После опря лакти на старинното си писалище и попита:
	— Е, какво мога да направя за вас?
	Питър беше репетирал думите си през целия път дотук, докато караше колелото. Не се съмняваше, че Диксън ще го приеме, но въпреки това не искаше да обиди човека по никакъв начин.
	— От известно време насам не съм доволен от начина, по който „Белгрейв“ ме представят. Чудя се дали не бихте искали да излагате мои работи.
	Диксън повдигна вежди.
	— Това е малко неочаквано, нали?
	— Може и така да изглежда, но както вече казах, от доста време го трупам.
	— Разбирам. Да видим, какво сте направили напоследък?
	За момент Питър се запита дали Диксън не е чул за свадата предишната вечер. Дори и да беше така, не казваше нищо по въпроса. Питър отговори:
	— „Кафява линия“ преди известно време се продаде за шестстотин лири, а „Две кутии“ — за петстотин и петдесет. — Звучеше добре, но всъщност това бяха единствените картини, които беше продал за последните осемнадесет месеца.
	— Чудесно — рече Диксън. — А сега, какъв е проблемът с „Белгрейв“?
	— Не съм сигурен — отвърна искрено Питър. — Аз съм художник, а не търговец. Но те като че ли изобщо не лансират работата ми.
	— Хм. — Диксън изглеждаше замислен. „Прави се на труднодостъпен“, помисли си Питър. Накрая Диксън заяви: — Е, господин Ъшър, боя се, че не можем да ви вместим в програмата си. Жалко.
	Питър го зяпна слисано.
	— Какво имате предвид с това, че не можете да ме вместите? Преди две години всички галерии в Лондон ме искаха! — Той отметна дългата коса от лицето си. — Господи! Не можете да ми откажете!
	Диксън изглеждаше нервен, сякаш се страхуваше от яростта на младия художник.
	— Моето мнение е, че от известно време са ви били слагани прекалено високи цени — обясни той. — Мисля, че от нас ще бъдете също толкова недоволен, колкото и от „Белгрейв“, защото проблемът не се корени в галерията, а във вашата работа. След време цената й отново ще се повиши, но понастоящем вашите платна заслужават не повече от триста двадесет и пет лири. Съжалявам, но такова е моето решение.
	Ъшър доби напрегнат, почти умоляващ вид.
	— Слушайте, ако ми откажете, ще се наложи да започна да боядисвам къщи. Не разбирате ли — трябва да имам галерия, която да ме представя!
	— Ще се справите, господин Ъшър. Всъщност дори ще преуспеете. До десет години ще станете един от най-търсените художници на Англия.
	— Тогава защо не ме поемете?
	Диксън въздъхна нетърпеливо. Намираше разговора за крайно неприятен.
	— Ние не сме типът галерия, която ви трябва в момента. Както знаете, занимаваме се главно със скулптури и картини от края на деветнадесети век. Имаме подписани договори само с двама живи художници и те отдавна са се доказали. Освен това нашият стил не е вашият.
	— Какво, по дяволите, означава това?
	Диксън се изправи.
	— Господин Ъшър, опитах се да ви откажа учтиво и да ви обясня разумно мнението си, без резки думи или ненужна прямота — повече вежливост, сигурен съм, отколкото вие бихте ми оказали. Но ме принуждавате да бъда напълно откровен. Снощи сте предизвикали ужасно неприятна сцена в „Белгрейв“. Обидили сте собственика и сте възмутили гостите му. Не желая подобни сцени в „Диксънс“. А сега ви пожелавам приятен ден.
	Питър стана, свел нападателно глава напред. Понечи да заговори, но после се поколеба, врътна се и излезе.
	Закрачи по коридора, прекоси фоайето и излезе на улицата. Качи се на велосипеда си и погледна нагоре към прозорците.
	После кресна:
	— Върви на майната си! — И се отдалечи с колелото.
	Изливаше яростта си върху педалите, натискаше ги ожесточено и набираше скорост. Не обръщаше внимание на светофарите, знаците за еднопосочно движение и автобусните спирки. На кръстовищата се качваше на тротоарите, разпръскваше пешеходците и приличаше на луд с развятата от вятъра коса, дългата брада и деловия си костюм.
	След известно време откри, че кара по крайбрежната улица близо до Виктория и яростта му се е поуталожила. Беше грешка изобщо да се забърква с художествени институции, реши той. Диксън беше прав: неговият стил не съвпадаше с техния. По онова време перспективата му изглеждаше съблазнителна: договорът с една от старите, свръхуважавани галерии сякаш му предлагаше постоянна сигурност. Това бе лошо за един млад художник. Може би бе повлияло на работата му.
	Трябваше да си остане във второстепенните галерии, при младите бунтовници; места като „Шестдесет и девет“, която в продължение на две години представляваше огромна революционна сила, преди да фалира.
	Подсъзнанието му го насочваше към Кингс Роуд и той внезапно разбра защо. Беше чул, че Джулиан Блак, бегъл познат от художественото училище, отваря нова галерия, която щеше да се нарича галерия „Блак“. Джулиан беше ярка личност: бореше се срещу общоприетото, презираше традициите в света на изкуството и страстно се интересуваше от живопис, макар самият той да бе безнадеждно некадърен художник.
	Питър наби спирачки пред един магазин. Витрината му беше изпоцапана с вар, а на тротоара отвън лежаха купчина дъски. Покачен на стълба художник рисуваше фирмата. Досега беше написал: „Галерия Бла“.
	Питър подпря велосипеда. Джулиан е идеалният вариант, реши той. Сигурно сега търсеше художници и ужасно щеше да се зарадва да привлече някой известен като Питър Ъшър.
	Вратата не беше заключена и Питър влезе, стъпвайки по накапана с боя мушама. Стените на просторната зала бяха боядисани в бяло и един електротехник инсталираше прожектори на тавана. В другия край някакъв мъж поставяше мокет върху бетонния под.
	Питър видя Джулиан веднага. Беше застанал току до входа и говореше с някаква жена, чието лице му бе смътно познато. Беше облечен в черен кадифен костюм с фльонга вместо вратовръзка. Добре подстриган, той изглеждаше доста впечатляващо, но по-скоро като чиновник в държавно учреждение.
	При влизането на Питър той се обърна с вежливо изражение на лицето, сякаш се готвеше да каже: „Мога ли да ви помогна?“ Но след това очевидно го позна и възкликна:
	— Мили боже, Питър Ъшър! Ама че изненада. Добре дошъл в галерия „Блак“!
	Здрависаха се.
	— Изглеждаш преуспял — заяви Питър.
	— Необходима илюзия. Но ти наистина се справяш добре — боже господи, собствена къща, жена и бебе! Съзнаваш ли, че би трябвало да гладуваш в някоя мансарда? — И се засмя.
	Питър посочи въпросително с глава към жената.
	— О, извинявай — съобрази Джулиан. — Да ти представя Саманта. Познаваш я по физиономия.
	Жената каза:
	— Здрасти.
	— Разбира се! — възкликна Питър. — Актрисата! Приятно ми е. — Той се ръкува с нея. После се обърна към Джулиан. — Виж, чудех се дали не можем да поговорим по работа за минутка.
	Джулиан доби озадачен и малко предпазлив вид.
	— Разбира се — отвърна той.
	— Трябва да тръгвам — обади се Саманта. — Доскоро.
	Джулиан й отвори вратата, после се върна и седна върху един сандък.
	— Добре, стари приятелю, изплюй камъчето!
	— Напуснах „Белгрейв“ — обясни Питър. — Търся ново място, където да си окачвам цапаниците, и мисля, че при теб би било идеално. Спомняш ли си колко добре работихме заедно, когато организирахме Парцаления бал? Струва ми се, че можем отново да бъдем отличен екип.
	Джулиан се намръщи и погледна към витрината.
	— Напоследък не се продаваш много добре, Пийт.
	Питър вдигна ядно ръце нагоре.
	— О, хайде, Джулиан, не можеш да ми откажеш! Ще бъда истинска печалба за теб.
	Джулиан сложи ръце на раменете на Питър.
	— Нека ти обясня нещо, стари приятелю. Имах двадесет хиляди лири за откриването на тази галерия. Знаеш ли колко съм похарчил до този момент? Деветнадесет хиляди. А знаеш ли колко картини съм купил? Нито една.
	— И за какво отиде всичко?
	— Предплата на наема, обзавеждане, боядисване, персонал, вноски за това, вноски за онова, реклама… Трудно е да се влезе в този бизнес, Пийт. Ако те взема сега, трябва да ти отделя достатъчно място — не само защото сме стари приятели, но и защото иначе ще се разнесе мълвата, че съм взел картините ти, без да ги откупя, а това би навредило на репутацията ми — знаеш колко бързо се разпространяват клюките в това общество.
	— Зная.
	— Но твоите работи не се продават. Пийт, не мога да си позволя да използвам скъпоценно стенно пространство за творби, които не мога да продам. През първите шест месеца на тази година фалираха четири лондонски галерии. Лесно мога да ги последвам.
	Питър кимна бавно. Не изпитваше никакъв гняв. Джулиан не беше от тлъстите паразити в света на изкуството — по-скоро се намираше на дъното, заедно с художниците.
	Нямаше какво повече да си кажат. Питър отиде бавно до вратата. Докато я отваряше, Джулиан извика:
	— Съжалявам.
	Питър отново кимна и излезе.
	В седем и половина седеше на едно столче в класната стая, докато учениците влизаха един по един. Навремето, когато прие работата като учител по рисуване в местния политехникум, нямаше представа колко благодарен ще бъде един ден за двадесетте лири седмично, които тя му носеше. Преподаването беше досадно и във всеки клас имаше най-много по един хлапак с вродена искрица талант; но парите плащаха ипотеката и сметките в бакалницата, само толкова.
	Седеше мълчаливо, а те се настаниха зад триножниците си и го зачакаха да им каже дали да започват, или ще им изнесе лекция. Беше ударил две питиета на път за училище — похарчването на няколко шилинга му се виждаше незначително в сравнение с бедата, застигнала кариерата му.
	Беше добър учител, знаеше това: учениците харесваха явния му ентусиазъм и прямите, понякога дори жестоки оценки на рисунките им. Намираше начин да подобри работата им, дори на онези, които нямаха талант; показваше им някои трикове и им посочваше техническите грешки, освен това знаеше как да ги накара да помнят.
	Половината от тях искаха да следват изящни изкуства, глупаците му с глупаци. Някой трябваше да им каже, че си губят времето — можеха да направят рисуването свое хоби и да му се наслаждават цял живот, докато работят като банкови чиновници или компютърни програмисти.
	По дяволите, някой наистина трябваше да им каже.
	Всички бяха тук. Питър се изправи.
	— Тази вечер ще говорим за света на изкуството — започна той. — Предполагам, че някои от вас се надяват не след дълго да станат част от него.
	Един-двама в залата кимнаха.
	— Е, за онези, които имат подобни намерения, ето най-добрия съвет, който някой може да ви даде. Забравете тази работа. Нека ви кажа защо. Преди два месеца в Лондон бяха продадени осем картини за общо четиристотин хиляди лири. Двама от художниците са умрели в нищета. Знаете ли защо се получава така? Докато е жив, художникът се посвещава на изкуството, излива кръвта на живота си върху платното. — Питър кимна мрачно. — Мелодраматично, нали? Но е вярно. Разбирате ли, всичко, за което го е грижа, е рисуването. Но дебелаците, богаташите, светските дами, търговците и колекционерите, които търсят изгодни вложения и избягване на данъци — те не харесват работата му. Искат нещо сигурно и познато, а освен това не знаят нищо — съвсем нищичко — за изкуството. Така че не купуват и художникът умира млад. После, след няколко години, един-двама схватливи люде започват да разбират какво е имал предвид и изкупуват картините му — от приятели, на които ги е подарявал, от магазинчета за вехтории, от долнопробни галерии в Борнмът и Уотфорд. Цената на картините скача и търговците започват да ги купуват. Изведнъж художникът става, първо, модерен и, второ — добро капиталовложение. Картините му носят астрономически цени — петдесет хиляди, двеста хиляди, колкото ви дойде наум. Кой прави пари? Търговците, хитрите вложители, хората, които са имали достатъчно добър вкус, за да купят картините, преди да са станали модни. Както и собствениците на галерии и персоналът им. Всички, освен художника — защото той е мъртъв. Междувременно днешните млади художници се борят да свържат двата края. В бъдеще техните картини ще се продават за астрономически суми — но сега това не им върши никаква работа. Може би си мислите, че правителството ще вземе процент от тези големи сделки с картини и ще го използва, за да построи ателиета с нисък наем. Не. Художникът губи винаги. Нека ви разкажа за себе си. Донякъде бях изключение — работата ми започна да се продава, преди да съм умрял. Това ми позволи да взема заем за къща и да стана баща. Бях най-многообещаващият художник на Англия. Но нещата се объркаха. Бил съм „надценен“, казаха. Излязох от мода. Обноските ми бяха неподходящи за доброто общество. Изведнъж станах отчаяно беден. Отидох на боклука. О, все още имам огромен талант, казват. До десет години съм щял да бъда на върха. Но дотогава може да гладувам, да копая канали или да обирам банки. Не им пука, разбирате ли…
	Питър направи пауза и за пръв път осъзна колко дълго е говорил и колко погълнат е бил от собствените си думи. Всички в стаята бяха замлъкнали, поразени от яростната, страстна и откровена изповед.
	— Разбирате ли — каза накрая той, — последната им грижа е човекът, който използва дадения си от Бога талант, за да сътвори чудото на една картина — художникът.
	Сетне седна на стола и се втренчи в чина пред себе си. Беше стар училищен чин с изрязани инициали и петна от старо мастило, пропити в дървото. Взря се в шарката и забеляза, че прилича на абстрактна картина.
	Учениците сякаш се досетиха, че урокът е свършил и един по един станаха, събраха си нещата и излязоха. Пет минути по-късно в стаята остана само Питър, който опря глава на чина и затвори очи.


	Беше тъмно, когато се прибра в малката си къщичка в Клапъм. Навремето бяха имали трудности да получат заем за нея, колкото и евтина да беше, заради старинността й. Но успяха.
	Още в началото Питър се направи на майстор и превърна горния етаж в ателие, като събори вътрешните стени и изби прозорец на покрива. Тримата спяха в спалнята долу, а освен нея имаха една дневна и кухня, както и баня, и тоалетна в пристройката отзад.
	Питър влезе в стаята и целуна Ан.
	— Страхувам се, че си излях яда, като се разкрещях на децата — каза той.
	— Няма нищо — усмихна се тя. — Лудия Мич е дошъл да те поразведри. В ателието е, а аз слязох да направя сандвичи.
	Питър се качи горе. Лудия Мич наричаха Артър Мичъл, състудент на Питър от Слейд. Беше станал учител, отказвайки да се впусне в рискованото комерсиално начинание да бъде само художник. Освен това споделяше крайното презрение на Питър към света на изкуството и неговите претенции.
	Когато Питър влезе, гостът тъкмо гледаше едно наскоро завършено платно.
	— Какво мислиш? — попита Питър.
	— Лош въпрос — отговори Мич. — Предизвикваш ме да изсипя куп глупости за движение, работа с четката, план и чувство. По-добре е да попиташ дали бих го окачил на стената си.
	— Би ли го окачил на стената си?
	— Не. Не би ми подхождало на тежкарския апартамент.
	Питър се засмя.
	— Ще отвориш ли най-сетне бутилката уиски, която си донесъл?
	— Разбира се. Да организираме бдение.
	— Ан ти е казала?
	— Да. Открил си за себе си онова, за което те предупреждавах преди години. И все пак най-добре е човек да го изпита на свой гръб.
	— Дума да няма.
	Питър донесе две недотам чисти чаши от една лавица и Мич наля уиски. Пуснаха плоча на Хендрикс и известно време слушаха мълчаливо акордите на китарата. Ан донесе сандвичи със сирене и тримата се заловиха със задачата да се напият.
	— Най-лошото е — каза в един момент Мич, — че сърцевината на лайното, така да се каже…
	Питър и Ан се засмяха на обърканата метафора.
	— Продължавай — рече Питър.
	— Най-фундаменталната скапана глупост е твърдението, че една творба е уникална. Твърде малко картини са уникални в който и да било значим смисъл. Освен ако в някоя няма нещо своеобразно — като например усмивката на Мона Лиза, да вземем този бележит пример, — но дори и тя може да бъде имитирана.
	— Не изцяло и абсолютно точно — вметна Питър.
	— Е, ще бъде точно там, където има значение. Няколко милиметра по-настрани, едва забележима разлика в цвета — тези неща не са важни за една средна, струваща петдесет хиляди лири картина. Боже мой, Мане не е рисувал точно копие на картините, които е имал в главата си — просто е мацвал боята долу-горе там, където му се е струвало, че трябва. Смесвал е цветовете, докато са започнели да му изглеждат добре. Да вземем „Девицата на скалите“. Има една в Лувъра и една в Националната галерия. Всички са съгласни, че едната трябва да е фалшива. Но коя? Тази в Лувъра, казват лондонските експерти. Тази в Националната галерия — казват французите. Никога няма да разберем. Но кой го е грижа? Нужно е само да ги погледнеш, за да видиш колко са велики. И все пак, ако се открие със сигурност коя е фалшивата, никой повече няма да отиде да я види. Глупости на търкалата.
	Той отпи от чашата и си наля още уиски. Ан промълви:
	— Не ти вярвам. Този, който рисува копието, трябва да е не по-малко гениален от автора на картината.
	— Дрън-дрън! — избухна Мич. — Ей сега ще ти го докажа. Дай ми платно и ще ти нарисувам един Ван Гог за двадесет минути.
	— Прав е — съгласи се Питър. — И аз бих могъл да го направя.
	— Но не толкова бързо като мен — обади се Мич.
	— По-бързо.
	— Добре — заяви Мич и стана. — Да си направим състезание по скоростно рисуване на шедьоври.
	Питър скочи на крака.
	— Отлично! Ето два листа хартия — не можем да хабим платно.
	Ан се засмя.
	— И двамата сте луди.
	Мич закрепи с кабарчета листите на стената, докато Питър изваждаше две палитри и предложи:
	— Назови един художник, Ан.
	— Добре — Ван Гог.
	— Дай ни име на картина.
	— Ъммм… „Гробарят“.
	— А сега кажи „готови, старт“.
	— Готови, старт!
	Двамата започнаха да рисуват настървено. Питър очерта фигура на мъж, облегнат на лопата, напляска малко трева в краката му и се зае да му рисува гащеризона. Мич се захвана с лицето: набръчканото, уморено лице на стар селянин. Ан наблюдаваше с удивление как двете картини постепенно се оформят.
	И на двамата им отне повече от двадесет минути. Бяха напълно погълнати от работата си. По едно време Питър отиде до лавиците и взе оттам книга с цветни илюстрации и я отвори.
	Гробарят на Мич се напрягаше, притискайки с крак лопатата в коравата земя, с приведено масивно, грубовато тяло. Той гледа няколко минути листа, като прибавяше по нещичко тук-там и отново отстъпваше назад.
	Питър започна да рисува нещо мъничко и черно в долния край на своя лист. Изведнъж Мич извика:
	— Готово!
	Питър погледна работата на Мич.
	— Прасе — измърмори той. После отново се взря. — Не, не си готов — няма подпис. Ха-ха!
	— Трънки!
	Мич се наведе над картината и взе да я подписва. Питър довърши своя подпис. Ан се засмя, докато ги наблюдаваше.
	И двамата отстъпиха едновременно назад.
	— Спечелих! — извикаха в един глас и избухнаха в смях.
	Ан изръкопляска.
	— Е — заключи тя, — ако някога се озовем на опашката за социални помощи, ето един начин да си изкарвате хляба.
	Питър все още се смееше.
	— Това е идея! — изрева той.
	Двамата с Мич се спогледаха. Усмивките им бавно, комично изгаснаха, когато се втренчиха в картините на стената.
	Гласът на Питър прозвуча ниско, хладно и сериозно.
	— Всемогъщи боже! — изрече той. — Това се казва идея.


>>	Четвърта глава

	Джулиан Блак беше малко притеснен, докато влизаше в централата на вестника. Напоследък често се притесняваше: за галерията, за парите, за Сара и родата й. Което всъщност бе един и същи проблем.
	Мраморното фоайе изглеждаше доста внушително, с висок таван, полиран месинг и фрески по стените. Незнайно защо си бе представял, че редакцията на един вестник ще е занемарена и оживена, но тази тук приличаше на стилен публичен дом.
	Табло със златни букви до металната асансьорна врата показваше на посетителите какво има на всеки етаж. В зданието се помещаваха един сутрешен и един вечерен вестник, както и най-различни списания.
	— Мога ли да ви помогна, господине?
	Джулиан се обърна и видя, че един униформен портиер е застанал до него.
	— Може би — отвърна той. — Бих искал да се видя с господин Джак Бест.
	— Бихте ли попълнили един формуляр, моля?
	Озадачен, Джулиан последва мъжа до бюрото в единия край на фоайето. Беше му подадено зелено листче, на което имаше място за неговото име, името на човека, когото търсеше, както и по каква работа. „Това проучване може би е необходимо“, помисли си благосклонно той, докато попълваше формуляра със златния „Паркър“, който извади от джоба си. Сигурно в редакцията на един вестник идваха много смахнати.
	„Така се чувстваш особено привилегирован, задето ти се позволява да говориш с журналистите“, реши той. Докато чакаше да отнесат съобщението на Бест, се запита дали бе разумно да идва лично. Можеше просто да изпрати официално съобщение. Той приглади коса и опъна нервно сакото си.
	Някога, преди много години, нищо не бе в състояние да го нервира. Тогава беше училищен шампион по бягане на дълги разстояния, главен отговорник по дисциплината, водач на отбора по дебати. Сякаш не можеше да прави друго, освен да печели. После се бе заел с изкуство. Неизвестно за кой път обвини това свое шантаво, неразумно решение за всичките си проблеми. Оттогава не правеше нищо друго, освен да губи. Единствената му награда бе Сара, но и тази победа се бе оказала фалшива. „Тя с нейните златни паркъри“, помисли си Джулиан. Усети се, че щрака несъзнателно бутончето на писалката и с ядна въздишка я прибра в джоба на сакото си. Ах, този неин стремеж всичко да е златно — мерцедесът й, официалните й рокли и проклетият й баща.
	Чифт ожулени, износени обувки изникнаха в горната част на мраморните стълби и заслизаха, влачейки се. Последваха ги кафяви изтъркани панталони без ръбове, а по парапета се плъзна една пожълтяла от никотин ръка. Мъжът, който се появи, беше слаб и изглеждаше доста нетърпелив. Той погледна зеленото листче в ръката си, докато се приближаваше към Джулиан.
	— Господин Блак? — изрече въпросително мъжът.
	Джулиан му протегна ръка.
	— Приятно ми е, господин Бест.
	Бест вдигна ръка към лицето си и отметна назад падналия върху него дълъг черен кичур.
	— Какво мога да направя за вас? — попита той.
	Джулиан се огледа. Очевидно нямаше да бъде поканен в кабинета на Бест, нито дори помолен да седне. Той продължи решително:
	— Скоро ще отварям нова галерия на Кингс Роуд. Естествено, като художествен критик на „Лъндън Магазин“, вие ще бъдете поканен на приема, но се питах дали не можем да си поприказваме за целите на галерията.
	Мъжът кимна уклончиво. Джулиан помълча, за да му даде възможност да го покани в кабинета си, но Бест не продума.
	— Ами — продължи Джулиан — идеята е да не се обвързва с определена школа или група художници, а стените й да бъдат достъпни за всякакви второстепенни движения — нещо, което е твърде ексцентрично за съществуващите галерии. Говоря за млади художници с нови, радикални идеи.
	Виждаше се, че Бест започва да се отегчава.
	— Вижте, нека ви почерпя едно питие.
	Бест погледна часовника си.
	— Затворено е — каза той.
	— Ами… ммм… какво ще кажете за едно кафе?
	Той отново погледна часовника си.
	— Всъщност мисля, че най-добре ще бъде да си поприказваме, когато наистина отворите. Защо не ми изпратите покана и информация за себе си, а след това ще видим дали не можем да се срещнем по-късно.
	— О! Ами добре тогава — отвърна Джулиан. Беше стъписан.
	Бест се ръкува с него.
	— Благодаря ви, че дойдохте — каза той.
	— Да. — Джулиан се обърна и си тръгна.
	Вървеше по тясната улица към Флийт стрийт и се чудеше къде е сбъркал. Очевидно трябваше да преразгледа плана си за лично посещение на всички лондонски критици. Щеше да им пише и може би да им разпрати едно малко есе за идеите на галерия „Блак“. Всички щяха да дойдат на приема, тъй като щеше да има безплатно пиене, а знаеха, че и приятелчетата им ще присъстват.
	Господи! Само се надяваше да дойдат на приема. Каква катастрофа щеше да бъде, ако никой не се появеше.
	Не проумяваше как може Бест да е толкова отегчен. В Лондон нови галерии не се откриваха всяка седмица, нито дори всеки месец. Разбира се, критиците имаха да ходят на много изложби и повечето от тях разполагаха с твърде малко свободно време. Все пак човек би си помислил, че поне ще хвърлят един поглед на новото място. Може би Бест просто беше лош човек. Всъщност дано да бе най-лошият. Джулиан се ухили, а после потръпна от несъзнателната игра на думи*.
	[* Бест (англ.) — най-добрият. — Б.пр.]
	Вече нищо, до което се докоснеше, не се превръщаше в злато. Той се върна мислено към времето, когато бе започнал да губи тази своя способност. Дълбоко потънал в мислите си, се нареди на опашката за автобуса и застана до бордюра със скръстени ръце.
	Беше в художественото училище, когато откри, че всеки е не по-малко добър от него в онзи свръхвелик и изтънчен стил, който така го беше издигал през последните две години в държавното училище. Всички студенти знаеха за Алън Гинсбърг*1, Киркегор*2 и амфетамините, за Виетнам и председателя Мао*3. И още по-лошо, всички можеха да рисуват — а Джулиан не можеше.
	[*1 Американски поет (роден 1926 г.). — Б.р.]
	[*2 Датски философ и теолог (1813–1855). — Б.р.]
	[*3 Китайски комунистически водач (1893–1976). — Б.р.]
	Неочаквано се бе оказал без стил и талант. И все пак упорстваше, дори вземаше изпитите. Но нямаше никаква полза. Беше видял как истински талантливи хора като Питър Ъшър отиват в художествената академия в Слейд или другаде, докато той трябваше да се бори отчаяно за работа.
	Опашката се раздвижи. Джулиан вдигна поглед и видя автобуса, който чакаше, да стои на спирката. Той скочи на стъпалата и влезе навътре.
	Всъщност вече работеше, когато срещна Сара. Един стар приятел от училище, влязъл в издателския бизнес, му бе предложил да илюстрира един роман за деца. Парите от аванса му дадоха възможност да заблуди Сара, че е преуспял художник. А когато тя откри истината, вече бе късно за нея — и за баща й.
	Спечелването на Сара за малко го заблуди, че отново е върнал някогашната си способност, но след това всичко рухна. Джулиан слезе от автобуса, надявайки се, че тя няма да си е у дома.
	Къщата се намираше във Фулъм, макар че Сара настояваше да го наричат Челси. Баща й я беше купил и Джулиан не можеше да не признае, че дъртият гадняр е направил добър избор. Беше малка — три спални, две гостни и кабинет, — но ултрамодерна, само от бетон и алуминий. Джулиан отключи входната врата и се изкачи по няколкото стъпала до голямата дневна.
	Три от стените бяха стъклени. За съжаление единият от огромните прозорци гледаше към шосето отпред, а другият — към стената от тухли и чамови греди на съседната къща. Но от задния прозорец се виждаше малката им градинка, поддържана от градинаря на половин работен ден, който прекарваше по-голямата част от двадесетте часа седмично в пушене на ръчно свити цигари и в косене на малката като носна кърпичка морава. Сега следобедното слънце струеше радостно в стаята, придавайки приятен блясък на тапицерията от златистокафяво кадифе.
	Едно от ниските, широки кресла бе украсено с дългокракото тяло на Сара. Джулиан се наведе и я целуна механично по бузата.
	— Добро утро — изрече тя.
	Той устоя на изкушението да погледне часовника си. Знаеше, че е пет следобед, но Сара беше станала по пладне.
	Седна срещу нея.
	— Какво правиш? — попита я.
	Тя сви рамене. В дясната й ръка имаше дълга цигара, а в лявата — чаша. Не правеше нищо. Способността й да не прави нищо с часове наред така и не преставаше да удивлява Джулиан.
	Сара забеляза, че погледът му се насочва към чашата й.
	— Ще пиеш ли нещо? — попита тя.
	— Не. — Но веднага промени решението си. — Добре, ще ти правя компания.
	— Ще ти налея.
	Тя стана и отиде до барчето. Очевидно много внимаваше къде стъпва. Докато наливаше водката, изля част от нея върху полирания плот.
	— Откога пиеш? — попита той.
	— О, господи! — измърмори Сара. От нейната уста богохулството прозвуча гадно. Знаеше как да ругае така, че думите й да попадат право в целта. — Не започвай пак.
	Джулиан потисна въздишката си.
	— Извинявай — промълви той. После пое чашата от ръката й и отпи.
	Сара кръстоса крак върху крак. Халатът й се отвори и разкри един дълъг, изваян прасец. Джулиан си спомни, че някога бе забелязал първо хубавите й крака. „Стигат чак до раменете й“, беше обяснил дрезгаво пред един приятел на онзи пръв купон. А ръстът й още тогава му бе взел ума — беше с няколко сантиметра по-висока от него, дори и без скандалните обувки с платформи.
	— Как мина? — попита тя.
	— Зле. Отрязаха ме.
	— Леле боже! Горкият Джулиан, винаги го отрязват.
	— Мисля, че се договорихме да не се държим враждебно един с друг.
	— Добре.
	Джулиан обобщи:
	— Просто ще изпратя официално съобщение и ще се надявам драскачите да се появят. Дано да се получи добър купон.
	— А защо да не се получи?
	— Заради парите, ето защо. Знаеш ли какво би трябвало да направя всъщност?
	— Да зарежеш цялата тази работа.
	Джулиан се опита да не й обръща внимание.
	— Да им поднеса сандвичи и наливна бира и да похарча парите за картини.
	— Не купи ли вече достатъчно?
	— Не съм купил _нито_ една — отвърна Джулиан. — Трима художници се съгласиха да ми дадат свои картини на комисиона — ако се продадат, получавам десет процента. А би трябвало направо да купувам творбата. После, ако художникът го удари модната вълна, ще правя пачка. Така стават нещата.
	Последва мълчание. Сара не каза нищо. Накрая Джулиан се обади:
	— Просто са ми нужни още две хилядарки.
	— От татко ли ще поискаш? — В гласа й се усети презрителна нотка.
	— Не мога да събера сили. — Джулиан се прегърби още повече в креслото и отпи голяма глътка водка с тоник. — Унизително ми е не само да питам, но и това, че той със сигурност ще ми откаже.
	— И с право. Боже мой, не зная какво изобщо го накара да плати тази твоя жалка авантюра.
	Джулиан отказа да се хване на въдицата.
	— Нито пък аз — промърмори той и се приготви да каже онова, което трябваше. — Виж, не би ли могла да намериш няколко стотачки?
	Очите й проблеснаха гневно.
	— Ти, тъпо жалко копеле! — изрече злобно тя. — Изкрънкваш от баща ми двайсет хиляди, живееш в къщата, която той е купил, ядеш от храната, която купувам аз, и накрая идваш да ме молиш за пари! Имам само колкото да живея, а ти искаш да ми вземеш и тях. Господи! — И извърна отвратено поглед от него.
	Но Джулиан вече беше направил скока — нямаше какво да губи.
	— Виж, би могла да продадеш нещо — замоли й се той. — От колата ти ще вземем достатъчно, за да мога да наредя галерията както трябва. Ти почти не я използваш. Или пък някои от бижутата, които никога не носиш.
	— Повдига ми се от теб. — Тя отново го погледна и на устните й се появи злорада усмивка. — Не умееш да печелиш пари, не умееш да рисуваш, не умееш да въртиш един скапан магазин за картини…
	— Млъкни! — Джулиан скочи на крака, пребледнял от гняв. — Престани! — кресна той.
	— Знаеш какво още не можеш да правиш, нали? — продължи тя без капка разкаяние, завъртайки острието в старата рана, за да я види отново как кърви. — Не можеш да _чукаш_!
	Последната дума изкрещя, запрати я в лицето му като плесник. Изправи се пред него, развърза колана на халата си и остави дрехата да се плъзне по раменете й и да падне на пода. После се хвана за гърдите и погали зърната им с разперени пръсти. Гледаше го право в очите.
	— Можеш ли да го направиш сега? — попита тихо. — Можеш ли?
	Джулиан онемя от яд и безсилие. Безкръвните му устни останаха зяпнали от унизена ярост.
	Тя сложи ръка на венериния си хълм и издаде ханш към него.
	— Опитай се да го направиш, Джулиан — каза му с все същия прелъстителен тон. — Опитай се да го надървиш.
	Гласът му прозвуча наполовина шепот, наполовина ридание.


	— Ти, кучко — промърмори той. — Проклета мръсна кучка такава!
	Втурна се надолу по стълбите към свързания с къщата гараж. Споменът за кавгата му причиняваше непоносима болка. Щракна нагоре ключа, с който се вдигаше гаражната врата, и се качи в колата на Сара. Тя беше от онези хора, които винаги оставяха ключовете на таблото.
	Никога досега не беше ползвал колата й, тъй като не желаеше да я моли; но сега я взе без никакви угризения. Ако не й харесваше, налагаше се да го преглътне.
	— Крава! — каза гласно той, когато потегли нагоре по късата, стръмна алея и се вля в уличното движение. Отправи се на юг, към Уимбълдън. Трябваше вече да е свикнал с тези караници, да е придобил някакъв имунитет. Но познатите подигравки с течение на годините сякаш му причиняваха все повече болка.
	Вината беше колкото негова, толкова и нейна, помисли си Джулиан. Тя сякаш изпитваше някакво извратено удоволствие от неговата импотентност. Преди Сара бе имал няколко момичета. Предполагаше, че не е бил блестящ и с тях, но все пак бе свършил онова, което се очакваше от него. Явно проблемът се коренеше в същите онези качества, които в началото го бяха привлекли към Сара — в съвършеното й, дългокрако тяло, в безупречните й аристократични обноски и в богаташкия й произход.
	Но тя можеше да оправи нещата. Знаеше какво трябва да стори и то бе напълно в нейна власт. Малко търпение, доброта и не толкова истерично отношение към секса щяха да го излекуват още преди години. Но Сара му бе отвърнала с безразличие и презрение.
	Може би искаше той да е импотентен. Може би това я предпазваше от секса; прикриваше собствените й недостатъци. Джулиан отхвърли тази мисъл. Просто се опитваше да избегне отговорността, като я прехвърляше на нея.
	Влезе в алеята пред голямата къща на тъста си и спря на минатия с гребло чакъл пред верандата. На позвъняването му се отзова една прислужница.
	— Лорд Кардуел вкъщи ли си е?
	— Не, господин Блак. В голф клуба е.
	— Благодаря.
	Джулиан се качи в колата и потегли. Беше близко до ума, че старият ще отиде да играе голф в хубава вечер като тази.
	Караше предпазливо мерцедеса, без да се възползва от бързото ускорение и стабилността му на завои. Мощността на колата служеше, само за да му напомня за собствената му некадърност.
	Паркингът на голф клуба беше пълен. Джулиан остави колата и влезе в сградата. Бащата на Сара го нямаше в бара.
	— Виждали ли сте лорд Кардуел тази вечер? — попита той бармана.
	— Да. Излезе да поиграе сам. Вече трябва да е на седмата или осмата позиция.
	Джулиан отново излезе и тръгна из игрището. Намери лорд Кардуел да се прицелва в деветата дупка.
	Тъстът му беше висок мъж със силно оредяла бяла коса. Носеше винтяга, светлокафяви панталони и ленена шапка, която прикриваше плешивата му глава.
	— Хубава вечер — поздрави Джулиан.
	— Наистина. Е, след като си дошъл, можеш да ми бъдеш помощник. — Лорд Кардуел вкара топката с дълъг лек удар, вдигна я и продължи нататък. — Как върви галерията? — попита той, докато се приготвяше да запрати топката към десетата дупка.
	— Общо взето, много добре — отвърна Джулиан. — Ремонтът е почти завършен. В момента работя върху рекламата.
	Кардуел приклекна леко, прицели се в топката и замахна.
	— Все пак — продължи Джулиан, — всичко това излезе много по-скъпо, отколкото очаквах.
	— Разбирам — изрече равнодушно Кардуел.
	— За да осигуря добра печалба от самото начало, трябва да похарча две хиляди за картини. Но като гледам как хвърчат парите, изглежда, няма да ми стигнат.
	— Тогава ще ти се наложи да бъдеш много пестелив в началото — заяви Кардуел. — Няма да ти навреди.
	Джулиан изруга наум. Боеше се, че точно натам ще се насочи разговорът, но въпреки всичко продължи:
	— Всъщност се чудех дали не можеш да ми дадеш още малко пари. Това би подсигурило инвестицията ти.
	Кардуел намери топката си и остана втренчен в нея.
	— Имаш много да учиш за бизнеса, Джулиан — заговори назидателно той. — Въпреки че ме считат за богат човек, не мога ей така да извадя и да дам две хиляди лири. Не бих купил луксозен апартамент, ако трябваше да намеря парите утре. Но което е още по-важно, трябва да се научиш как се набира капитал. Не можеш да отидеш при един човек и да му кажеш: „Абе не ми достигат пари, можеш ли да ми дадеш няколко стотачки?“ Трябва да му обясниш, че си намерил нещо подходящо, от което и той ще спечели. Страхувам се, че не мога да ти дам още пари. От самото начало ги вложих противно на здравия си разум. Но както и да е, това вече е минало. Нека ти обясня какво ще направя. Виж, аз съм колекционер, а не търговец, но зная, че талантът, който трябва да притежава един собственик на галерия, е да открива добрите покупки на пазара на картини. Намери добри покупки и ще ти дам този допълнителен капитал.
	Той отново се наведе към топката и се приготви да замахне.
	Джулиан кимна сериозно, като полагаше всички усилия да не издаде разочарованието си.
	Кардуел замахна силно и се загледа как топката се издига във въздуха и пада в края на моравата. После се обърна към Джулиан.
	— Е, сега ще си прибера нещата — каза той и метна на рамо чантата със стиковете си. — Знам, че не си дошъл да ми помагаш в играта. — Тонът му стана непоносимо снизходителен. — Така че върви и не забравяй какво ти казах.
	— Разбира се — отвърна Джулиан. — Чао.
	После се обърна и тръгна към паркинга.


	Попаднал в задръстването на моста Уондзуърт, Джулиан се чудеше как да избегне Сара през останалата част от вечерта.
	Чувстваше се странно освободен. Беше направил каквото трябва и изпитваше някакво облекчение, въпреки че не постигна нищо. Всъщност не очакваше Сара или баща й да кихнат парите — но бе длъжен да опита. Освен това не чувстваше никакви угризения спрямо Сара. Беше се скарал с нея и после й бе щипнал колата. Сигурно щеше да побеснее, но нищо не можеше да се направи.
	Опипа джоба на сакото си за тефтера, да види къде може да отиде. Напипа някакво листче и го извади.
	Колоната се размърда и Джулиан потегли. Едновременно с това се опита да прочете написаното на листчето. Срещу името Саманта Уинъкър имаше адрес в Айлингтън.
	Тогава си спомни. Саманта беше актриса и позната на Сара. Беше я виждал на два пъти. Преди няколко дни му се бе обадила пътьом в галерията, за да се осведоми какви картини ще се излагат там. Тогава си спомни и цялата ситуация: точно в този момент бе влязъл и горкият Питър Ъшър.
	Неусетно подмина пресечката към дома и се насочи на север. Щеше да бъде приятно да й отиде на гости. Тя беше много красива жена, а освен това и талантлива, интелигентна актриса.
	Изведнъж идеята вече не му се струваше толкова добра. Саманта сигурно си имаше постоянен антураж или всяка вечер ходеше на купони в света на шоубизнеса.
	От друга страна, не му изглеждаше да е от хората, които водят такъв начин на живот. Все пак, за да я посети, му бе нужен претекст. Опита се да измисли някакъв.
	Мина по Парк Лейн, провря се покрай Спийкърс Корнър, продължи по Еджуеър Роуд и накрая зави по Мерилебън Роуд. Вече караше по-бързо, очаквайки с нетърпение този малко шантав опит да се натрапи на една филмова звезда. От Мерилебън Роуд премина на Юстън Роуд, после зави наляво при Ейнджъл.
	Две минути по-късно стигна до къщата й. Изглеждаше му съвсем нормално — без шумна музика, гръмогласни смехове или ярка светлина. Реши да опита късмета си.
	Слезе и почука на входната врата. Отвори му самата тя, с увита с хавлиена кърпа глава.
	— Здравей! — поздрави вежливо Саманта.
	— Онзи ден разговорът ни беше прекъснат доста внезапно — каза Джулиан. — Минавах наблизо и се запитах дали не мога да те изведа на едно питие.
	Саманта се усмихна широко.
	— Каква приятна спонтанност от твоя страна — засмя се тя. — Тъкмо се опитвах да измисля как да не прекарам вечерта пред телевизора. Влез.


>>	Пета глава

	Анита бързаше към къщата на Саманта Уинъкър и потракваше бодро с токчета по тротоара. Слънцето припичаше — вече беше 9:30 — С малко късмет Сами още нямаше да е станала. Анита трябваше да започва работа в девет, но често закъсняваше, а Сами рядко го забелязваше.
	Докато вървеше, момичето пушеше цигара и вдишваше дълбоко, наслаждавайки се на аромата на тютюна и на свежия утринен въздух. Тази сутрин беше успяла да измие дългата си руса коса, да занесе на майка си чаша чай, да нахрани най-малкото си братче от шише с биберон и да изпрати останалите деца на училище. Не се чувстваше уморена, беше само на осемнадесет; до десет години обаче щеше да изглежда на четиридесет.
	Новото бебе беше шестото на майка й, без да се брои починалото и няколкото помятания. „Старецът нищо ли не знае за семейното планиране, почуди се тя, или пък не му пука? Ако беше мой съпруг, сто на сто щях да се погрижа да научи.“
	Гари знаеше всичко за предпазните мерки, но Анита не му даваше, още не. Сами смяташе, че е старомодна, задето кара човека да чака. Може и така да беше, ала Анита смяташе, че трябва наистина да се харесват един друг, за да им бъде хубаво заедно. Но Сами говореше много глупости.
	Къщата на Сами беше стара, но добре поддържана сграда, издигната малко над нивото на улицата. Напоследък много богати хора ремонтираха поизоставените къщи в тази част на Айлингтън и мястото бе станало доста шикозно. Анита влезе и затвори тихо входната врата зад гърба си.
	Погледна отражението си в огледалото в антрето. Днес не бе имала време да се гримира, но кръглото й, розово лице изглеждаше добре и без такива неща. Никога не слагаше по много грим, освен в събота вечер, когато излизаше.
	На огледалото беше гравирана реклама на бира като в някоя кръчма на Пентънвил Роуд. От нея човек никога не можеше да види цялото си лице, но Сами казваше, че това е артдеко*. Поредната глупост.
	[* Декоративен стил от края на 20-те и началото на 30-те години, наблягащ основно на геометричните форми, прилаган в мебелирането и др. — Б.р.]
	Надникна първо в кухнята. Имаше няколко мръсни чинии на барплота и две-три бутилки на пода, но това не беше нищо. Снощи не бе имало купон, слава богу.
	Тя свали обувките, с които пристигна, извади чифт мокасини от торбата си и ги обу. След това слезе в сутерена.
	Просторната дневна с висок таван заемаше целия етаж. Това беше любимата стая на Анита. Високите тесни прозорци на предната и задната стена не пропускаха много светлина, но това се компенсираше от лампите, насочени към плакати, малки абстрактни скулптури и вази с цветя. Скъпи килимчета покриваха по-голямата част от пода, а обзавеждането беше от „Хабитат“.
	Анита отвори един прозорец и подреди набързо. Изпразни пепелниците в едно кошче, изтърси възглавничките, за да заглади гънките им и изхвърли онези цветя, които вече бяха поувехнали. Вдигна две чаши от хромираната странична масичка. Едната миришеше на уиски, а Саманта пиеше водка. Анита се почуди дали мъжът не е още тук.
	Върна се в кухнята и се замисли дали ще има време да измие съдовете, преди да събуди Сами. Едва ли, реши тя; Сами имаше някакъв ангажимент днес предобед. Но вероятно щеше да има време да почисти кухнята, докато Сами си пие чая. Тя сложи чайника на котлона.


	Момичето влезе в спалнята и дръпна завесите. Ярките слънчеви лъчи моментално събудиха Сами. Тя полежа неподвижно няколко секунди, изчаквайки да се отърси от последните останки от сънливост. След това седна в леглото и се усмихна на момичето.
	— Добро утро, Анита.
	— Добро утро, Сами.
	Момичето подаде на Саманта чаша чай и приседна на ръба на леглото, докато тя отпиваше. В говора на Анита се усещаше подчертания носов кокни акцент, а майчинското й суетене из къщата я правеше да изглежда по-възрастна, отколкото беше в действителност.
	— Подредих долу и избърсах праха — обясни тя. — Реших да оставя миенето за по-късно. Ще излизаш ли?
	— Аха. — Саманта допи чая и остави чашата на нощното шкафче. — Имам обсъждане на сценарий.
	Тя отметна завивките, прекоси стаята и влезе в банята, за да вземе набързо един душ.
	Когато излезе, Анита оправяше леглото.
	— Извадих ти сценария — каза тя. — Оня, дето го четеше миналата вечер.
	— О, благодаря ти — отвърна признателно Саманта. — Тъкмо се чудех къде ли съм го дянала. — Увита в огромната хавлия, тя отиде до писалището край прозореца и погледна книгата. — Да, той е. Господи, какво ли бих правила без теб, момиче?
	Анита започна да оправя това-онова из стаята, а Саманта изсуши подстриганата си по хлапашки коса. После си сложи сутиен и бикини и седна пред огледалото да се гримира. Тази сутрин Анита бе необичайно мълчалива и Саманта се зачуди каква ли е причината.
	Изведнъж си спомни нещо.
	— Пристигнаха ли резултатите от изпитите ти?
	— Аха. Тази сутрин.
	Саманта се обърна.
	— И как си се справила?
	— Взела съм ги — отговори глухо момичето.
	— С добри бележки?
	— С максимална по английски.
	— Ами че това е страхотно! — въодушеви се Саманта.
	— Така ли?
	Саманта стана и хвана момичето за ръцете.
	— Какво има, Анита? Защо не се радваш?
	— Резултатите нямат никакво значение. Мога да работя в банката за двайсет лири седмично или във фабрика „Брасиз“ за двайсет и пет. За там не са ми необходими отлични оценки.
	— Но нали искаше да отидеш в колеж?
	Анита се извърна.
	— Това беше чиста глупост — просто мечта. Мога да отида в колеж толкова, колкото и да полетя до луната. Какво ще облечеш днес — бялата рокля „Гетсби“? — И отвори вратата на гардероба.
	Саманта се върна при огледалото.
	— Да — изрече разсеяно тя. — Знаеш ли, днес много момичета ходят в колеж.
	Анита просна роклята върху леглото и извади бели чорапогащи и обувки.
	— Знаеш какво е положението у дома, Сами. На стареца често му се случва да остане без работа, не че е виновен. Мама не може да печели много, а аз съм най-голямата, нали разбираш? Ще трябва да си остана у дома няколко години и да работя, докато малките започнат да носят пари. Всъщност…
	Саманта си сложи червило и погледна в огледалото момичето, което стоеше зад нея.
	— Какво?
	— Надявах се да ме задържиш.
	В първия момент Саманта не каза нищо. Беше наела Анита за нещо като камериерка-икономка, докато траеше ваканцията на момичето. Двете се погаждаха добре и Анита се бе оказала повече от способна. Но на Саманта никога не й бе хрумвало, че може да я ангажира за постоянно.
	— Мисля, че трябва да отидеш в колеж — каза тя.
	— Разбирам — отвърна Анита, вдигна чаената чаша от нощната масичка и излезе.
	Саманта довърши грима си, облече дънки и дънкова риза и слезе долу. Когато влезе в кухнята, Анита слагаше едно варено яйце и препечена филийка на малката масичка. Саманта седна да закуси.
	Анита наля две чаши кафе и седна срещу нея. Младата актриса се нахрани мълчаливо, после бутна чинията настрана и пусна в кафето си една таблетка захарин. Анита извади къса цигара с филтър и я запали.
	— А сега слушай — заговори Саманта. — Щом трябва да си намериш работа, ще се радвам да работиш за мен. Ти си страхотна помощница. Но не бива да се отказваш от мечтата си да отидеш в колеж.
	— Няма смисъл да се надявам. Невъзможно е.
	— Слушай какво ще направя. Ще работиш при мен и ще ти плащам, колкото ти плащам сега. През семестрите ще ходиш в колежа, а през ваканциите ще ми помагаш тук. През цялата година ще получаваш едни и същи пари. Така няма да те загубя, а ти хем ще помагаш на майка си, хем ще можеш да учиш.
	Анита я погледна ококорено.
	— Колко си добра! — възкликна тя.
	— Не. Имам много повече пари, отколкото заслужавам и почти не харча от тях. Моля те, съгласи се, Анита! Така ще имам чувството, че съм направила някому добро.
	— Мама би казала, че това е подаяние.
	— Вече си на осемнадесет — не е нужно да се съобразяваш с нея.
	— Така е — усмихна се момичето. — Благодаря. — После изведнъж скочи и я целуна. В очите й имаше сълзи. — Ама че странен обрат.
	Саманта се изправи, леко сконфузена.
	— Ще накарам адвоката си да напише нещичко, за да ти обезпечи това. А сега трябва да бягам.
	— Ще позвъня за такси — промълви Анита.
	Саманта отиде горе да се преоблече. Докато нахлузваше тънката бяла рокля, която й бе струвала повече от заплатата на Анита за два месеца, изпита странна вина. Не беше правилно, дето можеше да пренасочи живота на едно младо момиче с един толкова дребен жест. Сумата щеше да бъде незначителна — и вероятно необлагаема, внезапно осъзна тя. Но нямаше значение. Онова, което беше казала на Анита, бе вярно. Можеше съвсем спокойно да живее в някоя внушителна къща в Съри или във вила в Южна Франция: тя не харчеше почти нищо от огромните си печалби. Анита бе първата прислужница на пълен работен ден, която някога бе наемала. Живееше в тази скромна къщичка в Айлингтън. Нямаше нито кола, нито яхта. Не притежаваше земя, ценни картини или антики.
	Мислите й се насочиха към мъжа, който бе идвал снощи — как му беше името? Джулиан Блак. Малко я беше разочаровал. На теория всеки, който се отбиваше у тях ненадейно, нямаше как да не бъде интересен: защото всички смятаха, че трябва да минат през цяла орда охранители, за да се доберат до нея и по-скучните никога не си правеха труда да опитат.
	Джулиан бе доста приятен и говореше увлекателно по темата, която го вълнуваше, а именно изкуството. Но на Саманта не й отне много време да открие, че той е нещастен с жена си и е притеснен за пари. Тези две неща като че ли обобщаваха излъчването му. Още в началото тя му показа недвусмислено, че не иска да бъде прелъстена, и Джулиан не й се натрапи. Изпиха с удоволствие по две питиета и той си отиде.
	Можеше да реши проблемите му толкова лесно, колкото и този на Анита. Вероятно трябваше да му предложи пари. Той не изглеждаше да моли, но очевидно имаше нужда.
	Би могла да стане меценат на художници. Но светът на изкуството представляваше прекалено претенциозна и аристократична сцена. Парите се харчеха без ясна представа за реалната им стойност за обикновените хора: тези като Анита и нейното семейство. Не, изкуството не бе решение за нейната дилема.
	На вратата се позвъни и Саманта погледна през прозореца. Таксито чакаше долу. Тя взе сценария и слезе.
	Отпусна се назад върху удобната седалка на таксито и прелисти текста, който щеше да обсъжда с агента си и филмовия продуцент. Наричаше се „Тринадесета нощ“, което нямаше да направи филма касов, но това беше подробност. Представляваше преработка на Шекспировата „Дванадесета нощ“, но без оригиналния диалог. Сюжетът бе пълен с намеци за хомосексуалност. Орсино се влюбваше в Цезарио, преди да се разбере, че това е жена, предрешена в мъжки дрехи; Оливия пък беше неизявила се лесбийка. Саманта, разбира се, щеше да играе ролята на Виола.
	Таксито спря пред офиса на Уордър стрийт и Саманта слезе, като остави портиера да плати на шофьора. Отвориха й вратите и тя влезе величествено, както се полагаше за една филмова звезда. Джо Дейвис, агентът й, я посрещна и я заведе в кабинета си. Тя седна и поотпусна фасадата си за пред публиката.
	Джо затвори вратата.
	— Сами, искам да те запозная с Уили Ръскин.
	Високият мъж, който бе станал при влизането на Саманта, й протегна ръка.
	— За мен е истинско удоволствие, госпожице Уинъкър — каза той.
	Двамата мъже бяха толкова пълни противоположности, че чак изглеждаше комично. Джо беше нисък, дебел и плешив, а Ръскин — висок, с гъста черна коса, очила и приятен американски акцент.
	Мъжете седнаха и Джо запали пура. Ръскин предложи на Саманта цигара от една тънка табакера, но тя отказа.
	Джо започна:
	— Сами, обясних на Уили, че още не сме взели решение за сценария; все още го обмисляме.
	Ръскин кимна.
	— Помислих си, че въпреки това ще е добре да се срещнем. Можем да поговорим за недостатъците, които смятате, че има сценарият. Естествено бих искал да чуя всички ваши идеи.
	Саманта кимна, събирайки мислите си.
	— Заинтригувана съм — започна тя. — Идеята е добра и филмът е написан хубаво. Стори ми се доста забавен. Защо сте изпуснали песните?
	— Езикът няма да подхожда на филма, какъвто го имаме предвид — отговори Ръскин.
	— Правилно. Но бихте могли да направите нови и да намерите някой добър роккомпозитор да напише музиката.
	— Това е идея! — отвърна Ръскин и погледна Саманта с изненада и уважение.
	Тя продължи:
	— Защо не превърнем шута в смахнат поппевец — в нещо като Кейт Мун?
	Джо вметна:
	— Уили, това е барабанистът на една британска попгрупа…
	— Да, знам — рече Ръскин. — Идеята ми харесва. Веднага ще започна да работя по нея.
	— Не бързайте толкова — каза Саманта. — Това е само подробност. Според мен във филма има един много по-сериозен проблем. Той е добра комедия. И нищо повече.
	— Извинете — защо това да е проблем? — попита Ръскин. — Не мога да схвана мисълта ви.
	— Аз също, Сами — намеси се Джо.
	Саманта се намръщи.
	— Страхувам се, че тази моя мисъл все още не се е избистрила. Просто филмът не _казва_ нищо. Липсва му послание, поука, свеж поглед върху живота — нали разбирате.
	— Ами например мисълта, че една жена може да се представи за мъж и да свърши успешно мъжката работа? — предложи Ръскин.
	— Тя може да е била революционна през шестнадесети век, но вече не е.
	— Освен това представя една нагласа към хомосексуалността без чувство на неприязън, което може да бъде поучително.
	— Не е достатъчно — възкликна разпалено Саманта. — Дори и телевизията вече си позволява шеги с хомосексуалистите.
	Ръскин изглеждаше леко обиден.
	— Ако трябва да бъда откровен, не виждам как това, което вие търсите, може да бъде написано в една обикновена комерсиална комедия като тази. — Той запали друга цигара.
	Джо изглеждаше огорчен.
	— Сами, миличка, това е комедия. Предназначението й е да разсмива хората. А ти искаш да се снимаш в комедия, нали?
	— Да. — Саманта погледна Ръскин. — Съжалявам, че се нахвърлих така на сценария ви. Оставете ме да помисля още малко, става ли?
	Джо каза:
	— Да, дай ни още няколко дни, става ли, Уили? Знаеш, че искам Сами да го направи.
	— Разбира се — отвърна Ръскин. — Няма по-добра от госпожица Уинъкър за ролята на Виола. Но нали разбирате, имам добър сценарий и искам да започвам филма. Скоро ще трябва да се захвана с търсенето на други варианти.
	— Виж какво, защо не поговорим след седмица? — предложи Джо.
	— Чудесно.
	— Джо, има още няколко неща, за които бих искала да поговоря с теб — обади се Саманта.
	Ръскин стана.
	— Благодаря ви за отделеното време, госпожице Уинъкър.
	Когато той излезе, Джо отново запали пурата си.
	— Разбираш ли, че това ме разстройва, Сами?
	— Да.
	— Искам да кажа, добри сценарии се намират рядко. За да ми усложниш живота, ти ме караш да ти намеря комедия. И то не каква да е комедия, ами съвременна, която би привлякла децата. Намирам ти такава, с хубава роля за теб, а ти се оплакваш, че нямала послание.
	Тя стана, отиде до прозореца и се загледа в тясната улица. Един бус беше паркиран така, че създаваше задръстване. Някакъв шофьор беше излязъл и ругаеше водача на буса, който не му обръщаше никакво внимание и продължаваше да разтоварва кашони с хартия за нечий офис.
	— Недей да говориш, сякаш посланието е нещо, което се намира само в авангардните пиеси извън Бродуей — заяви тя. — Един филм може да има какво да каже и въпреки това да пожъне касов успех.
	— Рядко се случва — каза Джо.
	— „Кой се страхува от Вирджиния Улф?“, „В разгара на нощта“, „Детективът“, „Последно танго в Париж“.
	— Никой от тях не е направил толкова пари колкото „Ужилването“.
	Саманта се обърна с гръб към прозореца и нетърпеливо отметна глава.
	— Кой, по дяволите, го е грижа? Това бяха добри филми и си струваше да бъдат направени.
	— Ще ти кажа кой го е грижа, Сами. Продуцентите, сценаристите, операторите, целият екип, собствениците на кина, разпоредителките и дистрибуторите.
	— Да, бе! — изрече вяло тя. После се върна до стола си и седна прегърбено в него. — Ще накараш ли адвоката да направи нещо за мен, Джо? Искам да ми се изготви един договор. Имам едно момиче, което работи при мен като прислужничка. Смятам да го издържам в колежа. Договорът трябва да гласи, че ще й плащам по тридесет лири седмично в продължение на три години, при положение че учи по време на семестрите, а през ваканциите работи при мен.
	— Разбира се. — Той записваше подробностите върху бележника на бюрото си. — Много щедро от твоя страна, Сами.
	— Глупости! — Възклицанието накара Джо да повдигне вежди. Саманта продължи: — Тя щеше да си остане у дома и да работи в някаква фабрика, за да помага в издръжката на семейството си. Има достатъчно висок успех, за да влезе в университет, но техните не могат да минат без заплатата й. Скандално е, че има такива случаи, докато хора като теб и мен печелят толкова пари. Помогнах й, но има хиляди деца в подобно положение.
	— Не можеш да решиш сама световните проблеми, бонбонче — заяви Джо с нотка на самодоволство.
	— Не се дръж толкова снизходително — сопна му се тя. — Аз съм звезда — би трябвало да мога да говоря на хората за тези неща. Би трябвало да крещя от покривите: това не е честно, не е справедливо общество. Защо не мога да правя филми, които да казват такива неща?
	— Поради най-различни причини — и едната е, че няма да успееш да ги разпространиш. Трябва да правим щастливи филми, или пък вълнуващи филми. Трябва за няколко часа да откъсваме хората от проблемите им. Никой не иска да ходи на кино, за да гледа филми за обикновени хора, които преживяват трудности.
	— Тогава може би не трябва да бъда актриса.
	— А какво друго би могла да правиш? Да бъдеш социален работник и да откриеш, че всъщност не можеш да помогнеш на хората, защото на главата ти са се струпали твърде много случаи, а и всички се нуждаят само от пари? Да бъдеш журналистка и да разбереш, че трябва да казваш само онова, което мисли редакторът, а не каквото мислиш ти? Да пишеш поезия и да бъдеш бедна? Да станеш политик и да правиш компромиси?
	— Нищо не се променя именно защото всички са циници като теб.
	Джо сложи ръце на раменете й и ги стисна нежно.
	— Сами, ти си идеалистка. Остана идеалистка много по-дълго от който и да било от нас. Уважавам те за това — обичам те за това.
	— О, не ми пробутвай тези еврейски дрънканици от шоубизнеса — каза тя и му се усмихна обичливо. — Добре, Джо, ще помисля още малко за сценария. А сега трябва да вървя.
	— Ще ти повикам такси.


	Бяха в един от онези страхотни, просторни апартаменти на Найтсбридж. Тапетите имаха приглушен, ненатрапчив десен; тапицерията беше от брокат; малкото мебели — старинни. Отворените френски прозорци към балкона пропускаха мекия нощен въздух и далечен шум от улично движение. Всичко беше елегантно и отегчително.
	Такъв бе и купонът. Саманта присъстваше, понеже беше стара приятелка с домакинята. Ходеха заедно на покупки и понякога пиеха чай. „Но тези редки срещи не показаха колко сме се отдалечили двете с Мери, размишляваше Саманта, от времето, когато бяхме заедно в репертоарния театър.“
	Мери се бе омъжила за бизнесмен и очевидно повечето гости на купона бяха негови приятели. Някои от мъжете носеха смокинги, макар че се поднасяха единствено хапки. Водеха се възможно най-ужасяващите светски разговори. Малката група около Саманта вече прекалено дълго обсъждаше най-обикновена група графики, висящи на стената.
	Саманта се усмихна, за да премахне изражението на досада от лицето си, и отпи глътка шампанско. Дори и то не беше особено добро. Тя кимна на мъжа, който говореше. Живи трупове, поне повечето от тях. С едно изключение. Том Копър се открояваше като градски джентълмен сред туземци.
	Беше едър мъж с широки стъпала и длани и изглеждаше долу-горе на възрастта на Саманта, само дето в тъмната му коса се виждаха сиви нишки. Носеше карирана риза и дънки с кожен колан.
	Той срещна погледа й от другия край на стаята, а усмивката разтегна дебелия мустак над устните му. Сетне измърмори нещо на двойката, с която разговаряше, и се насочи към Саманта.
	Тя се обърна наполовина от групата, която разискваше графиките. Том се наведе и прошепна в ухото й:
	— Дойдох да те спася от кастата ценители на изкуството.
	— Благодаря. Имах нужда от това.
	Двамата се извърнаха още малко, така че все още бяха близо до групата, но вече не изглеждаха част от нея.
	Том каза:
	— Имам чувството, че си гостът-звезда. — И й предложи дълга цигара.
	— Аха. — Тя се наведе към запалката му. — А ти какъв си тогава?
	— Символичен представител на работническата класа.
	— В тази запалка няма нищо работническо. — Беше тънка, с монограм и изглеждаше златна.
	Той заговори с подчертан лондонски акцент:
	— Амче безскрупулен тип. — Саманта се засмя и той превключи на префърцунени маниери. — Още шампанско, мадам?
	Отидоха до шведската маса, където й напълни чашата и й предложи плато с малки бисквитки, в средата на всяка от които имаше по малко хайвер. Тя поклати глава.
	— Е, добре. — Той сложи две наведнъж в устата си.
	— Как се запозна с Мери? — попита любопитно Саманта.
	Той отново се ухили.
	— Имаш предвид от къде на къде има нещо общо с грубиян като мен? Ходехме заедно в Школата по чар на мадам Клеър в Ромфорд. На майка ми й струваше кръв, пот и сълзи, за да ме изпраща там веднъж седмично — но без полза. По никакъв начин не можех да стана актьор.
	— С какво се занимаваш?
	— Нали ти казах. Просто съм един безскрупулен тип.
	— Не ти вярвам. Според мен си архитект, адвокат или нещо подобно.
	Той извади плоска тенекиена кутийка от джоба си, отвори я и взе в дланта си две сини капсулки.
	— Сигурно не вярваш и че това са наркотици, нали?
	— Не.
	— Някога опитвала ли си спийд*?
	[* Различни видове амфетамини, най-вече метадрин. — Б.р.]
	Тя отново поклати глава.
	— Само хашиш.
	— Тогава ще ти стигне и една. — И сложи с лек натиск капсулата в дланта й.
	Саманта го видя как лапна три и ги преглътна с шампанско. Тя пъхна синьото овално хапче в устата си, отпи голяма глътка от чашата си и я прекара с усилие. Когато вече не усещаше капсулата в гърлото си, каза:
	— Виждаш ли? Нищо.
	— Само след няколко минути ще започнеш да си сваляш дрехите.
	Тя присви очи.
	— Затова ли го направи?
	Той отново заговори с кокни акцент:
	— Аз дори не бях там, инспекторе.
	Саманта започна да нервничи, потрепвайки с крак в такт с несъществуващата музика.
	— Бас държа, че ще си удариш задника в тавана, ако го направя — изрече тя и се засмя високо.
	Том се усмихна многозначително.
	— Ето, започва се.
	Изведнъж Саманта се почувства изпълнена с енергия. Очите й се разшириха, а по бузите й се появи лека руменина.
	— Писна ми от тоя скапан купон — заяви тя малко по-високо, отколкото трябваше. — Искам да танцувам.
	Том сложи ръка на кръста й.
	— Да вървим.


>	Втора част
>	Пейзажът

E>
	Мики Маус не прилича на истинска мишка, и все пак хората не пишат възмутени писма до вестниците относно дължината на опашката му.
@	Е. Х. Гомбрих, специалист по история на изкуството
E$

>>	Първа глава

	Влакът се движеше бавно през Северна Италия. Яркото слънце се бе скрило зад тежък, студен слой облаци, над земята бе надвиснала мъгла и миришеше на влага. През прозореца се редуваха фабрики и лозя, които постепенно изчезваха в далечината.
	По време на пътуването възторгът на Ди постепенно бе стихнал, тъй като осъзнаваше, че все още няма находка, а само надушваше такава. Ако в края на това пътуване не намереше картината, онова, което бе научила, нямаше да струва повече от бележка под черта в някое научно обяснение.
	Парите й вече бяха на привършване. Никога не бе искала от Майк, нито пък му бе давала някакво основание да смята, че има нужда. Точно обратното, винаги го бе оставяла с впечатлението, че доходите й са доста по-големи, отколкото бяха всъщност. Сега съжаляваше за тази малка измама.
	Имаше достатъчно за няколко дни в Ливорно и за билет до дома. Тя обърна гръб на земните проблеми и запали цигара. Сред облаците дим се размечта какво ще направи, ако намери изгубения Модиляни. Това щеше да бъде страхотно начало на докторската й дисертация за връзката между наркотиците и изкуството.
	Но като се размислеше, едно такова събитие можеше да има и много по-голяма стойност — можеше да се превърне в статия на тема колко погрешно е било всеобщото мнение за най-великия италиански художник на двадесети век. Със сигурност картината щеше да предизвика достатъчно интерес, за да започнат половин дузина академични диспути.
	Дори можеше да стане известна като Модиляни на Слейн — това щеше да направи името й прочуто и да обезпечи кариерата й до края на живота й.
	Разбира се, картината можеше да се окаже една средно добра рисунка с молив като стотиците, които беше правил Модиляни. Не, това едва ли бе възможно: тя беше подарена като пример за работа под влиянието на хашиша.
	Със сигурност щеше да бъде нещо странно, еретично, изпреварило времето си, революционно дори. Ами ако беше абстрактна — един Джаксън Полък от началото на века?
	Всички от света на историята на изкуството щяха един през друг да звънят на госпожица Дилия Слейн, за да я питат как се стига до Ливорно. Можеше да се наложи да напише статия, в която да разкаже подробно къде може да се открие картината. Или пък щеше да я занесе триумфално до градския музей. Или в Рим. Или пък да я купи и да изненада света, като…
	Да, щеше да я купи. Каква мисъл.
	След това можеше да я занесе до Лондон и…
	— Боже мой! — каза гласно тя. — Бих могла да я продам.


	Ливорно я порази. Ди беше очаквала малко пазарно градче с половин дузина църкви, главна улица и някой местен чешит, който да знае всичко за всички, живели тук през последните сто години. А намери един град, който приличаше по-скоро на Кардиф: докове, фабрики, стоманолеярни заводи и туристически атракции.
	Със закъснение разбра, че английското име на Ливорно е Легхорн — едно от главните средиземноморски пристанища и същевременно оживен курорт. В главата й се върнаха смътни спомени от учебниците по история: Мусолини похарчил милиони, за да модернизира пристанището, но после всичко било разрушено от изтребителите на съюзниците; градът имаше нещо общо с Медичите. През осемнадесети век бе имало земетресение.
	Намери един не толкова скъп хотел — висока, варосана сграда на една тераса, с дълги сводести прозорци и без градина отпред. Стаята й беше гола, чиста и прохладна. Тя разопакова нещата си и окачи двете летни рокли в гардероба. Сетне се изми, облече дънки и гуменки и излезе из града.
	Мъглата се беше вдигнала и ранната вечер бе мека. Залязващото слънце просветваше зад отдалечаващата се над морето купчина облаци. Старици с престилки и здраво опънати в нисък кок сиви коси стояха или седяха пред вратите на къщите и гледаха минувачите.
	Близо до центъра на града красиви италиански момчета със старателно сресани тъмни коси се перчеха по тротоарите с тесните си дънки чарлстон и плътно прилепнали ризи. Един или двама повдигнаха многозначително вежди към Ди, но никой не се опита да започне флирт. Тя осъзна, че момчетата са само за показване — по-скоро да се гледат, отколкото да се пипат.
	Ди се шляеше безцелно из града, убивайки времето до вечерята и чудейки се откъде да започне издирването на картината в този голям град. Очевидно всеки, който знаеше за съществуването й, не знаеше, че е на Модиляни; и обратното — всеки, който знаеше, че има такъв Модиляни, не знаеше къде е или как може да се открие.
	Тя мина през поредица чудесни, открити площади, осеяни със статуи на някогашни крале, направени от хубавия местен мрамор. Озова се на Пиаца Виторио — широко авеню с дървета и трева по средата. Приседна на една ниска стена, за да се полюбува на ренесансовите аркади.
	Щеше да й отнеме години да посети всяка къща в града и да погледне всяка стара картина по таваните и антикварните магазини. Трябваше да стесни обхвата, дори това да означаваше да намали шансовете си за успех.
	Най-сетне взеха да й идват разни идеи. Ди стана и енергично закрачи към малкия хотел. Започваше да огладнява.
	Собственикът и семейството му заемаха партера на сградата. Когато влезе, в антрето нямаше никой и тя почука колебливо на вратата им. Зад нея се чуваше шум от музика и детски гласове, но никой не отвори.
	Тя бутна вратата и влезе в стаята. Беше дневна с почти нови мебели, подбрани с ужасно лош вкус. Шкаф с радио и грамофон от шейсетте свиреше тихо в ъгъла. На екрана на телевизора говорителят четеше беззвучно новините. В средата на стаята, върху оранжев синтетичен килим имаше наподобяваща шведски стил масичка за кафе, отрупана с пепелници, купчина вестници и книга с меки корици.
	Детенцето, което си играеше с кола-играчка в краката й, не й обърна внимание. Тя го прекрачи. От отсрещната врата се показа собственикът. Огромният му корем беше увиснал над тесния колан на сините панталони, а от устата му висеше цигара, чиято пепел всеки момент щеше да падне. Той погледна въпросително Ди, която заговори бързо и гладко на италиански:
	— Почуках, но никой не отговори.
	Устните на мъжа почти не помръднаха, когато запита:
	— Какво има?
	— Бих искала да поръчам разговор до Париж.
	Той отиде до бъбрековидната масичка с извити крака близо до вратата и вдигна телефона.
	— Кажете ми номера. Аз ще направя поръчката.
	Ди порови в джоба на ризата си и извади парче хартия, на което бе записала телефона в апартамента на Майк.
	— Има ли някой определен човек, с когото искате да говорите? — попита собственикът.
	Ди поклати глава. Майк едва ли щеше да се е върнал, но имаше вероятност жената, която чистеше у тях, да е в апартамента — когато отсъстваха, тя се отбиваше всеки път, когато бе в настроение.
	Мъжът извади цигарата от устата си и каза няколко изречения в слушалката. Сетне затвори телефона и обясни:
	— Трябва да почакаме няколко минути. Искате ли да седнете?
	От дългото ходене я наболяваха леко прасците. Тя потъна с благодарност в светлокафяво, тапицирано с изкуствена кожа кресло, каквото можеше да се купи от всеки мебелен магазин в Луишъм.
	Собственикът очевидно се чувстваше задължен да остане с нея: или от учтивост, или от страх, да не би да открадне някоя от фигурките от китайски порцелан, наредени на полицата над камината.
	— Какво ви води в Ливорно — серните извори? — попита той.
	Ди не беше склонна да му разправя цялата история.
	— Дошла съм да разглеждам картини — каза тя.
	— Аха. — Той погледна към стените. — Тук имаме някои доста хубави неща, не мислите ли?
	— Да. — Ди едва се сдържа да не потрепери от отвращение. Гравюрите в рамки бяха предимно мрачни религиозни образи на мъже с ореоли. — Има ли някакви ценни произведения в катедралата? — попита тя, спомняйки си една от идеите си.
	Той поклати глава.
	— Катедралата беше бомбардирана през войната. — Изглежда, малко се притесняваше да споменава, че страната му е била във война с тази на Ди.
	Тя смени темата:
	— Бих искала да посетя родното място на Модиляни. Знаете ли къде се намира?
	Съпругата на мъжа се появи на вратата и изстреля към него дълго изречение с агресивен тон. Акцентът й беше твърде силен, за да успее Ди да разбере какво казва. Мъжът отвърна обидено и жената изчезна.
	— Родното място на Модиляни? — подсказа му Ди.
	— Не зная — отвърна той. После отново извади цигарата от устата си и я пусна във вече пълния пепелник. — Но имаме туристически пътеводители за продан — може би те ще могат да ви помогнат?
	— Да, бих искала един.
	Мъжът излезе от стаята и Ди се загледа в детето, което все още играеше мистериозната си, увлекателна игра с количката. Съпругата премина през стаята, без да погледне към Ди. Секунди по-късно се върна обратно.
	Не беше най-сърдечната домакиня, въпреки дружелюбността на съпруга си — или може би именно поради нея.
	Телефонът звънна и Ди вдигна слушалката.
	— Вашият разговор с Париж — каза операторката.
	След малко се чу женски глас:
	— Альо?
	Ди превключи на френски:
	— О, Клер, Майк не се ли е върнал още?
	— Не.
	— Можеш ли да запишеш номера, който ще ти продиктувам, и да му кажеш да ми се обади? — Тя прочете номера от шайбата и затвори.
	Междувременно собственикът се беше върнал и й подаде малка лъскава книжка с подвити ъгли. Ди извади няколко монети от джоба на дънките си, питайки се колко ли пъти са продавали този пътеводител на гости, които после са го оставяли в стаите си.
	— Трябва да помогна на жена ми да сервира вечерята — обясни мъжът.
	— Разбира се. Благодаря.
	Ди прекоси антрето към трапезарията и седна на малка маса с карирана покривка. Отвори пътеводителя. „Болницата Сан Леополдо е една от най-добрите в Европа“, прочете тя. Прелисти на следващата страница. „Никой посетител не бива да пропусне да види известния бронзов Куатро Мори.“ Тя отново прелисти. „Модиляни е живял първо на улица «Рома», а по-късно на улица «Леонардо Гамбини» номер 10.“
	Собственикът влезе с чиния супа от много тънки спагети и Ди му отправи широка, щастлива усмивка.


	Първият свещеник беше млад и ниско подстриганата коса му придаваше вид на юноша. Очилата с железни рамки се крепяха на тънък, остър нос и той не преставаше да бърше нервно ръце в полите на расото си, сякаш за да подсуши длани от потта. Изглеждаше притеснен от присъствието на Ди, както можеше да се очаква от всеки, положил клетва за целомъдрие; но пък имаше голямо желание да помогне.
	— Тук имаме много картини — заяви той. — Цяло едно помещение от криптата е пълно с тях. Никой не ги е поглеждал от години.
	— Мога ли да сляза долу? — попита тя.
	— Разбира се. Но се съмнявам да откриете нещо интересно.
	Докато стояха и разговаряха на пътеката между редиците столове, очите на свещеника се стрелкаха над рамото на Ди, сякаш се страхуваше, че някой може да дойде и да го види, че бъбри с младо момиче.
	— Елате с мен — предложи той.
	Поведе я по дългата пътека към една врата в нефа на църквата и заслиза пред нея по спираловидната стълба.
	— Свещеникът, който е бил тук около 1910 година, дали се е интересувал от живопис?
	Мъжът погледна нагоре към Ди и бързо извърна очи.
	— Нямам представа — отговори той. — Аз съм третият или четвъртият оттогава.
	Ди изчака в подножието на стълбите, докато той запали свещта на една лавица на стената. Обувките й с платформи затракаха по каменните плочи на пода, когато го последва, навеждайки глава под ниския свод към склада.
	— Стигнахме — каза той. Сетне запали друга свещ. В малкото помещение имаше около сто картини, сложени една върху друга на пода или облегнати на стената. — Е, ще трябва да ви оставя сама — заключи свещеникът.
	— Много ви благодаря.
	Ди го гледаше как излиза, влачейки крака, а после се обърна към картините и потисна въздишката си. Тази идея й беше хрумнала вчера: да отиде в църквите близо до двете къщи на Модиляни и да попита дали имат някакви стари картини.
	Беше се почувствала задължена да облече риза под роклята без ръкави, за да покрие ръцете си — стриктните католици не биха позволили в църквата да се влиза с голи ръце — и й беше много горещо да върви по улиците. Но в криптата цареше приятна прохлада.
	Тя вдигна първата картина от една купчина и я поднесе към свещта. Дебелият слой прах върху стъклото скриваше платното отдолу. Имаше нужда от парцал.
	Огледа се за нещо подходящо. Разбира се, нямаше нищо подобно. Тя въздъхна, вдигна роклята си и събу бикините си. Щяха да свършат работа. Само трябваше да внимава свещеникът да не върви след нея по спираловидната стълба. Тя се изкикоти тихичко и избърса праха от картината.
	Беше една абсолютно посредствена маслена творба, изобразяващо мъченичеството на свети Стефан. Прецени, че е рисувана в доста по-стар стил преди около 120 години. Рамката с орнаменти щеше да е по-скъпа от самата картина. Подписът не се четеше.
	Тя остави картината на пода и вдигна следващата. Беше по-малко прашна, но със същата стойност.
	Бавно минаваше през ученици, апостоли, светци, мъченици, свети семейства, тайни вечери, разпвания и дузини тъмнокоси, чернооки Иисусовци. Разноцветните й бикини почерняха от отлежалата прах. Работеше методично, като поставяше почистените картини спретнато една върху друга и разглеждаше започнатата купчина прашни платна от първото до последното, преди да се заеме със следващата.
	Отне й целия предиобед, но нямаше нито един Модиляни.
	Когато и последната рамка бе почистена и сложена върху съответната купчина, Ди си позволи да кихне гръмогласно. Прахът във въздуха се завихри пред лицето й. Тя угаси свещта и се качи горе в църквата.
	Свещеникът не се виждаше никъде, така че тя остави дарение в сандъчето и излезе навън на слънце. Хвърли прашните бикини в най-близкото кошче за боклук. Така щеше да даде материал за размисъл на събирачите на смет.
	Тя погледна в картата на града и тръгна към втората църква. Нещо я безпокоеше; нещо, което знаеше за Модиляни — за младостта или за родителите му. Напрегна се да улови убягващата й мисъл, но все едно че гонеше маслина с вилица: мисълта бе твърде хлъзгава, за да бъде уловена.
	Мина покрай едно кафене и осъзна, че е време за обяд. Влезе вътре и си поръча пица и чаша вино. Докато ядеше, се питаше дали Майк ще се обади днес.
	Позабави се с кафето и цигарата, понеже нямаше кой знае каква охота да се изправя пред друг свещеник, друга църква и още прашни картини. Осъзна, че все още стреля в тъмното; шансовете й да намери изгубения Модиляни бяха изключително малки. Обхваната от нов прилив на решителност, тя смачка цигарата и стана.


	Вторият свещеник бе по-стар и неуслужлив. Сивите вежди се повдигнаха с цели два-три сантиметра над присвитите му очи, докато питаше:
	— Защо искате да разглеждате картини?
	— Това ми е професията — обясни Ди. — Специалист съм по история на изкуството. — Опита да се усмихне, но това явно го настрои още по-враждебно.
	— Вижте, църквата е за вярващи, а не за туристи — заяви той. Учтивостта му бе твърде прозрачна.
	— Няма да вдигам никакъв шум.
	— Пък и тук нямаме много картини. Само тези, които са окачени в църквата.
	— Тогава ще огледам, ако може.
	Свещеникът кимна.
	— Много добре.
	Остана в нефа да я гледа, докато Ди вървеше бавно покрай стените. Почти нямаше какво да се види: една-две картини на малки параклиси. Тя стигна до западния край на църквата, кимна на свещеника и излезе. Може би я подозираше, че иска да открадне нещо.
	Ди се върна угнетена в хотела. Слънцето вече се беше вдигнало високо и прежуряше, а нажежените улици бяха почти пусти. „Само луди кучета и художествени историци“, помисли си Ди. Дори и тази професионална шега не успя да я развесели. Беше изиграла последната си карта. Сега единственият възможен начин да продължи бе да прерови всяка църква в града.
	Тя се качи в стаята и изми лицето и ръцете си от праха на криптата. Следобедният сън бе единственият разумен начин да прекара тази част от деня, така че се съблече и легна на тясното единично легло.
	Когато затвори очи, досадното усещане, че е забравила нещо, се върна. Опита да си припомни всичко, което бе учила за Модиляни; но то не бе много. Полека-лека потъна в дрямка.
	Докато спеше, слънцето прехвърли зенита си, напече през отворения прозорец и изпоти голото й тяло. Тя се раздвижи неспокойно, смръщвайки лице от време на време. Русата коса се разбърка и полепна по бузите й.
	Изведнъж се събуди и седна сепнато в леглото. Главата й пулсираше, напечена от слънцето, но Ди не й обръщаше внимание. Втренчи се право напред като човек, който току-що е получил прозрение.
	— Каква идиотка съм! — възкликна тя. — Той е бил евреин!


	Ди хареса равина. Беше приятен след двамата свети мъже, които гледаха на нея единствено като на забранен плод. Имаше дружелюбни кафяви очи и сиви нишки в брадата си. Заинтригува се от нейното издирване и тя скоро откри, че му разправя цялата история.
	— Старецът в Париж каза, че е бил свещеник и аз приех, че е бил католически — обясняваше тя. — Бях забравила, че семейството на Модиляни са били евреи, и то доста ревностни.
	Равинът се усмихна.
	— Е, аз знам на кого е била дадена картината! Моят предшественик тук беше доста ексцентричен, каквито обикновено са равините. Интересуваше се от най-различни неща — научни експерименти, психоанализа, комунизъм. Вече е мъртъв, разбира се.
	— Предполагам, че между личните му вещи няма картини?
	— Не зная. Към края се разболя и напусна града. Отиде да живее в едно селце на име Полио, което се намира на адриатическия бряг. Разбира се, тогава бях много млад — не си го спомням ясно. Но мисля, че живя със сестра си в Полио няколко години, преди да умре. Ако картината все още съществува, може да е у нея.
	— Сигурно и тя е починала.
	Равинът се засмя.
	— Разбира се. О, боже — ама че задача сте си поставили, млада госпожице! И все пак тя може да има потомци.
	Ди се ръкува с мъжа.
	— Бяхте много мил — каза тя.
	— Удоволствието беше мое — отвърна той. Изглеждаше искрен.
	Без да обръща внимание на болката в краката си, Ди отново тръгна към хотела. Състави си план: щеше да наеме кола и да отиде с нея до селото. Реши да тръгне на другата сутрин.
	Искаше да разкаже някому; да разпространи добрата новина. Спомни си какво бе направила последния път, когато се бе почувствала по този начин и спря в едно магазинче, за да купи пощенска картичка.
	На нея написа:
C>
	Мила Сами,
	Това е ваканцията, която винаги съм искала! Истинско търсене на съкровище! Заминавам за Полио да търся един изгубен Модиляни!!!
	С обич,
@	Д.
C$
	Намери някакви монети в джоба си, купи марки и изпрати картичката. След това осъзна, че няма достатъчно пари, за да наеме кола и да прекоси с нея страната.
	Каква лудост: беше по следите на изчезнала картина, която струваше от порядъка на 50 000 до 100 000 лири, а не можеше да си позволи да наеме кола. Беше напрано вбесяващо.
	Дали не можеше да помоли Майк за пари? Не, не искаше да се унижава. А дали да не му намекне, когато й се обади? Ако изобщо се обадеше — неговите пътувания в чужбина не се подчиняваха на стриктни графици.
	Трябваше да намери пари от другаде. От майка си? Тя беше заможна, но Ди от години не поддържаше връзка с нея. Нямаше право да моли старата за пари. Чичо Чарлз?
	Но това щеше да отнеме време. Ди просто нямаше търпение отново да тръгне по следата.
	Както вървеше по тясната улица към хотела, изведнъж зърна един стоманеносин мерцедес с две врати, паркиран до тротоара. Мъжът, който се бе облегнал на него, имаше позната глава с черни къдрици.
	Ди се затича.
	— Майк! — викна щастливо тя.


>>	Втора глава

	Джеймс Уайтуд паркира волвото си на тясната уличка в Айлингтън и изгаси двигателя. В единия си джоб сложи неотварян пакет „Плейърс“ и кибрит, а в другия — нов бележник и две химикалки. Усети познатото напрежение: дали тя щеше да бъде в добро настроение? Щеше ли да каже нещо, което да може да се цитира? Язвата му се обади и той изруга. Беше направил буквално стотици интервюта със звезди: това нямаше да бъде по-различно.
	Заключи колата и почука на вратата на Саманта Уинъкър. Отвори му някакво пълничко русо момиче.
	— Джеймс Уайтуд, „Ивнинг Стар“.
	— Моля, влезте.
	Той я последва през антрето.
	— Как се казвате?
	— Анита. Аз само работя тук.
	— Радвам се да се запознаем, Анита — усмихна се приятно той. Винаги бе полезно да си в добри отношения с някой от антуража на една звезда.
	Тя го поведе надолу по стълбите към приземния етаж.
	— Господин Уайтуд от „Стар“.
	— Здравей, Джими!
	Саманта се беше свила на едно канапе „Хабитат“, облечена в дънки и риза. Краката й бяха боси. От сложените пред нея стереоколони „Банг — Олуфсен“ се носеше гласа на Клиоу Лейн.
	— Сами.
	Той прекоси стаята и се здрависа с нея.
	— Седни, настани се удобно. Какво става на Флийт стрийт?
	Той пусна в скута й вестник, преди да седне на един фотьойл.
	— Новината на деня е, че лорд Кардуел продава колекцията си от картини. Сега разбираш защо наричаме този сезон глупав. — Имаше южнолондонски акцент.
	— Искате ли нещо за пиене, господин Уайтуд? — предложи Анита.
	Той вдигна поглед към нея.
	— Не бих имал нищо против чаша мляко — И потупа стомаха си.
	Анита излезе, а Саманта попита:
	— Още ли те мъчи онази язва?
	— Тя е като инфлацията. Напоследък мога да се надявам единствено да постихне за малко. — Той се засмя пискливо. — Имаш ли нещо против да запуша?
	Наблюдаваше я внимателно, докато отваряше пакета цигари. Поначало си бе слаба, но сега лицето й изглеждаше изпито. Очите й бяха огромни и този ефект не бе постигнат с грим. Беше се прегърнала с едната ръка и пушеше с другата. Докато я гледаше, тя загаси фаса в пълния пепелник до себе си и веднага запали нова цигара.
	Анита донесе неговата чаша с мляко.
	— Питие, Сами?
	— Моля те.
	Джими си погледна часовника: беше 12:30 на обяд. После хвърли кос поглед към количеството водка с тоник, което наливаше Анита.
	— Е, как е животът във филмовия свят? — запита той.
	— Мисля да го напусна. — Тя взе чашата от ръката на Анита и момичето излезе от стаята.
	— Мили боже! — Джими извади бележника си и свали капачката на химикалката. — Защо?
	— Всъщност няма много за казване. Чувствам, че филмите ми дадоха всичко, което можаха. Работата ме отегчава, а крайният резултат изглежда страшно посредствен.
	— Има ли нещо определено, което предизвика това решение?
	Тя се усмихна.
	— Винаги задаваш уместни въпроси, Джими.
	Той вдигна поглед в очакване и забеляза, че тя се усмихва, но не на него, а към вратата. Обърна се и видя някакъв едър мъж с дънки и карирана риза да влиза в стаята. Мъжът кимна на Джими и седна до Саманта.
	— Джими, искам да те запозная с Том Копър — мъжа, който промени живота ми — каза тя.


	Джо Дейвис натисна бутончето на ръчния си часовник „Куантум“ и погледна червените цифри, които светеха на черния екран: 09:55. Подходящо време да се позвъни до един лондонски вечерен вестник.
	Вдигна телефона и набра номера. Изчака доста, докато операторката на вестника вдигне, и поиска да говори с Джеймс Уайтуд.
	— Добро утро, Джим. Тук е Джо Дейвис.
	— Отвратителна сутрин, Джо. Какви глупости ще ми надрънкаш днес?
	Джо можеше да си представи усмивката на писача, разкриваща развалените му зъби: подигравателно враждебният брътвеж беше играта, която и двамата играеха, за да прикрият факта, че всеки от тях правеше всичко възможно да използва другия.
	— Нищо интересно — изрече Джо. — Една звездичка ще играе в малка роля, това е. Само Лейла д’Або оглавява афишите в лондонския „Паладиум“.
	— Тая изчерпана стара крава? Кога ще бъде това, Джо?
	Джо се ухили със съзнанието, че този път е спечелил.
	— На 21 октомври, само за една вечер.
	— Разбрах. Дотогава почти ще е свършила с оня второразреден филм, който прави в… къде беше? „Ийлинг Студиос“?
	— Холивуд.
	— Да. А кой друг е на афиша?
	— Не зная. Трябва да попиташ в „Паладиум“. Освен това ги попитай дали е вярно, че ще й платят петдесет хиляди лири за появяването, понеже аз не ти казвам.
	— Не, не ми казваш.
	— От това ще стане ли материал за теб?
	— Ще направя всичко възможно за теб, синко.
	Джо отново се ухили. Когато материалът бе достатъчно добър, за да влезе във вестника, Уайтуд винаги се преструваше, че прави лична услуга на агента. Но ако не беше достатъчно добър, му го казваше.
	— А сега, даде ли това на конкуренцията? — попита Уайтуд.
	— Още не.
	— Ще ни осигуриш ли малко време да го отпечатаме?
	— Като лична услуга към теб, Джим — да.
	Джо се отпусна назад в коженото кресло с чувството, че е удържал победа. Сега журналистът му дължеше услуга. Джо беше спечелил по точки.
	— Между другото, какво му става на твоето синеоко момиче?
	Джо моментално се изправи. Все пак Уайтуд държеше коз в ръкава си. Джо придаде фалшиво нехайство на гласа си.
	— Кое?
	— Джо, от колко от тях съм взимал интервю тази седмица? Недохранената госпожица Уинъкър, разбира се.
	Джо се намръщи. Проклетата Сами. Наложи се отново да премине в отбрана.
	— Тъкмо се канех да те питам — как мина?
	— Получих страхотен материал — „Саманта Уинъкър се оттегля“. Не ти ли е казала?
	Господи, какво беше наговорила Сами на репортера?
	— Между нас казано, Джим, сега тя преживява труден период.
	— И доста нещастен, струва ми се. Щом отказва добри сценарии като „Тринадесета нощ“, намерението й да се оттегли трябва да е доста сериозно.
	— Направи ми една услуга — не включвай това в статията си. Тя ще промени решението си.
	— Радвам се да го чуя. И без това не смятах да го напиша.
	— А какво ще напишеш?
	— „Саманта Уинъкър казва: «Влюбена съм»“. Така добре ли е?
	— Благодаря ти, Джим. Доскоро виждане. Хей, само минутка. Каза ли в кого е влюбена?
	— Името му е Том Копър. Запознах се с него. Изглежда хитър момък. На твое място бих си пазил работата.
	— Отново ти благодаря.
	— Чао.
	Джо затръшна телефона. Отношенията им с Уайтуд винаги се градяха на основата на лични услуги — но това бе по-малката беда. Нещо ставаше със Сами, щом бе разкрила пред репортера, че отказва един сценарий, без да е казала за това на агента си.
	Той стана от бюрото и отиде до прозореца. Загледа се в обичайните задръствания в уличното движение: по цялото протежение на двойните жълти линии бяха паркирани коли. „Всеки се смята за изключение“, помисли си Джо. Един пазач се разхождаше по тротоара, без да обръща внимание на нарушенията.
	На отсрещния тротоар ранобудна проститутка се предлагаше на мъж на средна възраст, облечен с костюм. Кашони с евтино шампанско се внасяха в клуб за стриптийз. На входа на затвореното кино някакъв ориенталец с къса черна коса и крещящ костюм продаваше малко пакетче на мършаво, немито момиче, чиято ръка трепереше, докато му подаваше банкнота. Изпитото лице и късо подстриганата му коса му напомниха за Сами. О, боже, как да постъпи с нея?
	Ключът беше в онзи мъж. Джо отиде до бюрото си и прочете името, записано в бележника му: Том Копър. Ако е влюбена в него, значи е под негово влияние. Следователно той е човекът, който иска тя да се оттегли.
	Хората наемаха Джо да им помага да правят пари. Хора с талант — нещо, което Джо не разбираше, а само съзнаваше, че го няма. Както Джо не би могъл да предприеме бързи действия, за да спаси живота си, така и неговите клиенти не можеха да правят бизнес. Неговата работа се състоеше в това да чете договорите, да уговаря цените, да дава съвети за рекламата, да намира добри сценарии и добри режисьори: да води наивните талантливи люде през джунглата на развлекателния бизнес.
	Задължението му към Сами бе да й помага да прави пари. Но това всъщност не обхващаше изцяло ангажимента му.
	В действителност един агент беше нещо много повече от бизнесмен. През кариерата си Джо бе играл ролята на майка и баща, на любовник и психиатър: той осигуряваше приятелско рамо, на което да се поплаче, изваждаше клиентите си под гаранция от затвора, дърпаше конците, за да отпаднат обвинения за наркотици и даваше брачни съвети. Да помагаш на артиста да прави пари означаваше много повече, отколкото се виждаше на пръв поглед.
	Голяма част от това бе да предпазва неопитните хора от акулите. Светът на Джо бе пълен с акули: филмови продуценти, които даваха на актьора роля, правеха пачки от филма и го оставяха да се чуди как да плати следващия си наем; фалшиви гурута, които пробутваха лъжовни религии, медитация, вегетарианство, мистицизъм или астрология, и можеха да издоят от звездата половината й доходи; смахнати организации и бизнесмени мошеници, които я забаламосваха да ги подкрепи, а след това изстискваха всяка възможна капка реклама от връзката си с нея, без да мислят за репутацията й.
	Джо се страхуваше, че Том Копър е една от тези акули. Всичко бе станало прекалено бързо; човекът се появява изневиделица и ето че вече управлява живота на Сами. Тя наистина имаше нужда от съпруг, но не и от нов агент.
	Решението бе взето. Той се наведе към бюрото си и натисна едно копче. Интеркомът изсъска:
	— Да, господин Дейвис?
	— Анди, ела веднага, ако обичаш.
	Отпи от кафето си, докато чакаше, но то вече бе изстинало. Андрю Феърхоум — той го произнасяше Фейрхам — беше буден момък. Напомняше на Джо за самия него. Син на нашумял актьор и сам неуспял концертиращ пианист, Андрю в твърде ранна възраст бе разбрал, че няма талант. И тъй като червейчето на шоубизнеса въпреки това не го оставяше, беше започнал да се занимава с мениджмънт, успявайки да направи няколко второразредни рокгрупи много печеливши. Горе-долу по същото време Джо го бе наел за свой личен асистент.
	Анди влезе, без да чука, и седна пред бюрото. Беше хубав младеж с дълга, чиста кестенява коса, костюм с широки ревери и риза с разтворена яка и щамповани микимаусчета. В университета бе придобил шикозен акцент. Той бе подходящ за агенцията на Джо: придаваше й малко по-съвременен вид. Умът и модерният младежки стил на момчето допълваха опита и прочутата хитрост на Джо.
	— Проблем със Сами Уинъкър, Анди — рече Джо. — Казала е на един вестникарски репортер, че е влюбена и че се отказва от актьорството.
	Анди завъртя отегчено очи.
	— Винаги съм казвал, че на това гадже му хлопа дъската. В кого?
	— Името му е Том Копър.
	— Кой, по дяволите, е той?
	— Точно това искам да науча. — Джо откъсна листа от бележника си и му го подаде. — Колкото се може по-бързо.
	Анди кимна и излезе. Джо се поотпусна. Чувстваше се малко по-добре, като знаеше, че Анди работи по въпроса. Въпреки чара и изисканите си обноски, момъкът имаше много остри зъби.


	Беше топла вечер и неподвижният въздух миришеше на лято. Залезът над покривите осветяваше в червено високите разпокъсани облаци. Саманта се обърна от прозореца на приземния етаж и отиде до барчето.
	Том сложи един диск с джаз в уредбата и се изтегна на канапето. Саманта му подаде питието и се сви до него. Мъжът прегърна тънките й рамене с голямата си ръка и се наведе да я целуне. На вратата се позвъни.
	— Не отваряй — каза той и я целуна по устните.
	Тя затвори очи и притисна устни към неговите. След това стана.
	— Предпочитам да те подържа в очакване.
	Отне й няколко секунди да разпознае застаналия отвън дребен мъж с кадифен костюм.
	— Джулиан!
	— Здравей, Саманта. Притеснявам ли те?
	— Ни най-малко. Искаш ли да влезеш?
	Той пристъпи навътре и Саманта го поведе надолу по стълбите.
	— Няма да ти отнема много време — промълви извинително той.
	Изглеждаше малко сконфузен, когато зърна Том на канапето. Саманта ги представи един на друг:
	— Том Копър, Джулиан Блак.
	Том се извиси над Джулиан, докато се ръкуваха. Саманта отиде до бара.
	— Уиски, нали?
	— Благодаря.
	— Джулиан има картинна галерия — обясни Саманта.
	— Това е малко прибързано казано. Ще отварям такава. А ти с какво се занимаваш, Том?
	— Да кажем, че съм финансист.
	Джулиан се усмихна.
	— Случайно да искаш да вложиш малко пари в една картинна галерия?
	— Не е в моята област.
	— А коя е твоята област?
	— Може да се каже, че взимам пари от А и ги давам на Б.
	Саманта се покашля и Джулиан доби чувството, че му се присмиват.
	— Всъщност съм дошъл във връзка с галерията — каза той, пое предложеното му от Саманта питие и изчака, докато тя се сгуши удобно до Том. — Търся някой привлекателен и заинтересован човек, който да отвори галерията. Сара предложи да помоля теб. Би ли го направила като услуга към нас?
	— С най-голямо удоволствие, но ще трябва да проверя дали не съм ангажирана с нещо друго по същото време. Мога ли да ти позвъня по-късно?
	— Разбира се. — Джулиан извади визитка от джоба си.
	— Всичките ми координати са тук.
	Тя взе картичката.
	— Благодаря.
	Джулиан допи уискито си на един дъх.
	— Няма да ви безпокоя повече — заяви той. После прибави малко завистливо. — Колко уютно изглеждате един до друг. Радвам се, че се запознахме, Том.
	На вратата се поспря и погледна пощенската картичка, сложена на термостата* на стената.
	[* Автоматичен регулатор за поддържане на постоянна температура. — Б.р.]
	— Кой е бил в Ливорно? — попита той.
	— Една моя стара приятелка. — Саманта стана. — Трябва някой ден да ви запозная. Току-що взе диплома по история на изкуството. Виж. — Тя свали картичката, обърна я и му я показа. Джулиан я прочете.
	— Колко интересно — каза той. После й върна картичката. — Да, бих искал да се запозная с тази дама. Е, не си прави труда да се качваш с мен. Довиждане.
	Когато той излезе, Том попита:
	— Защо искаш да отваряш окаяната му галерийка?
	— Жена му ми е приятелка. Почитаемата Сара Лъкстър.
	— Което означава, че е дъщерята на…
	— Лорд Кардуел.
	— Оня, дето си продава колекцията?
	Саманта кимна.
	— Направо имат маслена боя във вените.
	Том не се усмихна.
	— Виж ти…


	Купонът беше навлязъл в безжизнения стадий, в който изпадат всички купони в малките часове на нощта, преди да се развихрят повторно. Пиячите без задръжки ставаха лигави и противни, а тези със задръжки започваха да усещат първите признаци на махмурлука. Гостите стояха на групички, потънали в разговори, които варираха от интелектуални до комично нечленоразделни.
	Домакинът беше филмов режисьор, току-що завърнал се от заточение в телевизионните реклами. Съпругата му, висока и слаба жена, чиято дълга рокля показваше по-голямата част от оскъдните й гърди, приветства Саманта и Том и ги заведе до бара. Един барман филипинец с малко изцъклен поглед наля уиски на Саманта, а за Том изпразни две бутилки бира в една халба. Саманта погледна изпитателно Том: той не пиеше често бира, особено вечер. Надяваше се да не се прави цяла вечер на агресивен представител на работническата класа.
	Домакинята водеше светски разговор. Джо Дейвис се отдели от една група в другия край на стаята и дойде при тях. Домакинята, радостна, че я освобождават, се върна при съпруга си.
	— Сами, трябва да се запознаеш с господин Иши — предложи Джо. — Той е звездата тази вечер и причината да сме на тоя скапан купон.
	— Кой е той?
	— Японски банкер, за който се знае, че иска да инвестира в британската филмова индустрия. Трябва да е луд и именно затова всеки се мъчи да стане гъст с него. Хайде. — Той я хвана за ръката и като кимна на Том, я поведе към мястото, където един плешив мъж с очила говореше сериозно на половин дузина внимателни слушатели.
	Том наблюдава представянето от бара, а после издуха пяната от бирата си и я изпи до половината. Филипинецът разсеяно избърса бара с парцал, без да изпуска Том от очи.
	Том каза:
	— Хайде, пийни си — няма да те издам.
	Барманът му се усмихна, извади една пълна до половината чаша изпод бара и отпи една голяма глътка.
	— Как ми се иска да имам смелостта да нося дънки — толкова са удобни — изрече женски глас зад гърба му.
	Том се обърна и видя дребно момиче на двадесет и няколко години. Беше облечена в скъпи дрехи, имитация на облеклото от петдесетте: остри обувки с тънки токчета, стесняваща се в долната си част пола и двуредно сако. Късата й коса беше пригладена назад с бухнала къдрица на челото.
	— Освен това са и по-евтини. И без това в Айлингтън не организираме много коктейли — отвърна Том.
	Тя отвори широко силно нагримираните си очи.
	— Там ли живеете? Чувала съм, че мъжете от работническата класа бият жените си.
	— Боже мой! — промърмори Том.
	Момичето продължи:
	— Мисля, че това е ужасно — искам да кажа, не бих понесла да ме бие мъж. Е, освен ако не е ужасно сладък. Тогава може и да ми хареса. Мислите ли, че би ви доставило удоволствие да биете жена? Мен например?
	— Имам по-важни неща, за които да се тревожа — тросна се Том. Но момичето не забеляза презрителния му тон. — Ако и вие имахте истински проблеми, за които да мислите, нямаше да ми се правите на глупачка. Привилегиите пораждат отегчение, а отегчението ражда празни хора като вас.
	Най-сетне беше успял да бодне момичето.
	— Ако се чувствате така, вероятно би трябвало да се задавите от привилегированата си бира. И изобщо какво правите тук?
	— И аз това се чудя. — Той пресуши чашата си и стана. — Във всеки случай не ми трябват смахнати разговори като този.
	Той се огледа за Сами, но чу гласа й, още преди да я види. Тя крещеше на Джо Дейвис. След секунда вече всички ги зяпаха.
	Лицето й беше почервеняло. Никога досега не я бе виждал толкова ядосана.
	— Как смееш да разследваш приятелите ми! — кресна тя. — Ти не си ми ангел-хранител, а скапаният ми, шибан агент. По-точно беше мой агент, защото си уволнен, Джо Дейвис! — Тя зашлеви силно мъжа през лицето и се завъртя на сто и осемдесет градуса.
	Дейвис почервеня от унижението и пристъпи след Саманта с вдигнат юмрук. На Том му трябваха две широки крачки, за да стигне до него и да го бутне внимателно, но здраво, от което Джо се залюля на пети. После Том се обърна и напусна стаята след Саманта.
	Вън на улицата тя хукна да бяга.
	— Сами! — извика Том и затича се след нея. Когато я настигна, хвана я за ръката и я принуди да спре.
	— Какво стана? — попита той.
	Тя вдигна поглед към него и в очите й се прочетоха объркване и гняв.
	— Джо е поръчал да те проучат — изрече тя. — Каза, че имаш жена, четири деца и досие в полицията.
	— О! — Той я погледна изпитателно. — А ти какво мислиш?
	— Откъде, по дяволите, да знам какво да мисля?
	— Бракът ми е съсипан, но разводът още не е приключил. Преди десет години фалшифицирах един чек. Това има ли някакво значение?
	Тя го гледа известно време, а след това зарови глава на рамото му.
	— Не, Том, не.
	Той дълго я държа в прегръдките си. Сетне каза:
	— Купонът и без това беше скапан. Да хванем такси.
	Отидоха пеш до Парк Лейн и намериха такси пред един от хотелите. Шофьорът мина по Пикадили, Странд и Флийт стрийт. Том го накара да спре пред една будка за вестници, където се продаваха ранните издания на сутрешните вестници.
	Вече се зазоряваше, когато минаха под виадукта Холбърн.
	— Погледни това — рече Том. — Картините на лорд Кардуел се очаква да стигнат до един милион лири. — Той сгъна вестника и се загледа през прозореца. — Знаеш ли как се е сдобил с тези картини?
	— Кажи ми.
	— Моряци са умирали през седемнайсети век, за да му донесат злато от Южна Америка. Фермери са гладували през осемнайсети, за да му плащат арендите. Деца са умирали по фабриките и бедните градски квартали през деветнайсети, за да увеличат печалбите му. През същия този век е започнал да се занимава с банкерство, за да помага на други хора да правят онова, което той прави от триста години насам — забогатява на гърба на бедните. Господи, с един милион лири може да се построи цяло жилищно кварталче в Айлингтън!
	— Какво трябва да се направи? — попита безутешно тя.
	— Убий ме — не знам.
	— Ако хората не искат да си вземат парите от него, ще се наложи ние да го направим.
	— О, така ли?
	— Том, дръж се сериозно! Защо не?
	Той я прегърна през раменете.
	— Разбира се, защо не. Открадваме му картините, продаваме ги за милион кинта и построяваме жилищен квартал. Утре сутринта ще уговорим подробностите. Целуни ме.
	Тя вдигна устни към неговите и бързо се отдръпна.
	— Сериозно говоря, Том.
	Той я гледа известно време в лицето.
	— Да ме вземат мътните, май наистина говориш сериозно.


>>	Трета глава

	Джулиан лежеше буден. Късната августовска нощ бе неприятно гореща. Прозорците на спалнята бяха отворени и бе отметнал завивките, но въпреки това продължаваше да се поти. Сара лежеше с гръб към него в другия край на широкото легло. Тялото й сияеше бледо на слабата светлина на зората, сякаш му отправяше подигравателна подкана. Изобщо не помръдна, когато Джулиан стана от леглото.
	Той взе чифт долни гащета от едно чекмедже и ги нахлузи. Затвори тихичко вратата на спалнята зад гърба си, мина по коридора, слезе по стълбите, прекоси дневната и отиде до кухнята. Там напълни електрическия чайник и го включи в контакта.
	Думите от пощенската картичка, която прочете предишната вечер в дневната на Саманта, се въртяха неспирно в главата му като натрапчив рефрен. „Заминавам за Полио да търся един изгубен Модиляни.“ Съобщението се бе отпечатало незаличимо в съзнанието му. Точно то, а не толкова жегата, му пречеше да заспи.
	Трябваше да тръгне по следите на изгубения Модиляни. Именно от това се нуждаеше — от истинска находка. Тя щеше да му създаде репутация на търговец и да привлече камара хора в галерия „Блак“. Това не съвпадаше с политиката на галерията, но нямаше значение.
	Джулиан сложи пакетче чай в чашата и наля в нея вряла вода. Заигра се печално с плаващото пакетче, като го потапяше с лъжичка и гледаше как отново изплава. Модиляни бе неговата златна възможност, но не виждаше начин да я сграбчи.
	Ако можеше да открие картината, лорд Кардуел щеше да му даде парите, за да я купи. Бащата на Сара бе обещал това, а на стария глупак можеше да се вярва, че ще удържи на думата си. Но Джулиан не можеше да измъкне и пени само заради една пощенска картичка от някакво шантаво момиче. А нямаше никакви пари да отиде до Италия.
	Чаят бе станал тъмнокафяв, като по повърхността му имаше пяна от твърдата вода. Джулиан го занесе до бара и седна на един висок стол. Огледа кухнята — съдомиялната, печката с отделни нива, използвана само за варене на яйца, пералнята, фризера и множеството дребни електродомакински уреди. Беше вбесяващо да се намираш сред толкова много пари и да не можеш да ги използваш.
	Колко щяха да му трябват? Самолетен билет, хотел, може би малко за рушвети… Всичко зависеше от това колко време ще му отнеме, докато настигне жената, подписала се като Д. Неколкостотин лири — може би хиляда. Трябваше да намери тези пари.
	Докато пиеше чая, прехвърляше възможностите в ума си. Можеше да открадне някои бижута на Сара и да ги заложи, но това вероятно щеше да предизвика проблеми с полицията. Дали притежателите на заложни къщи изискваха доказателства за собственост? Добрите сигурно искаха. Не, не беше в неговата област. По-скоро можеше да подправи някой от чековете й. Но тя щеше да открие измамата още по-скоро. И при двата варианта щеше да бъде твърде рисковано да вземе сумата, която му трябваше.
	Трябваше да намери нещо, което нямаше да й липсва. Нещо ценно и лесно продаваемо.
	Осъзна, че може да отиде с кола до Италия. Беше открил Полио в един географски справочник — намираше се на Адриатическо море, в Северна Италия. Можеше да спи в колата.
	Но тогава нямаше да може да изглежда елегантно, ако му се наложеше да води преговори. И въпреки всичко щяха да му трябват пари за гориво, храна и рушвети.
	Можеше да й _каже_, че ще отиде с колата до Италия, а след това да я продаде. Но тогава тя щеше да открие измамата веднага след завръщането му — точно когато баща й трябваше да се изръси. Значи щеше да я заблуди, че колата е била открадната.
	Точно така. Щеше да каже, че колата е била открадната — и да я продаде. Тя щеше да поиска да уведоми полицията и застрахователната компания. Но той можеше да я успокои, че вече го е направил.
	Е, щеше да има известно забавяне, докато полицията уж я издирва. Застрахователната компания можеше да протака изплащането с месеци. И докато Сара разбере, че всичко е било лъжа, репутацията на Джулиан вече щеше да бъде непоклатима.
	Бе твърдо решен да опита. Щеше да излезе и да намери подходящ гараж, в който да я продаде. Погледна си часовника. 8:30. Върна се в спалнята, за да се облече.
	Намери сервизната книжка в едно чекмедже в кухнята, а ключовете на колата бяха там, където ги бе оставил предишната вечер.
	Трябваше да направи нещо, за да изглежда всичко по-убедително. Намери лист хартия и молив и написа бележка на Сара.
C>
	„Взех колата. Няма да ме има цял ден. Работа. Дж.“
C$
	Остави бележката до кафеника в кухнята и слезе в гаража.


	Отне му повече от час да мине през Уест Енд и Сити, и по Майл Енд Роуд към Стратфорд. Движението бе натоварено, а пътят — безнадеждно тесен. Когато стигна до надлеза Лейтънстоун, откри цяло стълпотворение от места, където се продаваха коли втора ръка: във витрините на магазините, на останали празни след бомбардировките участъци, при бензиностанции; изпълваха дори тротоарите.
	Избра един по-голям автосалон, който се намираше на ъгъл. Отпред имаше нов на вид ягуар, а в двора отстрани — множество качествени коли последни модели. Джулиан влезе вътре.
	Мъж на средна възраст миеше предното стъкло на голям форд. Носеше кожена шапка и късо, разкопчано отпред яке. Той се приближи до Джулиан с парцала и кофата в ръка.
	— Доста ранно пиле сте — каза му учтиво. Имаше подчертан ийстендски акцент.
	Джулиан отвърна:
	— Шефът тук ли е?
	Човекът охладня забележимо.
	— Стои пред вас — изрече той.
	Джулиан махна с ръка към колата.
	— Каква цена бихте ми предложили за нея?
	— За замяна?
	— Не, в брой.
	Мъжът отново погледна колата, направи кисела физиономия и заклати глава наляво-надясно.
	— Много е трудно да се отървеш от такива — обясни той.
	— Колата е хубава — възрази Джулиан.
	Мъжът запази скептичното си изражение.
	— На колко години е, на две?
	— Осемнайсет месеца.
	Търговецът я обиколи бавно, оглеждайки каросерията. Попипа една драскотина на вратата, взря се в калниците и опита твърдостта на гумите.
	— Колата е хубава — повтори Джулиан.
	— Може и да е, но това не означава, че ще успея да я продам — заяви мъжът, после отвори вратата откъм шофьора и седна зад волана.
	Джулиан се ядоса. Това бе нелепо. Знаеше, че търговецът може да продаде мерцедеса, макар и не в собствения си автосалон. Въпросът бе колко е готов да плати.
	— Искам парите в брой — каза той.
	— Още не съм ви предложил нищо за нея, приятелю — отговори търговецът. Той завъртя ключа и двигателят запали. Завъртя го обратно, остави го да изгасне и отново запали. Повтори този процес няколко пъти.
	— Изминала е много малко километри — вметна Джулиан.
	— Километражът верен ли е?
	— Разбира се.
	Мъжът слезе и затвори вратата.
	— Не знам — измърмори той.
	— Искате ли да я покарате?
	— Не.
	— Как, по дяволите, можете да кажете колко струва, без да сте я карали? — избухна Джулиан.
	Мъжът остана невъзмутим.
	— Вие какво работите?
	— Имам картинна галерия.
	— Добре тогава. Оставете ме да си гледам колите, а вие се занимавайте със скапаните си картини.
	Джулиан едва сдържа гнева си.
	— Е, ще ми направите ли оферта?
	— Май ще мога да ви дам хиляда и петстотин, но да знаете, че ви правя услуга.
	— Това е направо абсурдно! Трябва да е струвала пет или шест хиляди като нова!
	Очите на търговеца проблеснаха победоносно. Джулиан разбра, че се е издал, че не знае първоначалната цена на колата.
	— Предполагам, че колата е ваша, щом я продавате? — попита търговецът.
	— Разбира се.
	— Във вас ли е сервизната й книжка?
	Джулиан порови във вътрешния си джоб и му я подаде.
	— Много странно име за мъж — Сара.
	— Това е жена ми. — Джулиан извади една визитка и му я подаде. — Ето моето име.
	Мъжът прибра картичката в джоба си.
	— Извинявайте, че питам, но жена ви знае ли, че продавате колата?
	Джулиан прокле наум хитростта на мъжа. Откъде разбра? Несъмнено бе съобразил, че щом един търговец на картини е дошъл в Ийст Енд, за да продава почти нов мерцедес срещу пари в брой, в тази работа сигурно имаше нещо гнило.
	— Жена ми почина наскоро — обясни той.
	— Разбирам. — Търговецът очевидно не му повярва. — Е, казах ви колко струва за мен.
	— Не бих я продал за по-малко от три хиляди — каза Джулиан, правейки се на твърдо решен.
	— Казвам хиляда и шестстотин и това е последната ми цена.
	Джулиан реши, че онзи очаква от него да се пазари.
	— Две хиляди и петстотин — заяви той.
	Търговецът му обърна гръб и започна да се отдалечава.
	Джулиан изпадна в паника.
	— Добре де — извика той. — Две хиляди.
	— Хиляда шестстотин и петдесет — вие решавате.
	— В брой?
	— Че в какво друго?
	Джулиан въздъхна.
	— Много добре.
	— Елате в канцеларията.
	Джулиан последва мъжа до другия край на двора. Двамата влязоха в сградата на някогашен магазин, който гледаше към главния път. Той седна на едно очукано дървено писалище и подписа удостоверение за продажба, докато търговецът отвори желязната каса и отброи 1650 лири в употребявани банкноти от по пет лири.
	Когато понечи да си тръгне, търговецът му протегна ръка, но Джулиан не му обърна внимание и излезе навън. Беше убеден, че е бил ограбен.
	Тръгна на запад, за да търси такси. Прогони мисълта за неприятната среща от ума си и на нейно място се прокрадна предпазливо въодушевление. Поне имаше парите — 1650 лири в петарки! Това бе предостатъчно за пътуването му. Чувстваше се така, сякаш вече е тръгнал.
	Преговори наум версията, която щеше да представи пред Сара. Смяташе да й каже, че е ходил при хората по вътрешното обзавеждане — не, по-добре при някого, когото тя не познаваше. При един художник, който живееше в Степни. Как се казваше? Джон Смит щеше да свърши работа — със сигурност имаше премного истински хора на име Джон Смит. Влязъл в къщата и когато излязъл след час, колата била открадната.
	Едно такси го подмина празно. Джулиан подсвирна и размаха ръце, но то не спря. Трябваше да бъде по-чевръст.
	Хрумна му, че докато той отсъства, Сара може да се обади в полицията. Тогава работата щеше да се оплеска. Трябваше да й даде името на някое несъществуващо полицейско управление. Друго такси го приближи и той му махна.
	Седна отзад, изпружи крака и размърда пръсти в обувките, за да облекчи болката от ходенето. Добре де, ами ако Сара позвънеше в Скотланд Ярд, когато откриеше, че такова управление не съществува? В крайна сметка щяха да й кажат, че колата й не е била обявявана за издирване.
	Колкото повече приближаваше към дома, толкова по-безразсъден му изглеждаше целият план. Сара можеше да го обвини, че е откраднал колата й. Възможно ли е човек да бъде подведен под отговорност за кражба от собствената си жена? Ами онези приказки по време на брачната церемония — всичките си земни блага ти дарявам и така нататък? Освен това съществуваше и обвинение за губене времето на полицията.
	Таксито мина по крайбрежната улица „Виктория“ и през Уестминстър. Полицията нямаше да си направи труда да се занимава със семейни свади, реши Джулиан. Но белята щеше да бъде достатъчно голяма, ако Сара разбереше какво е намислил. Веднага щеше да съобщи на баща си. Тогава Джулиан можеше да изпадне в немилост пред лорд Кардуел в критичния момент, когато щеше да се нуждае от неговите пари, за да откупи онзи Модиляни.
	Прииска му се никога да не си бе помислял да продава колата. Сега му се струваше, че идеята, която рано сутринта му бе изглеждала страхотна, унищожава и последните му шансове да намери картината.
	Таксито спря пред къщата със стъклени стени и Джулиан плати на шофьора с една от петарките от дебелата пачка, която бе получил от човека в гаража. Докато вървеше към входната врата, отчаяно се опитваше да измисли нещо по-добро, което да каже на жена си. Нищо не му дойде наум.
	Вмъкна се тихичко в къщата. Едва минаваше единадесет и половина — Сара сигурно още не бе станала. Влезе безшумно в дневната, седна, изхлузи си обувките и се отпусна назад.
	Може би щеше да бъде най-добре веднага да тръгне за Италия. Можеше да остави бележка, че няма да го има няколко дни. Тя щеше да предположи, че е взел колата. А когато се върнеше, щеше да я замотае с някаква измислица.
	Внезапно се намръщи. Откакто беше влязъл, някакъв тих шум опитваше да привлече внимание му. Сега Джулиан се съсредоточи върху него и още повече се намръщи. Шумът бе като от боричкане.
	Чуваше се шумолене на чаршафи, скърцане на пружините на леглото и тежко дишане. Идваше от спалнята. Предположи, че Сара сънува кошмар. Вече се канеше да извика, за да я събуди; след това обаче си спомни, че не бива да се будят внезапно хора, които сънуват. Или това се отнасяше за сомнамбулите? Реши да я види.
	Изкачи половината крило стълби. Вратата на спалнята беше отворена. Джулиан погледна вътре.
	Закова се на място и устата му зина от изненада. Сърцето му заби бързо от изумление и ушите му забучаха.
	Сара лежеше на една страна върху чаршафите. Шията й бе извита и главата отметната назад, а направената на скъпа прическа коса лепнеше потна по лицето й. Очите й бяха затворени, а устата — отворена, и издаваше гърлене животинско ръмжене.
	До нея лежеше мъж, чийто таз бе долепен до Сариния и бавно потръпваше. Мускулите на белия му задник се свиваха и отпускаха ритмично.
	На леглото зад Сара лежеше втори мъж. Той имаше руса коса и бялото му лице бе малко петнисто. Неговият ханш и задникът на Сара бяха прилепени плътно като лъжици в чекмедже. Едната му ръка беше прегърнала тялото на Сара и стискаше ту едната, ту другата й гърда.
	На Джулиан му просветна, че двамата мъже правят любов с нея едновременно. Това обясняваше странните бавни движения на трите тела. Загледа се ужасено.
	Русият го зърна и се изкикоти.
	— Имаме публика — изрече високо той.
	Другият обърна бързо глава и двамата спряха да се движат.
	Сара каза:
	— Това е просто съпругът ми. Не спирайте, копелета, моля ви.
	Тъмнокосият я хвана за таза и започна да я блъска още по-силно отпреди. Тримата загубиха интерес към Джулиан. Сара започна да повтаря: „О, да!“.
	Джулиан се извърна. Чувстваше се отпаднал, повдигаше му се; но и нещо повече. Отдавна не беше виждал онова разпасано изражение на лицето на Сара. Противно на волята му, то го възбуждаше. Но следата от сексуална възбуда бе слаба и неприятна.
	Отново се строполи в креслото. Тримата вече вдигаха по-голям шум, сякаш за да му се подиграят. От самоуважението му не бе останало нищо.
	„Значи от това има нужда тя, за да се възбуди“, помисли си злобно той. „Изобщо не съм бил виновен. Кучка, кучка!“ Унижението му се превърна в отмъстителност.
	Искаше да я унижи, както тя го бе унижила. Щеше да разкаже на света каква крава е и за сексуалните й вкусове, щеше…
	Господи!
	Изведнъж започна да разсъждава трезво. Почувства се, сякаш току-що е отпил голяма глътка студено шампанско. Поседя неподвижно няколко секунди, докато обмисли всичко с бясна скорост. Имаше страшно малко време.
	Отвори вратата от тъмно стъкло на един шкаф до стената и извади фотоапарата си „Полароид“. Беше зареден. Закрепи му бързо светкавицата и провери дали на нея има крушки. След това нагласи механизма за фокусиране и блендата.
	Гласовете от спалнята се бяха превърнали във викове и той изкачи стълбите с един-два скока. Пред спалнята изчака скрит няколко секунди. Сара издаваше дълбоки гърлени звуци, които постепенно ставаха все по-пискливи и високи — дълъг, почти детински вик. Джулиан познаваше този вик от дните, когато можеше да го изтръгва от нея.
	Когато той се превърна в писък, Джулиан влезе в стаята и вдигна апарата към окото си. През визьора се виждаха трите тела, движещи се в унисон, с разкривени от напрежение или екстаз лица, награбили с ръце пълни шепи плът. Джулиан натисна копчето и за момент блесна ярка светлина. Любовниците като че ли не я забелязаха.
	Пристъпи две крачки напред, същевременно превъртайки лентата. Вдигна отново апарата и направи втора снимка. После се премести по-настрани и направи трета.
	Излезе бързо от стаята и отиде в дневната. Порови в едно чекмедже и намери плик за писмо. До него имаше книжка с пощенски марки. Откъсна марки за двадесет или тридесет пенса и ги залепи на плика. След това извади писалка от джоба на сакото си.
	Къде можеше да ги изпрати? Една хартийка падна на пода, очевидно измъкната от джоба му заедно с писалката. Той разпозна в нея листчето, на което беше записал адреса на Саманта. Вдигна го.
	Написа собственото си име като получател на адреса на Саманта. Откъсна от апарата лентата в хартиената й обвивка. Беше го купил, за да снима картини. Правеше както моментални снимки, така и негативи, но негативите трябваше до осем минути от изваждането си да бъдат потопени във вода. Джулиан отнесе лентата в кухнята и напълни една пластмасова купа с вода. Забарабани нетърпеливо по сушилника за съдове, докато образите не се появиха по целулоидната лента.
	Накрая се върна в дневната с мократа лента в ръка. Тъмнокосият се появи на вратата на спалнята.
	Нямаше време да пъха снимките в плика. Джулиан се хвърли към входната врата и я отвори точно в момента, в който тъмнокосият го настигна. Запокити яростно апарата в лицето на мъжа и изскочи от къщата.
	Хукна по улицата. Тъмнокосият беше гол и не можеше да го последва. Джулиан пъхна негативите в плика, запечата го и го пусна в една пощенска кутия на тротоара.
	Погледна снимките. Бяха много ясни. И трите лица се виждаха, и нямаше никакво съмнение какво правят.
	Бавно и замислено Джулиан се върна в къщата и влезе вътре. Гласовете от спалнята бяха повишени и очевидно се караха. Джулиан затръшна входната врата, за да им извести, че се е върнал. Сетне влезе в дневната и седна, загледан в снимките.
	Тъмнокосият излезе отново от спалнята, все още гол. Сара го последва, облечена в халат, а онзи с петнистото лице дойде последен, само в едни противно малки гащета.
	Тъмнокосият избърса кръвта от носа с опакото на ръката си. После погледна червеното по кокалчетата си и каза:
	— Бих могъл да те убия.
	Джулиан му протегна снимките.
	— Много си фотогеничен — заяви подигравателно той.
	В тъмнокафявите очи на мъжа лумна омраза, докато разглеждаше снимките.
	— Ти, мръсен малък перверзник — изрече след малко.
	Джулиан избухна в смях.
	Мъжът попита:
	— Какво искаш?
	Джулиан престана да се смее и на лицето му се появи презрително изражение. Той кресна:
	— Облечете си скапаните дрехи, когато сте в къщата ми!
	Мъжът се поколеба с конвулсивно свиващи се юмруци. След това се обърна и отиде в спалнята.
	Другият седна на едно кресло с подвити крака. Сара извади дълга цигара и я запали с тежка настолна запалка. Вдигна снимките от мястото, където ги беше пуснал тъмнокосият. Разгледа ги набързо, накъса ги на малки парченца и ги пусна в кошчето за боклук.
	Джулиан се обади:
	— Негативите са на безопасно място.
	Възцари се мълчание. Русият очевидно се наслаждаваше на вълнението. Накрая тъмнокосият се върна, облечен в светлокафяво сафари и бяло поло.
	Джулиан се обърна към двамата мъже.
	— Нямам нищо против вас — заговори той. — Не зная кои сте и не искам да знам. Няма защо да се боите от тези снимки. Никога повече не идвайте в тази къща, това е всичко. А сега се махайте.
	Тъмнокосият излезе незабавно. Джулиан изчака, докато другият влезе в спалнята и излезе минута по-късно, облечен в елегантни широки вълнени панталони и късо яке.
	Когато и той си отиде, Сара запали нова цигара. Накрая каза:
	— Предполагам, че искаш пари.
	Джулиан поклати отрицателно глава.
	— Вече си ги взех — обясни той.
	Сара го погледна изненадано.
	— Преди всичко… това? — попита тя.
	— Продадох ти колата — отвърна Джулиан.
	Тя с нищо не показа да се е разгневила. В очите й едва доловимо просветна странно изражение и в ъгълчетата на устните й се появи следа от усмивка.
	— Откраднал си ми колата — изрече безизразно тя.
	— Предполагам — да. Технически погледнато, не съм сигурен, че един мъж може да открадне от съпругата си.
	— Ами ако направя нещо по този въпрос?
	— Като например?
	— Бих могла да се посъветвам с баща си.
	— А аз бих могъл да му покажа някои щастливи семейни снимки.
	Тя кимна бавно с все още неразгадаемо изражение.
	— Помислих си, че ще се стигне дотам. — После стана. — Ще се облека.
	На стълбите се обърна и го погледна.
	— Бележката ти… В нея пишеше, че няма да те има цял ден. Планира ли всичко това? Знаеше ли какво ще завариш, ако се прибереш по-рано?
	— Не — отвърна нехайно той. — Това беше, така да се каже, щастлив удар.
	Сара отново кимна и влезе в спалнята. След малко Джулиан я последва.
	— Отивам в Италия за няколко дни — уведоми я той.
	— За какво?
	Тя изхлузи халата си, седна пред огледалото, вдигна една четка и я прокара през косата си.
	— По работа.
	Джулиан погледна големите, горди гърди с форма на полукълба. Образът й, как лежи с двамата мъже в леглото, се прокрадна неканен в съзнанието му — извита шия, затворени очи, страстни стонове. Очите му се насочиха към гърба, който се стесняваше рязко към талията, към цепнатината в основата на гръбнака й, към задника, отпуснат на табуретката. Усети как се възбужда от голотата й.
	Приближи се, застана зад нея и сложи ръце на раменете й, загледан в отражението на гърдите й в огледалото. Ареолите на зърната й бяха тъмни и все още разширени, както преди това в леглото. Плъзна ръце надолу, докато докосна гърдите й.
	Притисна тяло в гърба й, за да може тя да усети втвърдения му пенис — вулгарен сигнал, че я желае. Тя стана и се обърна.
	Той я хвана грубо за ръката, отведе я до леглото и я накара да седне. После я бутна назад.
	Безмълвна и покорна, тя легна по гръб на чаршафите и затвори очи.


>>	Четвърта глава

	Дънсфорд Липзи вече беше буден, когато тумбестият черен телефон до леглото му иззвъня. Той вдигна слушалката, чу как нощният портиер припряно му пожелава добро утро и затвори. После стана и отвори прозореца.
	Пред погледа му се разкри двор, няколко заключени гаража и тухлена стена. Липзи се обърна и огледа хотелската си стая. Мокетът беше поизносен, а мебелите леко занемарени, но мястото бе чисто. Хотелът не беше скъп. Чарлз Лампет, който плащаше разследването, нямаше да се заяде, дори Липзи да бе отседнал в най-добрия парижки хотел — но това не беше в стила му.
	Той свали горнището на пижамата си, сгъна го на възглавницата и отиде в банята. Докато се миеше и бръснеше, си мислеше за Чарлз Лампет. Подобно на всичките им клиенти, и той бе останал с впечатлението, че за агенцията работи цяла армия от детективи. Всъщност имаше само половин дузина — и никой от тях не бе в състояние да свърши тази работа. Отчасти това бе причината, поради която Липзи се бе заел лично с нея.
	Но само отчасти. Останалите му основания бяха свързани с личния интерес на Липзи към изкуството и донякъде с миризмата на случая. Знаеше, че ще се окаже интересен. Имаше едно вълнуващо момиче, загубен шедьовър, потаен търговец на картини — а щеше да има и повече, много повече. На Липзи щеше да му е приятно да разплете цялата загадка. Хората в този случай; техните амбиции, алчност, малките им лични предателства — не след дълго Липзи щеше да знае всичко за тях. С наученото нямаше да направи нищо, освен да открие картината; но отдавна вече беше изоставил подхода, при който мислеше само за парите. Сега превръщаше всичко в забава.
	Той си избърса лицето, изплакна бръснача и го прибра в несесера. После втри малко „Брилкрийм“ в късата си черна коса и я среса назад с ясно очертан път.
	Облече обикновена бяла риза, тъмносиня вратовръзка и много стар, прекрасно изработен костюм от „Савил Роу“ — двуреден, с широки ревери и тясна талия. Беше поръчал със сакото да му ушият два панталона, така че костюмът да изкара до края на живота му — и той даваше всички признаци, че ще оправдае очакванията му. Липзи много добре знаеше, че костюмът е безнадеждно старомоден, но изобщо не го бе грижа.
	В 7:45 слезе в трапезарията за закуска. Единственият келнер му донесе широка чаша с гъсто черно кафе. Детективът реши, че диетата му ще понесе малко хляб за закуска, но тегли чертата пред сладкото.
	— _Vous avez du fromage, s’il vous plait!*_ — попита Липзи.
	[* Имате ли сирене, моля? (фр.). — Б.пр.]
	— _Oui, monsieur._
	Келнерът отиде да донесе сирене. Френският на Липзи бе бавен и с лошо произношение, но се разбираше ясно.
	Той разчупи една кифличка и я намаза пестеливо с масло. Докато ядеше, си позволи да направи план за деня. Разполагаше само с три неща: пощенска картичка, адрес и снимка на Ди Слейн. Той извади снимката от портфейла си и я постави на бялата покривка до чинията.
	Беше аматьорска, очевидно направена при някакво семейно събиране — шведските маси на моравата отзад предполагаха, че става дума за лятна сватба. Стилът на роклята на момичето показваше, че е била снимана преди четири или пет години. Тя се смееше и очевидно отмяташе косата над дясното си рамо. Зъбите й не бяха с хубава форма и отворената уста изглеждаше непристойно; но се долавяше весел характер и — може би — интелигентност. Очите като че ли бяха с обърнати надолу ъгълчета — точно обратното на монголоидните.
	Липзи извади картичката и я сложи върху снимката. На нея се виждаше тясна улица с високи сгради и капаци на прозорците. Партерите на около половината къщи бяха превърнати в магазини. Улицата не бе забележима с нищо — твърде вероятно пощенски картички с нейни изгледи се продаваха само там. Той я обърна. Почеркът на момичето говореше за същото като снимката. В горния ляв ъгъл на обратната страна бе отпечатано името на улицата.
	Накрая Липзи извади малкия си бележник с оранжева подвързия. Листовете му бяха празни, освен първия, където бе написал със своя дребен почерк адреса, на който момичето бе отседнало в Париж.
	Нямаше веднага да установи контакт с нея, реши той. Допи кафето си и запали малка пура. Първо щеше да захване друг курс на разследването.
	Позволи си да въздъхне нечуто. Това бе уморителната част от работата. Трябваше да чука на всяка врата от улицата на пощенската картичка, надявайки се да се натъкне на онова, което бе насочило Ди към следите на картината. Трябваше да опита и в страничните улички. Доколкото преценяваше момичето, то вероятно не можеше да изчака повече от пет минути, за да каже някому.
	Дори и да се окажеше прав, това бе доста произволно предположение. Можеше да е попаднала на следата, прочитайки нещо в някой вестник, срещайки някого на улицата или от преживяна случка, отивайки натам. Фактът, че адресът й бе в друга част на Париж, а в този участък едва ли имаше какво да я привлече, бе благоприятен за Липзи. И все пак съществуваше голяма вероятност да прекара цял ден или повече в безплодно търсене и накрая да си остане само с болката в краката.
	Въпреки това трябваше да го направи. Нали беше акуратен човек.
	Още веднъж въздъхна тихо. Е, първо щеше да си допуши пурата.


	Липзи влезе в старомодния рибен магазин и сбърчи нос от силната миризма на риба. Студените черни очи на рибите го зяпаха неприязнено от тезгяха и приличаха на живи, защото — парадоксално — и приживе изглеждаха толкова мъртви.
	Продавачът му се усмихна.
	— _M’sieu?*_
	[* Господине? (съкр., фр.). — Б.пр.]
	Липзи му показа снимката на Ди Слейн и произнесе с прецизния си френски:
	— Виждали ли сте това момиче?
	Мъжът присви очи и усмивката му замръзна в ритуална гримаса. Лицето на посетителя просто смърдеше на ченге. Той избърса ръце в престилката си, взе снимката, обърна се с гръб към Липзи и я поднесе към светлината.
	После му я върна и сви рамене.
	— Съжалявам, не я разпознавам — изрече той.
	Липзи му благодари и излезе от магазина. Влезе в тесния, тъмен вход до магазинчето и изкачи стълбите. Болката в кръста започваше да го затруднява: беше на крак вече няколко часа. Скоро щеше да спре за обяд, помисли си той. Но нямаше да пие вино — то щеше да направи следобедното влачене по къщите непоносимо.
	Мъжът, който отвори след почукването на вратата в горния край на стълбите, беше много стар и напълно плешив. На лицето му имаше усмивка, сякаш се радваше да види човека, който е почукал, независимо кой е той.
	Липзи мерна над рамото на мъжа няколко картини по стената. Сърцето му подскочи — картините бяха ценни оригинали. Това можеше да е човекът.
	Той каза:
	— Съжалявам, че ви безпокоя, _m’sieu_. Виждали ли сте това момиче? — И му показа снимката.
	Старецът я взе и влезе в апартамента, за да я види на светло, подобно на продавача долу. После подхвърли през рамо:
	— Заповядайте вътре.
	Липзи влезе и затвори вратата зад гърба си. Стаята беше много малка, разхвърляна и вмирисана.
	— Седнете — предложи старецът.
	Липзи го направи и французинът се настани срещу него, като остави снимката на грубата дървена маса между тях.
	— Не съм сигурен — каза той. — Защо искате да знаете?
	Набръчканото жълто лице бе абсолютно безизразно, но Липзи вече беше сигурен, че именно този мъж е насочил Ди по следите на картината.
	— Има ли значение причината? — попита той.
	Старецът се засмя непринудено.
	— Твърде стар сте, за да сте отхвърлен любовник — измърмори той. — И изобщо не си приличате с нея, така че няма никаква вероятност да сте й баща. Мисля, че сте полицай.
	Липзи усети срещу себе си ум, не по-малко аналитичен от неговия.
	— Защо, направила е нещо нередно ли?
	— Нямам представа. Ако е така, няма да пусна полицията по следите й. А ако не е, тогава няма причина да я преследвате.
	— Аз съм частен детектив — отговори Липзи. — Майката на момичето почина, а то е изчезнало. Бях нает от семейството да я намеря и да й съобщя новината.
	Черните очи проблеснаха игриво.
	— Предполагам, че може и да казвате истината — заяви старецът.
	Липзи си отбеляза това наум. Мъжът се беше издал, че не е в постоянен контакт с момичето: защото ако беше, щеше да знае, че тя не е изчезнала.
	Освен ако наистина не е изчезнала, помисли си поразено Липзи. Господи, ходенето го изморяваше — вече не можеше да разсъждава трезво.
	— Кога я видяхте за последен път?
	— Реших да не ви казвам.
	— Много е важно.
	— И аз така си помислих.
	Липзи въздъхна. Явно се налагаше да бъде малко по-груб. За няколкото минути, откакто бе в стаята, бе успял да усети миризмата на канабис.
	— Много добре, старче. Ако не искате да ми кажете, ще трябва да уведомя полицията, че тази стая се използва за приемане на наркотици.
	Мъжът се разсмя, искрено развеселен.
	— Мислите ли, че те вече не го знаят? — Дрезгавият му смях прозвуча, последван от кашлица. Когато отново заговори, игривият блясък в очите му беше изчезнал. — Да се опитвате да ме заблудите, за да дам информация на полицията, би било глупаво. Но да ме шантажирате, за да го направя, е направо непочтено. Моля, вървете си.
	Липзи видя, че е загубил. Почувства се разочарован и малко засрамен. Излезе и затвори вратата зад гърба си, следван от продраната кашлица на стареца.


	„Поне няма повече да се тътрузя по улиците“, помисли си Липзи. Седеше в един малък ресторант след първокласния 12-франков обяд и пушеше втората си малка пура за деня. Пържолата и чашата червено вино с нея бяха направили света да изглежда не толкова потискащ. Връщайки се мислено назад, той осъзна, че сутринта го е смутила и се запита дали вече не е твърде стар за работа на терена.
	„Трябва да се отнасям философски към подобни препятствия“, каза си той. Пробивът винаги идваше, стига да го дочакаш. И все пак бе стигнал до задънена улица. Сега имаше да работи само по една версия, вместо по две. Е, така се повишаваше сигурността.
	Трябваше да преследва по-скоро момичето, а не картината.
	Той пусна пурата в пепелника, плати си сметката и излезе от ресторанта.
	Едно такси спря до тротоара навън и от него излезе младеж. Липзи зае таксито, още докато младежът плащаше. Погледна за втори път младото лице и осъзна, че вече го е виждал някъде.
	Даде на шофьора адреса, на който госпожица Слейн бе живяла от юни насам. Докато колата потегляше, заумува върху познатото лице на младежа. Поставянето на съответното име на срещано някога лице бе истинска мания за Липзи. Когато не успееше да ги напасне, усещаше неясно професионално безпокойство, сякаш способността му бе подложена на съмнение.
	Той порови в мозъка си няколко секунди и веднага си спомни името: Питър Ъшър. Беше един успял млад художник и имаше някаква връзка с Чарлз Лампет. А, да, галерията на Лампет излагаше неговите картини. Не беше съществено. Вече по-облекчен, Липзи престана да мисли за младежа.
	Таксито спря пред малък жилищен блок, около десетгодишен и не особено впечатляващ. Липзи влезе и се наведе към прозорчето на портиерката.
	— Има ли някой в номер девет? — попита той с усмивка.
	— Няма ги — рече неохотно жената.
	— А, добре — каза Липзи. — Аз съм архитект по вътрешно обзавеждане от Англия. Помолиха ме да им дам приблизителна цена за жилището. Казаха да ви помоля за ключа и да огледам, докато ги няма. Не бях сигурен дали са заминали.
	— Не мога да ви дам ключа. А и те нямат право да променят нищо без разрешение.
	— Разбира се! — Липзи отново й се усмихна и превключи на онзи чар на средната възраст, в който знаеше, че е силата му. — Госпожица Слейн особено подчерта да се консултирам с вас, да взема предвид вашите съвети и мнения. — Докато говореше, той напъха няколко банкноти в един плик. — Помоли ме да ви дам това за безпокойството. — Сетне подаде плика през прозорчето, като го огъна леко в ръката си, за да накара банкнотите да прошумолят.
	Портиерката взе рушвета.
	— Не бива да се бавите много, понеже трябва да остана с вас през цялото време — заяви тя.
	— Разбира се — усмихна се Липзи.
	Тя излезе от кутийката си и го поведе нагоре по стълбите с порядъчно количество пуфтене и сумтене, хващания за кръста и спирания да си поеме дъх.
	Апартаментът не беше много голям и част от мебелите изглеждаха втора ръка. Липзи огледа дневната.
	— Споменаха за емулсионна боя за стените — обясни той.
	Портиерката потрепери отвратено.
	— Да, мисля, че сте права — каза Липзи. — Приятни тапети на цветя може би и обикновен тъмнозелен мокет. — Той се поспря пред един ужасен бюфет и го почукна с кокалчетата на пръстите си. — Добро качество — изрече. — Не като модерните боклуци. — После извади бележника си и надраска в него няколко нищо неозначаващи реда.
	— Не ми казаха къде отиват — подхвърли нехайно той. — Може би на юг?
	— В Италия. — Лицето на жената все още бе сурово, но очевидно й бе приятно да демонстрира осведомеността си.
	— Аха. Рим, предполагам.
	Жената не се хвана на въдицата и Липзи предположи, че може и да не знае. Той доогледа апартамента, без да пропуска нищо с острия си поглед, същевременно подхвърляйки нехайни забележки към портиерката.
	В спалнята върху една ниска нощна масичка имаше телефон. Липзи се вгледа внимателно в бележника до него. На празния лист лежеше химикалка. Думите, писани на горния лист, се бяха отпечатали дълбоко. Липзи застана между масичката и портиерката и пъхна полека бележника в джоба си.
	Направи още няколко незначителни забележки относно обзавеждането и каза:
	— Бяхте много любезна, мадам. Няма повече да ви задържам.
	Тя го изпрати до вратата на блока. Когато излезе навън, Липзи забърза към най-близката книжарница и си купи един молив от най-меките. Седна в близкото улично кафене, поръча си кафе и извади откраднатия бележник.
	Потърка леко с молива над отпечаталото се на хартията. Когато свърши, думите личаха ясно. Беше адресът на един хотел в Ливорно, Италия.


	Липзи пристигна в хотела на другия ден вечерта. Беше малък и евтин, с около дванадесет спални. Някога е бил къща на голямо семейство от средната класа, предположи Липзи, а сега, когато районът западаше, сградата бе превърната в хотелче за търговски пътници.
	Той изчака в дневната на собствениците, докато жената доведе съпруга си от горните етажи. Чувстваше се уморен от пътуването: болеше го главата и очакваше с нетърпение да получи вечеря и меко легло. Понечи да запали пура, но се въздържа от учтивост. От време на време поглеждаше към телевизора. На екрана вървеше стар английски филм, който бе гледал една вечер в Чипнам. Звукът беше намален докрай.
	Жената се върна със собственика. В ъгълчето на устата му имаше цигара. От единия му джоб стърчеше дръжка на чук, а в ръката си държеше торбичка с гвоздеи.
	Изглеждаше раздразнен, задето му прекъсват дърводелските занимания. Липзи му даде тлъст бакшиш и заговори италиански неуверено, със запъване.
	— Опитвам се да намеря една млада дама, която е била наскоро във вашия хотел — каза той. После извади снимката на Ди Слейн и я показа на собственика. — Това е жената. Спомняте ли си я?
	Мъжът хвърли поглед към снимката и кимна.
	— Беше сама — изрече той, като тонът му издаваше неодобрението на добрия католически баща към младите момичета, които отсядат сами по хотелите.
	— Сама? — повтори изненадано Липзи. Портиерката в Париж го беше оставила с впечатлението, че двамата са заминали заедно. Сетне продължи. — Аз съм английски детектив, нает от баща й, за да я намеря и убедя да се върне у дома. Тя е по-млада, отколкото изглежда — прибави той, за да обясни.
	Собственикът кимна.
	— Мъжът не отседна тук — заяви той, цял изтъкан от добродетелност. — Дойде, плати й сметката и я отведе.
	— Тя каза ли ви за какво е дошла?
	— Искаше да разглежда картини. Казах й, че много от художествените ни ценности бяха унищожени при бомбардировките. — После направи пауза и се намръщи в усилие да си спомни. — Купи си туристически пътеводител — искаше да разбере къде е родното място на Модиляни.
	— Аха! — изтръгна се доволно от Липзи.
	— Докато беше тук, поръча телефонен разговор до Париж. Мисля, че това е всичко, което мога да ви кажа.
	— И не знаете къде точно е ходила из града?
	— Не.
	— Колко дни остана тук?
	— Само един.
	— Спомена ли къде отива след това?
	— А! Разбира се — възкликна мъжът. Направи пауза, дърпайки от полуугасналата цигара в устата си, за да я разпали, и направи гримаса от вкуса на дима. — Дойдоха и помолиха за карта.
	Липзи се наведе напред. Още един щастлив пробив, и то толкова скоро; едва ли би могъл да се надява на повече.
	— Продължавайте.
	— Да видим. Смятаха да поемат по магистралата към Флоренция, след това да пресекат към Адриатическото крайбрежие… някъде близо до Римини. Споменаха името на селото… А! Сега си спомних. Беше Полио.
	Липзи извади бележника си.
	— Как се пише?
	Собственикът му каза.
	Липзи стана.
	— Много съм ви благодарен — завърши той.
	Навън спря на тротоара, за да вдиша топлия вечерен въздух. „Толкова скоро!“, помисли си доволно детективът и запали малка пура, за да го отпразнува.


>>	Пета глава

	Нуждата да рисува бе като копнежа на пушача за цигара: Питър Ъшър си спомни за времето, когато беше се опитал да се откаже от него. Усещаше неуловимо физически отчетливо раздразнение, несвързано с която и да било част от тялото му. От собствен опит знаеше, че се е появило, защото не е работил от няколко дни; мирисът на ателието, лекото бавно движение на пръстите му, разнасящи маслените бои по платното, и гледката на постепенно оформящата се нова творба бе единственият начин да се отърве от него. Чувстваше се зле, понеже не бе рисувал от няколко дни.
	Освен това беше уплашен.
	Идеята, хрумнала едновременно на него и Мич в онази пиянска вечер в Клапъм, бе избуяла със свежестта и величието на тропическа гора. Тогава всичко им се струваше съвсем просто: смятаха да нарисуват няколко фалшификати, да ги продадат на астрономически цени и след това да разкажат на всеослушание какво са направили.
	Това щеше да бъде една страшна подигравка към света на изкуството и нищожествата в него; безпогрешен рекламен трик; исторически удар.
	Но в следващите дни, уточнявайки на трезва глава подробностите по операцията, бяха осъзнали, че реализирането му няма да е просто. Все пак, докато работеха върху механизма на измамата, тя започна да им се струва все по-осъществима.
	Но сега, когато бе на път да направи първата нечестна стъпка към художествената измама на века; когато се готвеше да поеме курс, с който щеше да прекрачи границата между протеста и престъплението; когато бе сам и нервен в Париж, той седеше в офиса на „Мьоние“ и пушеше цигари, а това ни най-малко не го успокояваше.
	Изящната старинна сграда засилваше безпокойството му. Със своите мраморни колони и високи тавани с декоративна гипсова мазилка, тя очевидно бе част от онази самоуверена, надменна прослойка в света на изкуството — обществото, което приемаше Чарлз Лампет и отхвърляше Питър Ъшър. „Мьоние“ бяха агенти на половината най-качествени френски художници през последните 150 години. Никой от клиентите им не бе безизвестен.
	Дребен мъж в порядъчно износен тъмен костюм изприпка целеустремено през коридора и влезе през отворената врата на стаята, в която седеше Питър. Имаше преднамерено изтормозения вид на човек, който иска да покаже на света колко е претоварен.
	— Името ми е Дюрон — представи се той.
	Питър се изправи.
	— Питър Ъшър, аз съм художник от Лондон и търся почасова работа. Можете ли да ми помогнете? — Говореше ученически френски, но произношението му бе добро.
	На лицето на Дюрон се изписа недоволно изражение.
	— Ще разберете, мосю Ъшър, че получаваме много такива молби от млади студенти по живопис в Париж.
	— Аз не съм студент. Завършил съм Слейд…
	— И така да е — прекъсна го Дюрон с нетърпелив жест. — Политиката на компанията е да помагаме, когато можем. — Беше очевидно, че не одобрява този подход на компанията. — Зависи изцяло от това дали в момента имаме свободно място. И тъй като за почти всички от персонала ни е нужно изчерпателно проучване, очевидно е, че имаме твърде малко места за случайно обадили се. Все пак, ако дойдете с мен, ще проверя дали ще можем да ви използваме.
	Питър последва Дюрон, който тръгна енергично през коридора към стар асансьор. Клетката пристигна със скърцане и трополене, двамата се качиха и отидоха три етажа по-нагоре.
	Влязоха в малък кабинет в задната част на сградата, където един внушителен мъж с розово лице седеше зад бюрото си. Дюрон му заговори на много бърз разговорен френски, който Питър не можа да схване. По едно време внушителният мъж очевидно направи предложение, а Дюрон го отхвърли. Накрая той се обърна към Питър.
	— Страхувам се, че трябва да ви разочаровам — заяви Дюрон. — Имаме едно свободно място, но задълженията включват работа с картини и са нужни препоръки.
	— Мога да ви дам телефон, на който да се обадите за препоръка, ако нямате нищо против да позвъните до Лондон — изстреля веднага Питър.
	Дюрон се усмихна и поклати глава.
	— Трябва да е някой, когото познаваме, мосю Ъшър.
	— Чарлз Лампет? Той е много известен търговец и…
	— Разбира се, че познаваме мосю Лампет. Той ще гарантира ли за вас? — прекъсна го внушителният мъж.
	— Със сигурност ще потвърди, че съм художник и честен човек. Неговата галерия излагаше картините ми известно време.
	Мъжът зад бюрото се усмихна.
	— В такъв случай съм сигурен, че можем да ви назначим. Ако обичате, елате утре сутринта, а дотогава вече ще сме се обадили до Лондон… Цената на телефонния разговор ще бъде приспадната от заплатата ви — допълни Дюрон.
	— Нямам нищо против — отговори Питър.
	Внушителният мъж кимна, за да покаже, че разговорът е приключил. Дюрон каза:
	— Ще ви изпратя. — Не си направи труда да прикрие своето неодобрение.
	Питър отиде право в един бар и си поръча много скъпо двойно уиски. Беше глупав импулс да даде името на Лампет. Не че търговецът щеше да откаже да гарантира за него: виновната му съвест щеше да се погрижи за това. Но по този начин Лампет щеше да научи, че Питър е работил в „Мьоние“, което можеше да навреди фатално на плана. Не задължително, но беше излишен риск.
	Питър гаврътна уискито, изруга под нос и си поръча второ.


	Следващия ден започна работа в опаковъчния отдел. Началник му беше един възрастен, приведен парижанин, посветил живота си на грижи за картините. Прекараха сутринта, изваждайки новопристигналите творби от дървените сандъци, а следобеда в увиване на заминаващите с пластове от памук, полистирин*, картон и слама. Питър вършеше тежката работа: изваждаше гвоздеите от дървото и вдигаше тежките рамки, а старецът подготвяше меките легла за картините толкова грижовно, сякаш постилаше люлката на новородено.
	[* Термопластичен полимер, който се използва широко като строителен и изолационен материал. — Б.р.]
	Имаха една голяма количка на четири колела с пневматични гуми на хидравлично окачване: алуминият лъщеше и старецът се гордееше с нея. Използваше се за транспортиране на картини из сградата. Двамата мъже поставяха някоя картина върху количката, а след това Питър я буташе, докато старецът вървеше отпред, за да отваря вратите.
	В ъгъла на стаята, където опаковаха, имаше малко писалище. Късно първия следобед, докато старецът отиде до тоалетната, Питър претършува всичките му чекмеджета. В тях имаше съвсем малко неща: празните бланки, които старецът попълваше за всяка минала през тях картина, снопче химикалки, няколко забравени кламера и празни цигарени кутии.
	Работеха много бавно и мъжът говореше на Питър за живота си и за картините. Казваше, че повечето от модерните картини не му се нравят, освен някои от творбите на примитивистите и — изненадващо, помисли си Питър — сюрреалистите. Неговите разбирания не се основаваха на някакво образование, но не бяха и наивни: Питър ги намираше за свежи. Той веднага хареса мъжа и перспективата да го измами започна да не му се нрави.
	По време на обиколките им из сградата Питър видя много от официалните бланки на компанията по бюрата на секретарките. За нещастие служителките винаги бяха наблизо, а също и старецът. Освен това само бланките не му бяха достатъчни.
	Едва в края на втория ден Питър зърна онова, което бе дошъл да открадне.
	Късно същия следобед пристигна картина от Ян Реп, възрастен холандски художник, живеещ в Париж, на когото „Мьоние“ бяха агенти. Работата на Реп привличаше огромни суми и той рисуваше много бавно. Едно телефонно обаждане уведоми стареца, че картината е в сградата и няколко секунди по-късно му бе наредено да я откара незабавно в кабинета на мосю Ален Мьоние, най-големия от тримата братя, които ръководеха компанията.
	Когато вдигнаха картината от дървения сандък, старецът се вгледа в нея с усмивка.
	— Красиво — изрече накрая той. — Съгласен ли си с мен?
	— На мен пък не ми харесва — каза със съжаление Питър.
	Старецът кимна.
	— Мисля, че Реп е художник за старците.
	Двамата натовариха творбата на количката и я закараха с асансьора в кабинета на мосю Мьоние. Там я поставиха на един стоманен триножник и отстъпиха назад.
	Ален Мьоние беше посивял мъж с двойна брадичка, тъмен костюм и — помисли си Питър — алчен блясък в малките сини очички. Той съзерцаваше всяка нова картина първо от разстояние, след това се приближаваше отблизо, за да види рисунъка; накрая я оглеждаше и отзад.
	Питър стоеше до огромното инкрустирано бюро. На него имаше три телефона, пепелник от шлифован кристал, кутия за пури, моливник от червена пластмаса (подарък от децата?), снимка на една жена… и малък гумен печат.
	Очите на Питър се заковаха върху печата. Гумената му основа беше изцапана с червено мастило, а дръжката бе от полирано дърво. Той се опита да прочете думите по гумената основа, но успя да различи само името на фирмата.
	Беше почти сигурен, че точно това му трябва.
	Пръстите го сърбяха да го грабне и да го пъхне в джоба си, но със сигурност щяха да го видят. Дори и да го направеше, докато другите бяха с гръб към него, липсата му вероятно щеше да се открие веднага. Трябваше да има по-добър начин.
	Когато Мьоние заговори, Питър се сепна виновно.
	— Можете да я оставите тук — изрече мъжът и кимна в знак, че ги освобождава.
	Питър изкара количката през вратата и двамата се върнаха в стаята за опаковане.
	Изкара още два дни, опитвайки се да измисли как да се докопа до печата от бюрото на Мьоние. След това една по-добра идея му беше поднесена на тепсия.
	Старецът седеше на бюрото си и попълваше един от формулярите, а Питър пиеше кафе. Възрастният мъж вдигна поглед от работата си и попита:
	— Знаеш ли къде е складът за канцеларски материали?
	Мисълта на Питър заработи мълниеносно.
	— Да — излъга той.
	Колегата му подаде малко ключе.
	— Донеси ми още формуляри — почти са ми свършили.
	Питър взе ключето и излезе. В коридора попита едно минаващо момче за поръчки къде се намира складът за канцеларски материали. То го насочи към по-долния етаж.
	Намери го в една канцелария, която очевидно бе машинописен център. Досега не беше идвал тук. Една от машинописките му посочи малко килерче в ъгъла на помещението. Питър отвори вратата, светна лампата и влезе.
	Намери веднага топа с формулярите, които му трябваха. Очите му зашариха по лавиците и откриха купчина пакети с бланки. Разпечата един и извади тридесет-четиридесет листа.
	Никъде не се виждаха гумени печати. В другия край на стаичката имаше зелен стоманен шкаф. Питър опита да отвори вратата и откри, че е заключена. Забеляза кутия кламери, извади един и го изви. После го пъхна в ключалката и започна да го върти напред-назад. Започваше да се поти. Всеки момент машинописката можеше да се зачуди какво го е забавило толкова дълго.
	С щракване, което прозвуча като гръм, вратата се отключи. Първото нещо, което Питър видя, беше отворена картонена кутия с шест гумени печата. Обърна единия и прочете буквите отдолу.
	Преведе си: „Заверено в «Мьоние», Париж“.
	Потисна въодушевлението си. Как можеше да изнесе това от сградата?
	Печатът и бланките щяха да представляват подозрително голям пакет, за да бъдат пренесени през пазачите на изхода. А и трябваше да ги скрие от стареца до края на деня.
	Изведнъж му хрумна нещо. Извади малко ножче от джоба си и плъзна острието му под гуменото дъно на печата, като го движеше насам-натам, за да отлепи гумата от дървото. Ръцете му, хлъзгави от потта, едва удържаха полираната дървена дръжка.
	— Успяхте ли да намерите, каквото търсехте? — долетя момичешки глас иззад гърба му.
	Той замръзна.
	— Благодаря, вече ги намерих — отвърна. Не се обърна. Стъпките се отдалечиха.
	Гумата се отдели от печата. Питър откри на един рафт голям плик. Сложи бланките и тънкото парче гума в него и го запечата. След това взе химикалка от друга кутия и написа на плика името и адреса на Мич. Накрая затвори вратата на стоманения шкаф, вдигна купчината с формулярите и излезе.
	В последния момент се сети за огънатия кламер. Върна се в склада, намери го на пода и го пъхна в джоба си.
	Докато напускаше канцеларията, се усмихна на машинописките. Вместо да се върне при стареца, заскита по коридорите, докато срещна друго момче за поръчки.
	— Можете ли да ми кажете къде да занеса това, за да бъде изпратено? — попита той. — С въздушна поща.
	— Аз ще го занеса — отвърна услужливо момчето. После погледна плика и каза. — Отгоре трябва да пише „въздушна поща“.
	— О, боже.
	— Не се притеснявайте, аз ще се погрижа — предложи момчето.
	— Благодаря.
	Питър се върна в опаковъчната.
	Старецът каза:
	— Много се забави.
	— Загубих се — обясни Питър.
	На третия ден вечерта Питър получи обаждане от Лондон в евтината си квартира.
	— Пристигна — изрече гласът на Мич.
	— Слава богу! — отговори Питър. — Утре се връщам у дома.


	Когато Питър пристигна, Лудия Мич седеше на пода в ателието, облегнал главата си с разрошена червеникава коса на стената. Три от платната на Питър стояха подредени в редица на отсрещната стена. Мич ги изучаваше с намръщено чело и кутия „Лонг Лайф“ в ръката.
	Питър стовари сака си на пода, отиде и застана до Мич.
	— Знаеш ли, ако някой заслужава да си изкарва хляба с рисуване, това си ти — заяви Мич.
	— Благодаря. Къде е Ан?
	— Отиде да пазарува. — Мич се изправи и доближи изпоцапаната с боя маса. Там вдигна един познат на Питър плик. — Умна идея, да отлепиш гумата от печата — изрече той. — Но защо трябваше да го изпращаш по пощата?
	— Нямаше друг начин да го изнеса от сградата.
	— Искаш да кажеш, че фирмата го е изпратила?
	Питър кимна.
	— Господи. Надявам се никой да не е забелязал името на плика. Остави ли още някакви издайнически следи?
	— Да. — Питър взе кутията от Мич и отпи голяма глътка бира. После избърса уста с ръка и му я подаде обратно. — Трябваше да дам името на Чарлз Лампет за препоръка.
	— Обадиха ли му се?
	— Мисля, че да. Както и да е, настояваха за поръчител, когото да познават и да могат да му се обадят.
	Мич приседна на ръба на масата и се почеса по корема.
	— Съзнаваш ли, че си оставил диря, широка колкото магистрала?
	— Не е толкова зле. Е, че вероятно биха могли да ни проследят, ако имат време. Дори и тогава нищо няма да могат да докажат. Но важното е, че не могат да стигнат до нас, преди да сме приключили. Все пак са ни нужни само още няколко дни.
	— Ако всичко върви според плана.
	Питър се обърна и седна на едно ниско столче.
	— А как мина твоята работа?
	— Страхотно. — Мич внезапно засия. — Успях при Арназ — ще ни финансира.
	— Какво печели той от тази работа? — запита любопитно Питър.
	— Смях. Има страхотно чувство за хумор.
	— Разкажи ми за него.
	Мич гаврътна остатъка от бирата и хвърли прилежно кутията в едно кошче.
	— Той е на тридесет и няколко години, полуирландец, полумексиканец, отраснал в САЩ. Започнал е да продава оригинални картини с един камион в Средния запад, когато е бил на деветнадесет. Направил бързо пари, отворил галерия, научил се да цени изкуството. Дошъл в Европа да купува, харесало му и останал. Вече е продал галериите си. Сега е нещо като междуконтинентален предприемач — купува и продава, прави пачки и се смее на баламите през целия път до банката. Умерено безскрупулен тип, но има същото отношение към света на изкуството като нас.
	— Колко пари даде?
	— Хиляда лири. Но при нужда можем да получим и повече.
	Питър подсвирна.
	— Готин пич. Какво друго свърши?
	— Отворих банковата ни сметка — под фалшиви имена.
	— Чии?
	— Джордж Холоуз и Филип Кокс. Те са мои колеги от колежа. За поръчители предложих директора и секретарката на колежа.
	— Това не е ли опасно?
	— Не. В колежа има над петдесет лектори, така че шансът да се усъмнят в мен е доста малък. Банката вероятно е писала на поръчителите, за да ги пита дали Холоуз и Кокс действително са лектори и живеят на посочените адреси. И ще получи положителен отговор.
	— Ами ако поръчителите го споменат на Холоуз и Кокс?
	— Няма да ги видят. Има още четири седмици до новия семестър и случайно знам, че не са близки.
	Питър се усмихна.
	— Добре си се справил.
	Входната врата се отвори и Ан се обади отдолу.
	— Тук горе сме — извика той.
	Тя влезе и го целуна.
	— Предполагам, всичко е минало както трябва — каза тя. В очите й светеше вълнение.
	— Долу-горе — отговори Питър. После погледна към Мич. — Следващата стъпка е голямата обиколка, нали?
	— Да. Това е твоя работа, мисля.
	— Ако вие двамата нямате нужда от мен, бебето има — заяви Ан и излезе.
	— Защо моя? — попита Питър.
	— Ние с Ан не бива да бъдем виждани по галериите преди деня на доставката.
	Питър кимна.
	— Разбира се. Да се захващаме тогава.
	— Тук съм направил списък на десетте най-известни галерии. Могат да се обиколят всичките за един ден. Първо, проверяваш какво имат в изобилие и какво им липсва. Ако ще им предлагаме картина, трябва да сме сигурни, че именно от такава имат нужда. Второ, художникът трябва да може да се фалшифицира лесно. Трябва да е мъртъв, да има много творби и никъде да няма пълен списък на творбите му. Няма да копираме шедьоври — ще нарисуваме свои собствени. Намираш по един такъв художник за всяка галерия, записваш си го и продължаваш към следващата. Да… и ще трябва да изключим всеки, за когото е характерно използването на някакви специални материали. Нали разбираш, всичко ще бъде много по-лесно, ако се ограничим до акварел и графики. Не бихме могли да съберем толкова пари, че да направим абсолютна сензация.
	— Колко мислиш, че ще съберем общо?
	— Ще бъда разочарован, ако е по-малко от половин милион.


	Атмосфера на съсредоточеност изпълваше голямото ателие. През отворените прозорци топлият августовски ветрец донасяше далечното мъркане на уличното движение. Дълго време тримата работиха в мълчание, нарушавано само от доволното гъргорене на бебето в кошарката в ъгъла на стаята.
	Бебето се казваше Вибеке и бе само на годинка. При други обстоятелства щеше да изисква внимание от страна на възрастните в стаята, но днес си играеше с нова играчка — една пластмасова кутия. Откриваше, че понякога капакът й пасва, а друг път не, и се опитваше да проумее на какво се дължи разликата. Тя също се бе съсредоточила.
	Майка й седеше наблизо на една очукана маса и пишеше с писалка с педантичен калиграфически почерк върху една бланка на „Мьоние“. Масата беше отрупана с разтворени книги: лъскави, показни книги за живопис, тежки справочни томове и малки научни есета с меки подвързии. От време на време езикът на Ан се показваше напрегнато от ъгълчето на устата й.
	Мич отстъпи назад и въздъхна дълбоко. Работеше върху един доста голям кубически Пикасо с корида; една от сериите картини, довели до „Герника“. На пода до триножника му лежеше скица. Сега той я погледна и на челото му се появиха дълбоки бразди. Вдигна дясната си ръка и направи серия от движения, рисувайки една линия във въздуха, докато решеше, че е както трябва; след това с бърз финален замах допираше четката до платното.
	Ан чу въздишката и вдигна поглед първо към Мич, сетне към платното. На лицето й се изписа смаяно възхищение.
	— Мич, това е блестящо! — изрече тя.
	Той се усмихна признателно.
	— Наистина, всеки ли може да го прави? — попита тя.
	— Не — каза бавно Мич. — Това е специализиран талант. Фалшификацията при художниците е донякъде като имитацията при актьорите. Някои от най-великите актьори са лоши имитатори. Просто е номер, който някои хора могат да правят.
	Питър се обади:
	— Как вървят твоите удостоверения за произход?
	— Направих на Брак*1 и на Мунк*2 и сега довършвам на Пикасо — отвърна Ан. — Какъв произход ще има твоят Ван Гог?
	[*1 Френски художник (1882–1963). — Б.р.]
	[*2 Норвежки художник (1863–1944). — Б.р.]
	Питър преработваше картината, която бе нарисувал в състезанието по скоростно рисуване на шедьоври. Пред него имаше отворена книга с цветни илюстрации и той честичко прелистваше по някоя страница. Цветовете на платното му бяха тъмни, а щрихите дебели. Тялото на гробаря изглеждаше мощно, и все пак уморено.
	— Била е нарисувана между 1880 и 1886 година — започна Питър. — В холандския му период. Не вярвам някой да я е купил тогава. Напиши, че е била негово притежание — или още по-добре на брат му Тео — в продължение на няколко години. След това е била купена от някой фиктивен колекционер от Брюксел. Извадена е на бял свят от търговец на картини през 60-те. Останалото можеш да го измислиш.
	— Трябва ли да използвам името на някой истински търговец?
	— Може, само че да не е някой известен — да кажем, нека е германец.
	— Аха.
	Тримата отново се заловиха за работа и в стаята се възцари тишина. След известно време Мич свали платното си и започна ново; един Мунк. Той нанесе тънък, равен слой бледосива боя върху цялата повърхност, за да получи студената норвежка светлина, която преобладаваше в голяма част от картините на Мунк. От време на време затваряше очи и се опитваше да прогони от ума си светлината на топлото английско слънце, което заливаше ателието. Опита се да си представи, че му е студено и се справи толкова добре, че потрепери.
	Три силни почуквания по входната врата сринаха тишината.
	Питър, Мич и Ан се спогледаха объркано. Ан стана от масата и отиде до прозореца. След това се обърна пребледняла.
	— Един полицай — каза тя.
	Те я погледнаха слисано и недоверчиво. Мич се окопити пръв.
	— Иди да отвориш, Питър — рече той. — Ан, ти скрий тези удостоверения за произход, бланките и печата. Аз ще обърна платната с лице към стената. Да действаме!
	Питър заслиза бавно по стълбите със свито сърце. Просто не можеше да проумее — нямаше начин законът вече да е тръгнал по петите им. Отвори входната врата.
	Полицаят бе висок и млад, с къса коса и рядък мустак.
	— Това отвън вашата кола ли е, господине? — попита той.
	— Да… искам да кажа не — смотолеви Питър. — Коя?
	— Синьото мини, дето е цялото изрисувано по калниците.
	— А… то е на един приятел. Той ни е на гости в момента.
	— Ако обичате, кажете му, че е забравил фаровете включени — каза полицаят. — Приятен ден, господине. — И се обърна да си върви.
	— О! Благодаря ви! — възкликна Питър.
	Върна се горе. Ан и Мич го гледаха със страх в очите.
	Питър обясни:
	— Помоли ме да ти предам, че си оставил фаровете на колата включени, Мич.
	Последваха няколко секунди изумено мълчание. След това всички избухнаха в гръмогласен, почти истеричен смях.
	В кошарката си Вибеке вдигна поглед при внезапния шум. Стреснатото й изражение се разтопи в усмивка и тя се включи ентусиазирано в смеха, сякаш напълно разбираше шегата.


>	Трета част
>	Фигури на преден план

E>
	Трябва да се помисли за ролята, която играят в живота ни картините, рисувани от художници.
	Тази роля в никакъв случай не е непроменлива.
@	Лудвиг Витгенщайн, философ
E$

>>	Първа глава

	В многоетажния железобетонен хотел в Римини се предлагаше английска закуска: бекон, яйца и каничка с чай. Липзи я зърна, сервирана на нечия маса, докато прекосяваше трапезарията. Яйцето беше изпържено до кораво, а на бекона имаше подозрително зелено петно. Той седна и си поръча кафе и кифлички.
	Беше пристигнал късно предишната вечер и този хотел се бе оказал лош избор. Тази сутрин все още се чувстваше уморен. Във фоайето си беше купил „Сън“ — единствения английски вестник, който се продаваше там. Прелисти го, докато чакаше закуската си. Въздъхна ядно: не беше неговият тип преса.
	Кафето го поободри, макар че една истинска закуска — от онези, които си приготвяше у дома — щеше да му се отрази по-добре. Докато мажеше кифличката с масло, се вслушваше в гласовете около себе си и различаваше акценти от Йоркшир, Ливърпул и Лондон. Имаше и един-двама говорещи на немски; но нито един на френски или италиански. Италианците не бяха толкова глупави, че да отсядат в хотели, които са построили за туристите, а никой французин, който бе с ума си, нямаше да отиде на ваканция в Италия.
	Той дояде кифличката, изпи си кафето и отложи пурата. Попита говорещия английски портиер на хотела за най-близкия офис на фирма за коли под наем.
	Италианците трескаво превръщаха Римини в копие на Саутенд. Навсякъде имаше ресторанти за риба и пържени картофки, имитации на пъбове, закусвални за хамбургери и магазини за сувенири. Всяко празно парче земя бе строителен обект. Улиците вече гъмжаха от почиващи; по-възрастните с разкопчани ризи с остри яки, жените им в рокли на цветя, а по-младите, неженени двойки с панталони чарлстон пушеха безмитни стомилиметрови цигари „Ембаси“.
	Той изпуши пурата си в офиса на фирмата за коли под наем, докато двама служители попълваха пространни формуляри и проверяваха паспорта и международната му шофьорска книжка. Единствената кола, която можеха да му дадат с такова кратко предизвестие, съжаляваха те, бе голям фиат с цвят светлозелен металик. Колата беше доста скъпа, но докато я караше, Липзи бе благодарен за мощността и комфорта й.
	Върна се в хотела си и се качи горе в стаята. Огледа се в огледалото. Реши, че със сериозния си английски костюм и тежки обувки с връзки твърде много прилича на полицай. Извади 35-милиметровия си фотоапарат в кожен калъф от багажа и го провеси за каишката на врата си. Сетне сложи комплект тъмни стъкла върху тези на очилата си. Отново се погледна в огледалото. Сега вече приличаше на германски турист.
	Преди да излезе, проучи картите, които от фирмата за коли под наем предвидливо бяха сложили в жабката. Полио беше на около тридесет километра по крайбрежието и няколко километра навътре.
	Излезе от града и пое по едно тясно, провинциално шосе с две платна. Установи се на спокойната скорост от 80 километра в час, като караше с отворен прозорец и се наслаждаваше на свежия въздух и на равното, с пръснати тук-там растения поле.
	Когато наближи Полио, пътят стана още по-тесен и му се наложи да отбие встрани, за да направи път на един трактор. Спря на разклонение без пътни знаци и махна на някакъв фермер с избеляла шапка, тениска и завързани с връв панталони. Запита го за посоката на неуверен италиански. Думите на селянина бяха неразбираеми, но Липзи запомни жестовете му и ги последва.
	Когато стигна в селото, нямаше нищо, което да показва, че това е Полио. Малките варосани къщички бяха построени разпръснато, някои на пет-шест метра от пътя, други съвсем до тротоара, сякаш са били издигнати, преди там да е имало ясно очертано шосе. Там, където Липзи реши, че е центърът на селцето, пътят се разклоняваше около група сякаш крепящи се една друга сгради. Табелката на „Кока-Кола“ пред едната от къщите показваше, че това е селският бар.
	Мина през селото и за нула време се озова отново на полето. Обърна на тясното шосе. На връщане забеляза един път, който водеше на запад. „Цели три шосета в селото“, помисли си учудено той.
	Спря отново до една старица с кошница. Беше облечена цялата в черно, а сбръчканото й лице бе толкова бяло, че сякаш цял живот не бе правила нищо друго, освен да го пази от слънцето.
	— Това ли е Полио? — попита Липзи.
	Тя дръпна качулката си назад и го погледна с подозрение.
	— Да — отвърна и продължи.
	Липзи паркира близо до бара. Минаваше десет и започваше да става горещо. На стъпалата пред бара седеше старец със сламена шапка, който бе сложил бастуна на коленете си и се възползваше от сянката.
	Липзи се усмихна и му пожела добро утро, после мина покрай него по стълбите и влезе в бара. Вътре беше тъмно и миришеше на тютюн за лула. Имаше две маси, няколко стола и малък бар с високо столче пред него. Малката стая бе празна.
	Липзи седна на високото столче и извика:
	— Има ли някой тук?
	Чу се шум отзад, където вероятно живееше семейството. Той запали една пура и зачака.
	Накрая един младеж с разкопчана риза излезе иззад завесата до бара. Той огледа дрехите, фотоапарата и тъмните очила на Липзи с бърз, интелигентен поглед. След това се усмихна.
	— Добро утро, господине.
	— Бих искал една студена бира, моля.
	Барманът отвори малък домашен хладилник и извади бутилка. Докато наливаше, стъклото се изпоти.
	Липзи извади портфейла си да плати. Щом го отвори, снимката на Ди Слейн падна на тезгяха и се плъзна на пода. Барманът се наведе и я вдигна.
	По лицето му не пролича да я е разпознал, когато я погледна, а след това я връчи обратно на Липзи.
	— Хубаво момиче — отбеляза той.
	Липзи се усмихна и му подаде една банкнота. Барманът му върна рестото и се оттегли в задната част на къщата. Липзи започна да си пие бирата.
	Очевидно госпожица Слейн, със или без нейния приятел, още не беше пристигнала в Полио. Беше твърде вероятно; Липзи бързаше, а те не. Нямаха представа, че някой друг е по следите на изгубения Модиляни.
	А и той предпочиташе да търси по-скоро картината, отколкото момичето. Но не знаеше какво точно я е насочило към Полио. Може да са й казали, че картината е тук или че някой тукашен знае къде е тя, или пък нещо още по-сложно.
	Липзи допи бирата си и реши да огледа селото. Когато излезе от бара, старецът още седеше на стъпалата. Никой друг не се мяркаше наоколо.
	В селото нямаше кой знае какво за гледане. Единственият друг магазин бе една бакалия; единствената обществена сграда — мъничка ренесансова църква, построена, както Липзи предполагаше, при някакъв прилив на богатство през седемнадесети век. Нямаше полицейско управление, община или читалище. Липзи се разхождаше бавно в жегата, забавлявайки се с празни изводи за икономиката на селото от сградите и разпределението му.
	Един час по-късно вече се беше изморил от възможностите на играта, а все още не бе решил какво да прави. Когато се върна в бара, откри, че събитията отново са го лишили от право на избор.
	Пред бара, близо до стъпалата, където старецът седеше на сянка, бе паркиран яркосин мерцедес с две врати и отворен гюрук.
	Липзи остана загледан в него, чудейки се какво да направи. Това почти със сигурност бяха госпожица Слейн или нейният приятел, или пък и двамата — никой от селото не можеше да притежава такава кола и имаше твърде малко причини някой друг да дойде тук. От друга страна, беше останал с впечатлението, че нито тя, нито нейният приятел разполагат с много пари — поне така личеше от парижкия апартамент. А можеше и просто да са от онези хора, които не обръщаха внимание на вещите около себе си.
	Единственият начин да го разбере, бе да влезе в бара. Липзи не можеше да се върти наоколо с небрежен вид: в този костюм и лъснати обувки изобщо не приличаше на селски безделник. Той се качи по стъпалата и бутна вратата.
	Двойката седеше на едната от двете маси и пиеше нещо, което приличаше на дълги аперитиви с лед. Носеха еднакви дрехи: широки избелялосини панталони и яркочервени потници. Момичето беше привлекателно, но мъжът бе изключително красив, забеляза Липзи. Беше доста по-стар от очакванията му — може би към четирийсетте.
	Те погледнаха напрегнато Липзи, сякаш го бяха очаквали. Той им кимна нехайно и отиде към бара.
	— Още една бира, господине? — попита младият барман.
	— Да, моля.
	Барманът се обърна към госпожица Слейн.
	— Това е господинът, за когото ви разправях — каза той.
	Липзи се обърна и повдигна вежди с развеселено любопитство.
	Момичето попита:
	— Имате ли моя снимка в портфейла си?
	Липзи се засмя непринудено и отговори на английски:
	— Този човек смята, че всички английски момичета изглеждат еднакво. Всъщност наистина малко приличате на дъщеря ми. Но приликата е само повърхностна.
	Приятелят й се обади:
	— Можем ли да видим снимката? — Имаше дълбок глас със северноамерикански акцент.
	— Разбира се. — Липзи извади портфейла си и започна да рови из него. — А, трябва да е в колата. — Той плати бирата си на бармана и каза: — Позволете да ви почерпя по едно питие.
	— Благодаря — отвърна госпожица Слейн. — Кампари и за двама ни.
	Липзи изчака бармана да направи питиетата и да ги отнесе до масата. След това каза:
	— Странно е да срещнеш други английски туристи в тази дивотия. От Лондон ли сте?
	— Живеем в Париж — обясни момичето. Очевидно тя бе по-разговорливата от двамата.
	Приятелят й се обади:
	— Наистина е странно. Вие какво правите тук?
	Липзи се усмихна.
	— Падам си малко единак — изрече той с тон, сякаш правеше някакво признание. — Когато съм във ваканция, обичам да се отклонявам от утъпканите пътища. Просто се качвам на колата и карам, накъдето ми видят очите и докато ми се прище да спра.
	— Къде сте отседнали?
	— В Римини. А вие — и вие ли обичате да скитате?
	Момичето понечи да каже нещо, но мъжът я прекъсна:
	— Тръгнали сме на нещо като търсене на съкровище — каза той.
	Липзи благодари на щастливата си звезда за наивността на приятеля.
	— Колко очарователно — възкликна той. — И каква награда ви очаква накрая?
	— Ценна картина, надяваме се.
	— И тя е тук, в Полио?
	— Почти. Има едно старинно имение на около осем километра оттук по пътя. — Той посочи на юг. — Смятаме, че е там. След малко отиваме там.
	Липзи положи усилие да придаде на усмивката си снизходителен оттенък.
	— Е, това прави ваканцията вълнуваща, някак необикновена — дори и да не намерите съкровището.
	— Така е.
	Липзи гаврътна бирата си.
	— Аз лично се нагледах на Полио. Продължавам нататък.
	— Позволете да ви почерпя и аз една бира.
	— Не, благодаря. С кола съм и ми предстои дълъг, жаден ден. — Той стана. — Беше удоволствие да се запознаем. Довиждане.
	Във фиата беше ужасно горещо и Липзи съжали, че не е съобразил да го паркира на сянка. Свали прозореца докрай и потегли, оставяйки ветреца да го охлади. Почувства се доволен: двамата му бяха дали следа и преднина. За пръв път, откакто бе започнал работа по този случай, чувстваше, че е поел нещата в свои ръце.
	Тръгна по шосето на юг, в указаната от американеца посока. Пътят стана прашен. Той вдигна прозореца и засили докрай климатика. Когато вътре отново стана прохладно, престана да поглежда в картите.
	Една част от тях, дадена в голям мащаб, наистина показваше, че на юг има крепост. Очевидно бе на повече от осем километра — може би към шестнайсет, — но въпреки това можеше да се предположи, че по пощенски адрес ще се води към Полио. Беше малко встрани от главния път — ако това можеше да се нарече главен път — и Липзи запамети местоположението й.
	Пътуването продължи половин час заради лошите пътища и липсата на знаци. Но когато пристигна, мястото не можеше да се сбърка. Беше голяма къща, построена долу-горе по същото време като църквата в Полио, триетажна сграда, в ъглите на която имаше кулички като в приказките. Каменните стени се ронеха, а прозорците бяха мръсни. Отделната сграда на конюшнята очевидно бе превърната в гараж и вратите му бяха отворени, разкривайки газова косачка и много стар ситроен комби.
	Липзи паркира пред портите и влезе по късата алея. През чакъла бяха пробили бурени и с приближаването къщата му се струваше все по-западнала.
	Докато стоеше и я гледаше, се отвори врата и една възрастна жена тръгна към него. Той се почуди как да подхване разговора.
	— Добро утро — каза на италиански.
	Сивата й коса бе спретнато сресана, беше облечена елегантно и чертите на лицето й издаваха, че някога е била красива. Липзи направи лек поклон.
	— Моля за извинение, задето ви се натрапвам така — продължи той.
	— Не се извинявайте. — Беше преминала на английски. — С какво мога да ви помогна?
	Липзи вече беше научил достатъчно за нея, за да избере подхода.
	— Чудя се дали е позволено човек да разгледа тази хубава къща.
	— Разбира се — усмихна се жената. — Приятно е да срещнеш някой, който се интересува. Аз съм контеса Ди Ланца. — Тя протегна ръка и Липзи се ръкува с нея, същевременно определяйки шансовете си за успех на около 90 процента.
	— Дънсфорд Липзи, контесо.
	Тя го поведе към едната страна на къщата.
	— Била е построена през първата четвърт на седемнадесети век, когато цялата земя наоколо е била дадена на фамилията като награда за заслуги в една или друга война. Това е било времето, когато ренесансовата архитектура е започнала да прониква и в провинцията.
	— Аха. Значи е била вдигната долу-горе по същото време като църквата в Полио?
	Тя кимна в знак на съгласие.
	— От архитектура ли се интересувате, господин Липзи?
	— Интересувам се от красотата, контесо.
	Видя я как потиска усмивката си. Очевидно смяташе, че този сковано официален англичанин притежава известен ексцентричен чар. Точно такава беше и целта му.
	Заговори му за къщата, сякаш разправяше позната приказка; посочи му мястото, на което зидарите свършили подходящия камък и били принудени да продължат с друг, новите прозорци, прибавени през осемнадесети век, малкото западно крило от деветнадесети век.
	— Разбира се, ние вече не притежаваме околността, а земята, която си запазихме, е доста лоша. Както сам виждате, твърде много ремонти бяха отложени. — Тя се обърна към него и се усмихна тъжно. — В Италия контеси има под път и над път, господин Липзи.
	— Но не всички са от фамилии, стари като вашата.
	— Така е. По-новите аристократи са бизнесмени и индустриалци. Техните фамилии не са имали време да се изнежат, живеейки от наследено богатство.
	Бяха привършили обиколката на къщата и сега стояха в подножието на една от куличките. Липзи заяви:
	— Възможно е човек да се изнежи и от спечелено богатство, контесо. Страхувам се, че не работя твърде упорито за хляба си.
	— Мога ли да попитам с какво се занимавате?
	— Имам антикварен магазин в Лондон. Намира се на Кромуел Роуд — трябва да го посетите следващия път, когато дойдете в Англия. Аз самият рядко стоя там.
	— Сигурен ли сте, че не искате да разгледате вътрешността на къщата?
	— Ами ако няма да ви притесня…
	— Ни най-малко.
	Контесата го поведе към входната врата. Липзи усети онова гъделичкане по врата, което винаги предшестваше приключването на даден случай. Беше си изиграл добре картите — внимателно бе внушил на контесата впечатлението, че може и да купи нещо от нея. Тя явно отчаяно се нуждаеше от пари.
	Докато го водеше из стаите, острият му поглед пробягваше бързо по стените. Имаше много картини, главно маслени портрети на предишни контове и акварелни пейзажи. Мебелите бяха стари, но не и старинни. В някои от стаите миризмата показваше, че не се използват — от тях се разнасяше особен аромат на нафталин и застояло.
	Поведе го нагоре по стълбите и той осъзна, че площадката е единственото заслужаващо внимание място в къщата. В средата й имаше еротична мраморна фигура на кентавър и момиче в чувствена прегръдка. Килимчетата на добре излъскания под не бяха износени. Стените бяха отрупани с картини.
	— Това е нашата скромна колекция от картини — казваше в този момент контесата. — Отдавна трябваше да я продадем, но покойният ми съпруг не искаше да се раздели с нея. А аз все отлагам този ден.
	„Това е най-явното предложение за продажба, до което би стигнала контесата“, помисли си Липзи. Той изостави престорения нехаен интерес и започна да оглежда картините.
	Поглеждаше всяка една от разстояние, като присвиваше очи и търсеше почерка на Модиляни: удълженото лице, характерния за женските лица нос, влиянието на африканската скулптура, особената асиметрия. След това се доближаваше и се взираше в подписа. Поглеждаше рамките, за да види дали не са сменяни. Извади много мощно тънко фенерче от вътрешния си джоб и осветяваше боята, за да види дали няма издайнически следи от рисувано отгоре.
	Някои от картините се нуждаеха само от един поглед; други изискваха внимателно изучаване. Контесата го наблюдаваше търпеливо, докато обиколи четирите стени на площадката. Накрая се обърна към нея.
	— Имате много красиви картини, контесо.
	Тя го разведе набързо из останалата част от къщата, сякаш и двамата знаеха, че това е чиста формалност.
	Когато се върнаха на площадката, тя спря.
	— Мога ли да ви предложа кафе?
	— Благодаря.
	Слязоха долу в дневната и контесата се извини, за да отиде в кухнята и да поръча кафето. Липзи прехапа долната си устна, докато чакаше. Трябваше да се измъкне — никоя от картините не струваше повече от неколкостотин лири и в къщата определено нямаше платна на Модиляни.
	Контесата се върна.
	— Можете да запушите, ако искате — предложи тя.
	— Благодаря ви. Ще го направя. — Липзи запали пура и извади от джоба си една визитка: на нея беше написано само името, служебния адрес и телефона — без указания за професията му. — Мога ли да ви дам адреса си? — рече той. — Когато решите да продадете колекцията си, имам някои познати в Лондон, които ще бъдат заинтригувани.
	По красивото лице на контесата за момент пробяга разочарование, когато й стана ясно, че Липзи няма да купи нищо.
	— Предполагам, че това е цялата ви колекция? — попита той.
	— Да.
	— И нямате картини, които да са складирани по тавани или мазета?
	— Боя се, че не.
	Една прислужница влезе с кафето на поднос и контесата му наля. Зададе на Липзи въпроси за Лондон, за модите, за новите магазини и ресторанти. Той отговаряше, доколкото можеше.
	Точно след десет минути допи чашката си и стана.
	— Бяхте изключително любезна, контесо. Моля ви, обадете ми се следващия път, когато дойдете в Лондон.
	— Вашата компания ми беше приятна, господин Липзи.
	Тя го изпрати до входната врата.
	Липзи мина бързо по алеята и влезе в колата. Когато даде на заден по алеята, зърна в огледалото за обратно виждане контесата, която все още стоеше на вратата.
	Беше крайно разочарован. Очевидно целият му труд бе отишъл напразно. Ако някога бе имало изгубен Модиляни в имението, вече го нямаше.
	Разбира се, съществуваше и още една възможност, на която вероятно трябваше да обърне повече внимание. Американецът, приятел на госпожица Слейн, може нарочно да го бе пратил за зелен хайвер.
	Дали не бе заподозрян Липзи? Е, не беше изключено; а Липзи смяташе, че не трябва да подминава подобно съмнение. Той въздъхна, докато вземаше решението: щеше да следи двойката, докато не се увери, че и те са се отказали.
	Вече не беше съвсем сигурен как да ги следи. Едва ли можеше да върви след тях навсякъде, както би направил в града. Трябваше с питане да открива къде са ходили.
	Върна се в Полио по малко по-различен маршрут, отправяйки се по третото шосе на селото — онова, по което се влизаше от запад. На около миля преди Полио зърна една къща близо до шосето, на прозореца на която имаше реклама на бира. Отвън стоеше кръгла желязна масичка. Приличаше на бар.
	Липзи беше гладен и жаден. Той отби от пътя, паркира на напечения паркинг и изгаси двигателя.


>>	Втора глава

	— Какъв лъжец си, Майк! — възкликна Ди. Очите й се бяха разширили в престорен ужас.
	Плътните му устни се усмихнаха, но очите му останаха сериозни.
	— Не можеш да си позволиш скрупули, когато си имаш работа с такива.
	— С какви? Стори ми се приятен човечец. Може би малко скучен.
	Майк отпи една глътка от петото си кампари и запали нова цигара. Пушеше „Пал Мал“ без филтър и Ди подозираше, че от тях идва дрезгавият му глас. Той издуха струйка дим и каза:
	— Дори само това, че е тук по същото време, е твърде голямо съвпадение. Искам да кажа, никой не би дошъл в това село, дори и един скитащ единак. Но снимката ти решава въпроса. Цялата тази работа за дъщерята бе просто една бърза импровизация. Той търсеше теб.
	— Страхувах се, че именно това ще кажеш. — Ди взе цигарата от ръката му, дръпна веднъж и му я върна.
	— Сигурна ли си, че никога досега не си го виждала?
	— Абсолютно.
	— Добре. А сега си помисли: кой би могъл да знае за този Модиляни?
	— Нима смяташ, че и някой друг е по следите на картината? Звучи ми малко мелодраматично.
	— Дума да няма. Слушай, скъпа, в света на изкуството такъв слух се разпространява с бързината на вятъра. А сега, на кого си казала?
	— Ами на Клеър, предполагам. Поне може да съм й го споменала, докато е била в апартамента.
	— Тя няма голямо значение. Писа ли у дома?
	— О, боже, да! Писах на Сами.
	— Кой е той?
	— Актрисата — Саманта Уинъкър.
	— Чувал съм за нея. Не знаех, че я познаваш.
	— Не я виждам често, но се разбираме. Бяхме съученички. Тя е по-голяма от мен, но бяхме в един клас. Мисля, че баща й е обикалял света или нещо подобно.
	— Саманта пада ли си по изкуството?
	— Доколкото знам — не. Но предполагам, че има приятели, които се занимават с това.
	— Някой друг?
	— Да. — Ди се поколеба.
	— Давай.
	— Чичо Чарли.
	— Търговецът?
	Ди кимна безмълвно.
	— Боже! — въздъхна Майк. — Това вече обяснява всичко.
	Ди беше поразена.
	— Мислиш, че чичо Чарли наистина би се опитал да открие моята картина преди мен?
	— Той е търговец, нали? Би направил всичко, включително и да продаде майка си, за една находка.
	— Дърт гадняр! Както и да е, ти изпрати неговия човек за зелен хайвер.
	— Това би трябвало да го позабави за известно време.
	Ди се ухили.
	— Има ли имение на осем километра южно оттук?
	— По дяволите, не знам. Със сигурност ще намери такова рано или късно. След това ще употреби доста време, за да проникне вътре и да търси изгубения Модиляни. — Майк се изправи. — Което ни дава преднина.
	Той плати сметката и излязоха навън на силното слънце.
	— Мисля, че е най-добре да започнем с църквата — предложи Ди. — Викариите винаги знаят всичко за всички.
	— В Италия са свещеници — поправи я Майк. Беше отгледан в католическо семейство.
	Двамата тръгнаха ръка за ръка по главната улица. Жегата очевидно им налагаше ленивия начин на живот на селото: движеха се бавно и говореха малко, подсъзнателно нагаждайки се към климата.
	Пристигнаха в хубавата църквица и постояха няколко минути на сянка, наслаждавайки се на прохладата. Майк попита:
	— Мислила ли си какво ще направиш с картината, когато я намериш?
	— Да — отговори тя. После сбърчи нос в типичната само за нея намръщена физиономия. — Най-вече искам да я огледам хубаво. Тя би трябвало да ми даде достатъчно идеи за половин дисертация — а останалото ще бъдат само допълнения. Но…
	— Но какво?
	— Ти ми кажи…
	— Парите.
	— Дявол да го вземе, прав си. Опа-а! — Тя се улови, че богохулства, и се озърна нервно из църковния двор.
	— В случая става дума за много.
	— Пари ли? Знам. — Тя преметна коса през рамото си. — Не се опитвам да се залъжа, че парите не ме интересуват. Може би ще успеем да я продадем на някой, който ще ми позволи да я виждам, когато си искам. Например на някой музей.
	Майк каза с равен глас:
	— Забелязвам, че говориш в множествено число.
	— Разбира се! Ти също участваш в това, нали?
	Той сложи ръце на раменете й.
	— Ти едва сега ме покани. — После я целуна набързо по устните. — Току-що си нае агент. Мисля, че направи много добър избор.
	Тя се засмя.
	— Какво мислиш, че трябва да направиш, за да я продадеш възможно най-изгодно?
	— Не съм сигурен. Няколко идеи ми се въртят в главата, но все още нищо определено. Нека първо намерим картината.
	Влязоха в църквата и се огледаха. Ди си изу сандалите и стъпи с нагорещените си стъпала върху студения каменен под. В другия край на нефа един свещеник в расо изпълняваше самотна церемония. Ди и Майк го изчакаха мълчаливо да свърши.
	Накрая той се приближи към тях с приветлива усмивка на широкото селско лице.
	Ди промърмори:
	— Чудя се дали можете да ни помогнете, отче.
	Когато се приближи до тях, видяха, че не е толкова млад, колкото късо подстриганата по момчешки коса го правеше да изглежда от разстояние.
	— Надявам се — отвърна той. Говореше нормално високо, но гласът му гърмеше в празната църква. — Подозирам, че ме търсите по мирски дела, колкото и да ми се иска да е другояче. Прав ли съм?
	Ди кимна.
	— Тогава да излезем навън.
	Хвана ги за лактите и ги побутна леко към вратата. Когато излязоха навън, вдигна поглед към небето.
	— Слава богу за чудесното слънце — каза той. — Макар че трябва да внимавате, скъпа, с този ваш тен. Какво мога да направя за вас?
	— Опитваме се да открием един човек — започна Ди. — Името му е Даниели. Бил е равин в Ливорно и смятаме, че се е преместил в Полио около 1920 година. Бил е болен и стар, така че вероятно е починал скоро след това.
	Свещеникът се намръщи и поклати глава.
	— Никога не съм чувал това име. Със сигурност е било, преди да се родя; през 1920 година още не съм бил роден. И ако е бил евреин, не мисля, че тази църква го е погребала, така че го няма в нашите регистри.
	— Никога ли не сте чували да се говори за него?
	— Не. И в Полио определено няма хора с фамилия Даниели. Все пак в селото има хора с по-дълга памет от моята. А и никой не може да се скрие в такова малко селище. — Той ги погледна колебливо за момент, сякаш се опитваше да реши нещо. — Кой ви каза, че е дошъл тук?
	— Един друг равин — в Ливорно. — Ди осъзна, че свещеникът изгаря от любопитство да разбере защо се интересуват от този човек.
	Той отново се поколеба, сетне попита:
	— Роднини ли сте с него?
	— Не. — Ди погледна Майк, който кимна бързо. — Всъщност се опитваме да намерим една картина, която смятаме, че е притежавал.
	— Аха. — Свещеникът изглеждаше доволен. — Е, малко вероятно е да намерите шедьовър в място като Полио; но ви желая всичко хубаво. — Той се ръкува с тях и се върна в църквата.
	Двамата тръгнаха обратно към селото.
	— Приятен човек — промърмори лениво Ди.
	— И приятна църква. Ди, ние в църква ли ще се венчаем?
	Тя спря, обърна се и го погледна.
	— Да се венчаем?
	— Не искаш ли да се омъжиш за мен?
	— Ти едва сега ме покани. Но мисля, че направи много добър избор.
	Той се засмя и сви засрамено рамене.
	— Просто ми се изплъзна от устата.
	Ди го целуна с обич.
	— В това имаше известен момчешки чар — промълви тя.
	— Е, след като очевидно те помолих…
	— Майк, ако се омъжа за някого, то ще е само за теб. Но не знам дали изобщо искам да се омъжвам.
	— В това имаше известен момичешки чар — заяви той.
	— Един на един.
	Тя го хвана за ръката и продължиха да вървят.
	— Защо не ме помолиш за нещо не толкова амбициозно?
	— Като например?
	— Да поживеем заедно няколко години, да видим как ще потръгне.
	— За да можеш да ме използваш, а след това да ме зарежеш без никакви средства за издръжка?
	— Да.
	Този път той я спря.
	— Ди, ние винаги обръщаме всичко на шега. По този начин поддържаме връзката си възможно най-неангажираща. Именно затова изведнъж започваме да говорим за съвместното си бъдеще в такъв неподходящ момент. Но аз те обичам и искам да живееш с мен.
	— Всичко това е заради моята картина, нали? — усмихна се тя.
	— Хайде, де!
	Лицето й стана съвсем сериозно и тя изрече тихо:
	— Да, Майк, бих искала да живея с теб.
	Той я прегърна с дългите си ръце и я целуна, този път страстно и продължително. Една селянка мина покрай тях и извърна лице от скандалната гледка. Накрая Ди прошепна:
	— Биха могли да ни арестуват за такова нещо.
	Тръгнаха още по-бавно. Той я беше прегърнал през рамото, а тя него — през кръста. Ди попита:
	— Къде ще живеем?
	Майк я погледна учудено.
	— Какво й има на улица „Южна“?
	— Това е просто една мърлява ергенска бърлога, ето какво.
	— Глупости. Жилището е голямо и е точно в центъра на Мейфеър.
	Ди се усмихна.
	— Знаех си, че не си мислил много по този въпрос. Майк, аз искам да съградя дом с теб, а не просто да се нанеса в твоето жилище.
	— Хм. — Той изглеждаше замислен.
	— Апартаментът е затрупан с вехтории, има нужда от боядисване и кухнята е много тясна. Мебелите са пълен боклук…
	— Какво искаш тогава? Къща на калкан с три спални във Фулъм? Градска къща в Илинг? Имение в Съри?
	— Нещо светло и просторно, с изглед към парк, но да е близо до центъра.
	— Струва ми се, че вече имаш нещо предвид.
	— Риджънтс Парк.
	Майк се засмя.
	— Господи, от колко време го планираш?
	— Не знаеше ли, че съм използвачка? — Тя се усмихна в лицето му и Майк отново се наведе, за да я целуне.
	— Ще го имаш — каза той. — Ново жилище. Можеш да го боядисаш и обзаведеш, когато се върнем в града…
	— По-кротко! Все още не знаем дали там ще има свободни апартаменти.
	— Ще намерим.
	Спряха до колата и се облегнаха на нажежената й повърхност. Ди вдигна лице към слънцето.
	— Преди колко време реши… това?
	— Не мисля, че изобщо съм го решавал. Просто идеята, да прекарам живота си с теб, узря постепенно. И докато се усетя, вече бях затънал прекалено дълбоко, за да мога да променя нещо.
	— Странно.
	— Защо?
	— При мен стана точно обратното.
	— Кога го реши?
	— Когато видях колата ти пред хотела в Ливорно. Странно, че ме помоли толкова скоро след това. — Тя отвори очи и наведе глава. — Радвам се, че го направи.
	Известно време се гледаха мълчаливо. Майк промърмори:
	— Това е лудост. Би трябвало да търчим по следите на една художествена находка, а ние седим тук и се гледаме с влажни очи.
	Ди се изкикоти.
	— Добре. Да попитаме стареца.
	Мъжът със сламената шапка и бастуна се беше преместил заедно със сянката от стъпалата пред бара до една врата от другата страна на ъгъла. Но изглеждаше така неподвижен, че Ди се улови как си фантазира, че е изминал разстоянието по въздуха, без да помръдне и един свой мускул. Когато го доближиха, видяха, че очите опровергават неговата безжизненост: бяха малки, подвижни и със странен оттенък на зеленото.
	— Добро утро, господине. Можете ли да ми кажете дали в Полио има семейство с фамилия Даниели? — запита Ди.
	Старецът поклати глава. Ди не беше сигурна дали това означава, че няма такова семейство или че просто не знае. Майк я докосна по лакътя, сетне зави бързо зад ъгъла по посока към бара.
	Ди приклекна до стареца край вратата и му се усмихна.
	— Трябва да имате дълга памет — заяви тя.
	Той поомекна и кимна.
	— Били ли сте тук през 1920-а?
	Старецът се засмя.
	— И преди това, много по-отдавна.
	Майк се върна бързешком с чаша в ръка.
	— Барманът каза, че той пие абсент* — обясни на английски. После подаде чашата на стареца, който я пое и я изпи на един дъх.
	[* Ракия, подправена с анасон и други треви. — Б.р.]
	Ди му отговори също на английски.
	— Това е доста груба форма на убеждаване — изрече с отвращение тя.
	— Глупости. Барманът каза, че чака цял предиобед някой турист да го почерпи. Само затова седи тук.
	Ди премина на италиански.
	— Помните ли какво е било през 1920 година?
	— Да — отвърна бавно старецът.
	— Тогава имало ли е семейство Даниели тук? — попита нетърпеливо Майк.
	— Не.
	— Спомняте ли си някой да се е премествал в селото по онова време?
	— Съвсем малко хора. Тогава беше война.
	Майк погледна вбесено Ди. После каза:
	— Има ли някакви евреи в селото? — Оскъдният му италиански започваше да се изчерпва.
	— Да. Те държат бар на западния път към селото. Именно там живя Даниели, преди да умре.
	Двамата погледнаха изумено стареца. Майк се обърна към Ди и изрече на английски:
	— Защо, по дяволите, не ни каза това още в началото?
	— Защото не ме попита, млад путьо — отвърна старецът на английски и се изкикоти весело, доволен от шегата си. После се изправи с мъка на крака и закуцука надолу по пътя, все още кискайки се, като от време на време спираше, удряше бастуна си в тротоара и избухваше в още по-неудържим смях.
	Лицето на Майк изглеждаше доста комично и Ди също прихна да се смее. Смехът й бе заразителен и Майк последва примера й.
	— Ама че мухльо — заключи той.
	— Мисля, че ще е най-добре да намерим бара на западния път — предложи Ди.
	— Горещо е. Хайде първо да пийнем по нещо.
	— И аз това си мислех.
	Влязоха отново в прохладния бар. Когато ги зърна, барманът се ухили до уши.
	— Вие сте знаели! — обвини го Ди.
	— Признавам си — отвърна той. — Старецът всъщност не чакаше да го черпят, а да изиграе този номер. Тук туристи идват веднъж годишно и това е неговото време. Довечера ще дойде, за да разправя историята на всеки, който пожелае да го слуша.
	— Две кампарита, моля — поръча Майк.


>>	Трета глава

	Свещеникът се наведе над павираната с камъни пътека в църковния двор, за да вдигне едно боклуче: захвърлена хартийка от захарна пръчка. Смачка я в шепа и се изправи бавно, за да облекчи досадната ревматична болка в коляното си. Знаеше, че го боли от прекалено многото влажни италиански зими, прекарани в старата къща. Защото как можеше един човек да бъде свещеник, ако в селото имаше и един човек, който да е победен от него? Мисълта бе молитва негово собствено изобретение и докато мине през ума му, болката беше утихнала.
	Той излезе от двора и тръгна към къщата си от другата страна на пътя. По средата на улицата ревматизмът отново го прониза: злобен, яден сноп от болка, който го накара да се препъне. Успя някак да стигне до къщата и се облегна на стената, прехвърляйки цялата тежест на здравия си крак.
	Поглеждайки към пътя, който водеше към центъра на селото, той видя двамата младежи, с които бе говорил преди малко. Вървяха съвсем бавно, прегърнати, гледаха се и се усмихваха един на друг. Изглеждаха много влюбени — повече, отколкото преди половин час. Усетът, който свещеникът бе придобил от толкова много години слушане на изповеди, му подсказа, че през последните десетина минути връзката им е претърпяла голяма промяна. Вероятно това имаше нещо общо с посещението им в божия дом: може би все пак им бе дал духовна помощ.
	Почти със сигурност бе съгрешил, излъгвайки ги за Даниели. Неистината бе излязла от устата му автоматично, по силата на навика, който бе придобил през войната. Тогава, когато бе почувствал, че е задължително да скрият еврейското семейство от всички, които питат за тях, цялото село лъжеше с негова благословия. Да кажат истината, щеше да бъде грешно.
	Днес, когато се появиха изневиделица и потърсиха Даниели по име, двамата абсолютно непознати бяха докоснали една стара, незаздравяла рана; и той отново скри евреите. Запитването можеше да е по съвсем невинен повод — вече тридесет и пет години нямаше фашисти и не си струваше да се съгрешава. И все пак не бе имал време да помисли — което беше причината за повечето грехове и представляваше доста неубедително извинение.
	Мина му през ума дали да не тръгне след тях, да се извини, да им обясни и да каже истината. Но едва ли имаше смисъл: някой от селото щеше да ги насочи към бара в покрайнините на Полио, където евреите с мъка си изкарваха прехраната.
	Болката утихна. Той влезе в къщичката, стъпвайки внимателно на разхлабения камък в подножието на стълбите, с онази привързаност, която пазеше за познатите неприятности: като например ревматизма и постоянните грехове, които слушаше седмица след седмица от непоправимата черна овца в неговото малко стадо. Свещеникът им кимаше тъжно и по бащински, и им даваше опрощение.
	В кухнята взе един хляб и го разряза с тъп нож. Извади сиренето и остърга мухъла от него; сетне си изяде обяда. Сиренето имаше добър вкус — резултат от мухъла. Ето нещо, което никога нямаше да открие, ако беше богат.
	Когато се нахрани, избърса чинията с една кърпа и я прибра в дървения шкаф. Почукването на вратата го изненада.
	Хората обикновено не чукаха на вратата му, а я отваряха и го повикваха. Почукването говореше за официално посещение — но в Полио всички знаеха предварително, ако някой е решил да ги посети официално. Той отиде до вратата, измъчван от приятно любопитство.
	Отвън стоеше нисък мъж на двадесет и няколко години, с права руса коса, която покриваше ушите му. Беше странно облечен, поне според разбиранията на свещеника — в делови костюм и вратовръзка-фльонга. Той каза на лош италиански:
	— Добър ден, отче.
	„Чужденец“, помисли си свещеникът. Това обясняваше почукването. Беше наистина странно в селото да дойдат наведнъж толкова непознати.
	Мъжът попита:
	— Мога ли да поговоря с вас?
	— Разбира се.
	Свещеникът въведе непознатия в малката кухня и му предложи да седне на един корав дървен стол.
	— Говорите ли английски?
	Свещеникът поклати със съжаление глава.
	— Аха. Ами аз съм търговец на картини от Лондон — изрече със запъване мъжът. — Тръгнал съм да търся стари картини.
	Свещеникът кимна в почуда. Очевидно този мъж и двойката от църквата имаха една и съща цел. Две групи хора да дойдат в Полио в един и същи ден, за да търсят стари картини, бе прекалено голямо съвпадение.
	— Е, аз нямам такива — обясни той и махна с ръка към голите стени на стаята, сякаш за да покаже, че ако имаше пари, щеше да си купи вещи от най-първа необходимост.
	— Може би в църквата?
	— Не, в църквата няма картини.
	Мъжът помисли малко, търсейки думите.
	— В селото има ли музей? Или може би някой разполага с картини в дома си?
	Свещеникът се засмя.
	— Синко, това е бедно село. Никой не купува картини. В добрите времена, когато имат повечко пари, хората ядат месо — или може би пият вино. Тук няма колекционери на картини.
	Непознатият изглеждаше разочарован. Свещеникът се запита дали да не му каже за неговите съперници. Но тогава щеше да се принуди да спомене името на Даниели и така да даде на този мъж информацията, която бе скрил от онези двамата.
	Това му се струваше нечестно. Все пак нямаше намерение отново да лъже. Реши да каже на мъжа за Даниели, ако онзи го запита; иначе нямаше да му даде информацията.
	Следващият въпрос го изненада:
	— Тук в Полио има ли семейство с фамилия Модиляни?
	Свещеникът повдигна вежди. Непознатият побърза да попита:
	— Защо ви порази толкова въпросът?
	— Млади човече, наистина ли мислите, че в Полио ще има картина на Модиляни? Не съм учил тези неща, но дори и аз знам, че Модиляни е най-великият италиански художник на този век. Едва ли е вероятно някоя от неговите творби да лежи незабелязана някъде по света, особено пък в Полио.
	— И тук няма семейство с фамилия Модиляни? — настоя мъжът.
	— Няма.
	Непознатият въздъхна. Остана още малко на стола, загледан във върха на едната си обувка и сбърчил чело. След това стана.
	— Благодаря ви за помощта — изрече той.
	Свещеникът го изпрати до вратата.
	— Съжалявам, че не можах да ви дам отговорите, които търсехте — заяви той. — Бог да ви благослови!


	Когато вратата се затвори зад гърба му, Джулиан постоя малко пред къщичката на свещеника, примигвайки на слънцето и вдишвайки свежия въздух. Господи, как миришеше вътре. Горкият дъртак сигурно така и не се бе научил да се грижи за себе си; спомни си какво беше чел — че италианските мъже са свикнали да бъдат обслужвани изцяло от майките и жените си.
	Беше изненадващо, че при това положение и с обета за целомъдрие в Италия можеха да се намерят достатъчно свещеници… Той се ухили, понеже тази мисъл му напомни за скорошния внезапен край на неговото целомъдрие. Въодушевлението от откриването на собствената му потентност все още не го бе напуснало. Беше доказал, че досегашната му неспособност се е дължала на Сара. Отначало кучката се преструваше, че не изпитва удоволствие, но измамата й не бе изтраяла дълго. Това, продажбата на колата й и платното на Модиляни — може би отново влизаше във форма.
	Но все още не беше намерил картината. Последното гениално хрумване беше от съществено значение за окончателните щрихи на личното му възраждане. Знаеше, че пощенската картичка от момичето, подписало се с буквата Д, беше нестабилна основа, върху която да гради надеждите си; и все пак най-великите открития са били направени след тръгване по съмнителни следи.
	Перспективите да намери творбата на Модиляни бяха намалели силно по време на разговора му със свещеника. Дори и да бе тук, в Полио, щеше да му е трудно да я намери. Все пак имаше една утеха; по всичко личеше, че Джулиан е бил първият, който е идвал тук. Защото ако една картина бъдеше купена в селце като това, до часове всички жители щяха да знаят.
	Той застана до мъничкия нает фиат, като се чудеше каква да бъде следващата му стъпка. При влизането му в селото от юг, църквата бе една от първите сгради, на които се бе натъкнал. Можеше да се огледа за други обществени сгради: общината или може би полицейското управление. Свещеникът беше казал, че тук няма музей.
	Реши да направи едно бързо разузнаване и скочи в малката кола. Двигателят й издрънча, когато го запали и потегли бавно през селото. До пет минути вече беше огледал всички сгради. Никоя от тях не му изглеждаше обещаващо. Синият мерцедес с две врати, паркиран пред бара, сигурно принадлежеше на някой богаташ: собственикът очевидно не живееше в селото.
	Върна се на първото място, където беше паркирал, и слезе от колата. Нямаше как: щеше да се наложи да чука по вратите на хората. Дори и да минеше по всички къщи в селото, пак нямаше да му отнеме цял следобед.
	Погледна малките варосани къщички: пред някои имаше градинки, а други стояха рамо до рамо край пътя. Почуди се откъде да започне. Тъй като във всички бе еднакво невероятно да намери картина на Модиляни, той избра най-близката и тръгна към вратата.
	Нямаше чукало, затова потропа с кокалчетата на пръстите си по боядисаната с кафява боя порта и зачака.
	Жената, която му отвори, държеше в едната си ръка бебе, стиснало в юмруче кичур от немитата й кестенява коса. Очите й бяха приближени над дългия, тесен нос, което й придаваше лукав вид.
	Джулиан каза:
	— Аз съм търговец на картини от Англия и търся стари произведения. Имате ли някакви картини, които бих могъл да разгледам, моля?
	Тя го погледа известно време с недоверчиво и предпазливо изражение на лицето. След това поклати мълчаливо глава и затвори вратата.
	Джулиан се обърна обезсърчено. Страшно му се искаше да се откаже от плана си да чука от врата на врата — това го караше да се чувства като търговски пътник. Следващата къща го посрещна неприветливо. Малките прозорци от двете страни на входната врата му напомниха за лицето на жената с детето.
	Тази врата обаче имаше чукало: с орнаменти, във формата на лъвска глава. Беше прясно боядисана и прозорците изглеждаха чисти.
	Излезе един мъж по риза и разкопчана жилетка, който пушеше лула със силно разръфан мундщук. Беше на около петдесет. Джулиан повтори въпроса си.
	Мъжът се намръщи; сетне, когато вникна в разваления италиански на Джулиан, лицето му се проясни.
	— Влезте — усмихна се той.
	Вътре къщата беше чиста и добре обзаведена; подовете бяха изтъркани и боята блестеше. Мъжът покани Джулиан да седне.
	— Искате да разглеждате картини? — Мъжът говореше бавно и прекалено високо, сякаш приказваше на някой глух, оглупял от възрастта старец. Джулиан предположи, че това се дължи на акцента му и кимна безмълвно.
	Мъжът вдигна ръка с жест, който казваше „почакай“, и излезе от стаята. След малко се върна с купчина фотографии в рамки, пожълтели от времето и покрити с прах.
	Джулиан поклати глава.
	— Имам предвид картини — каза той, правейки движения сякаш рисуваше върху платно.
	На лицето на мъжа се появи озадачено и нетърпеливо изражение. Той свали една малка, евтина репродукция на Христос от стената и му я предложи.
	Джулиан я взе, престори се, че я изучава, поклати глава и му я върна.
	— Някакви други?
	— Не.
	— Съжалявам — изправи се тогава той. — Бяхте много любезен.
	Мъжът сви рамене и отвори вратата.
	Сега неохотата на Джулиан да продължи бе още по-голяма. Опечален и нерешителен, той стоеше на улицата и слънцето напипаше врата му. Трябваше да се пази да не изгори, помисли си без никаква връзка.
	Мина му през ума да отиде да пийне нещо. Барът беше на няколко метра, до синия мерцедес. Но с едно питие нямаше да напредне в търсенето.
	Някакво момиче излезе от бара и отвори вратата на колата. Джулиан я погледна. Дали беше кучка като Сара? Всяка жена, достатъчно богата, за да си позволи такава кола, трябва да бе кучка. Докато се качваше, тя отметна коси през рамо. „Разглезената дъщеря на някой богаташ“, помисли си Джулиан.
	От бара излезе мъж и се качи от другата страна на колата. Момичето му каза нещо. Гласът й се понесе по улицата.
	Внезапно мозъкът на Джулиан включи.
	Беше предположил, че момичето ще кара, но сега, като погледна по-внимателно, видя, че воланът е от дясната страна.
	Думите на момичето към мъжа прозвучаха като английска реч.
	Колата имаше британски номера.
	Мерцедесът оживя с тихо бръмчене. Джулиан бързо се обърна и отиде до мястото, където беше паркирана колата му. Другата го подмина, докато пъхаше ключа. Той обърна.
	Едно богато английско момиче в британска кола в Полио: трябва да бе онова, което беше изпратило картичката.
	Джулиан не можеше да рискува с версията, че не е тя.
	Потегли бързо след мерцедеса, карайки мъничкия двигател на фиата да ръмжи на ниска скорост. Синята кола сви вдясно, към западния път, който излизаше от Полио. Джулиан направи същото.
	Шофьорът на мерцедеса управляваше бързо и умело мощната кола. Джулиан скоро загуби от поглед проблясващите стопове при завоите на пътя. Той натисна газта до дупка.
	Когато мина покрай мерцедеса, за малко да не го забележи. Наби спирачки на един кръстопът и даде на задна.
	Другата кола беше отбила от пътя. Сградата, пред която се намираше, отначало му заприлича на фермерска къща, но после видя рекламата на бира на прозореца.
	Младата двойка бяха слезли от колата и влизаха през вратата на бара. Джулиан паркира фиата до мерцедеса.
	От другата страна на мерцедеса имаше още един автомобил — друг фиат, само че голям, престижен модел, боядисан в противно зелено металик. Джулиан се зачуди чий ли може да е.
	Той слезе и последва другите в бара.


>>	Четвърта глава

	Питър Ъшър остави самобръсначката, потопи кесията в горещата вода и обра остатъците от крем за бръснене по лицето си. После се огледа внимателно в огледалото.
	Извади един гребен и вчеса назад дългата си коса, така че да я приглади над ушите и на темето си. След това я среса внимателно надолу по врата си и скри краищата на кичурите под яката на ризата си.
	Без брадата и мустаците лицето му имаше съвсем друг вид. Гърбавият нос и острата, полегата брадичка го правеха да прилича на дребен мошеник, особено с пригладената назад коса.
	Той остави гребена и вдигна сакото си. То щеше да свърши работа в известна степен като някаква предпазна мярка.
	Излезе от банята и отиде в кухнята на малката къщичка. Десетте платна бяха там, увити във вестници и завързани с връв, облегнати на стената. Той мина покрай тях и излезе през вратата на кухнята.
	Бусът на Мич беше паркиран на пътеката в дъното на градината. Питър отвори задните врати и ги закрепи с две дъски. След това започна да товари картините.
	Утринта все още бе хладна, макар че слънцето грееше и денят обещаваше да бъде топъл. Някои от предпазните мерки, които вземаха, бяха малко прекалени, помисли си Питър, докато мъкнеше една тежка рамка по напуканата градинска пътека. И все пак планът беше добър: бяха помислили и се погрижили за дузини вероятни пречки. Всеки от тях щеше да променя леко външния си вид. Разбира се, при едно разпознаване в редица, каквито провеждаха в полицията, това нямаше да бъде достатъчно — но нямаше начин да се стигне чак дотам.
	Когато и последното платно бе натоварено, затвори вратите на буса, заключи къщата и потегли. Влачеше се търпеливо през задръстванията, примирен с досадното пътуване до Уест Енд.
	Най-сетне стигна до един голям колеж в Блумсбъри. Двамата с Мич бяха избрали мястото няколко дни предварително. Колежът заемаше площ от близо двеста метра ширина и почти осемстотин метра дължина и повечето от сградите му бяха пригодени за целта викториански къщи с много входове.
	Питър паркира на двойната жълта линия на малката алея, която водеше към една от портите на колежа. Някой любопитен пазач би могъл да предположи, че извършва доставка в сградата, която бе най-близо до портата — но Питър беше паркирал на обществен път и служителите на колежа не можеха да го питат по каква работа е тук. А в очите на всички останали щеше да бъде просто младеж, най-вероятно студент, който разтоварва някакви боклуци от стар бус.
	Той отвори задните врати и извади картините една по една, облягайки ги на перилата. Когато свърши, затвори автомобила.
	Точно до портите имаше телефонна будка — една от причините да изберат именно това място. Питър влезе и набра номера на една фирма за таксиметрови услуги. Каза им къде точно се намира и му обещаха до пет минути да пратят такси.
	То дойде дори по-бързо. Шофьорът му помогна да натовари платната, които заеха по-голямата част от задната седалка. Питър му каза:
	— Хотел „Хилтън“, за господин Ерик Клептън.
	Фалшивото име беше шега, измислена от Мич. Питър даде на шофьора 50 пенса, задето му е помогнал при товаренето, и му махна за сбогом.
	Влезе в буса, когато таксито изчезна от погледа му, обърна и се отправи към дома. Сега вече нямаше начин фалшификатите да бъдат свързани с къщичката в Клапъм.


	Докато оглеждаше апартамента в „Хилтън“, Ан се почувства на седмото небе. Косата й беше направена в „Сасун“, а роклята, палтото и обувките й бяха от един безумно скъп бутик на Слоун стрийт. Във въздуха около нея се долавяше ухание на френски парфюм.
	Тя вдигна ръце и се завъртя в кръг като дете, което се фука с празничната си рокля.
	— И доживотна присъда да получа, пак ще си заслужава — възкликна тя.
	— Наслаждавай се на воля; тези дрехи утре трябва да бъдат изгорени — каза Мич. Той седеше на тапицирано с плюш кресло срещу нея. Стиснатите му една в друга ръце издаваха напрежението, което изпитваше, и опровергаваха непринудената му усмивка. Беше облечен в широки дънки, пуловер и плетена шапка с пискюл; като педал, който се прави на работник, според собствените му думи. Косата му беше прибрана под шапката, за да се скрие дължината й, а на носа му имаше очила с пластмасови рамки и обикновени стъкла.
	На вратата се почука колебливо. Келнерът от румсървиса влезе с кафе и сметанови сладкиши на поднос.
	— Кафето ви, госпожо — каза той и сложи подноса върху една ниска масичка. — Навън чака такси с няколко пакета за вас, господин Клептън — прибави келнерът, като погледна към Мич.
	— О, Ерик, това трябва да са картините! Иди да се погрижиш, ако обичаш.
	Ан говореше, съвършено имитирайки английския с френски акцент на висшите класи и Мич едва прикри изненадата си, когато я чу да приказва така.
	Слезе долу с асансьора, мина през фоайето и отиде до чакащото такси.
	— Остави брояча включен, шефе, мадам може да си го позволи — предложи той.
	После се обърна към портиера и сложи в ръката му две банкноти от по една лира.
	— Виж дали ще можеш да ми осигуриш количка за багаж, или нещо подобно, и помощник.
	Портиерът изчезна в хотела и след няколко минути се появи с униформено пиколо, което буташе количка. Мич се запита дали част от бакшиша е успяла да стигне до джоба на пиколото.
	Двамата поставиха пет от картините на количката и пиколото изчезна с нея. Мич разтовари другите и плати на шофьора. Празната количка се върна и Мич откара останалите картини горе в апартамента. Даде на пиколото една лира. „Защо пък да не се направя на още по-щедър“, помисли си той.
	Затвори вратата и седна да пие кафе. Осъзна, че първата част от плана е приключила успешно; а с тази мисъл дойде и напрежението, което се просмукваше в мускулите и опъваше здраво нервите му. Сега вече нямаше връщане назад. Той запали една къса цигара от пакета в джоба на ризата си с мисълта, че тя ще му помогне да се отпусне. Както обикновено, не се получи, но и той така и не преставаше да си го въобразява. Опита кафето. Беше прекалено горещо, а нямаше търпение да го чака да изстива.
	Той попита Ан:
	— Какво е това?
	Ан вдигна поглед от листовете, на които пишеше.
	— Нашият списък. Име на картината, художник, галерията или търговеца, за които е предназначена, телефонният им номер и името на уредника или неговия заместник. — Тя написа още нещо и прелисти телефонния указател, който беше разтворила на скута си.
	— Добре обмислено. — Мич изгълта кафето горещо и си опари гърлото. После, с цигара между устните, започна да разопакова картините.
	Натрупа изхвърлените вестници и връв в единия ъгъл. Имаха два кожени калъфа — малък и голям, — в които да пренасят творбите до галериите. Не искаше да купува десет от страх да не изглежда подозрително.
	Когато свърши, двамата с Ан седнаха на голямата маса в средата на стаята. На нея по тяхно желание бяха поставили два телефона. Ан сложи списъка до него и двамата започнаха да се обаждат.
	Тя набра първия номер и зачака. Един момичешки глас каза на един дъх: „Клейпоул и компания, добро утро“.
	— Добро утро — отвърна Ан. — Господин Клейпоул, моля. — Френският й акцент беше изчезнал.
	— Един момент.
	Чу се жужене, след това щракване и гласът на друго момиче:
	— Кабинетът на господин Клейпоул.
	— Добро утро. Господин Клейпоул, моля — повтори Ан.
	— Боя се, че е на съвещание. Кой се обажда?
	— Опитвам се да свържа мосю Ренал от Ажанс Ар Нанси с него. Дали не може да говори с господин Дьо Ленкур?
	— Почакайте така, ще проверя.
	Последва пауза, след това по линията прозвуча мъжки глас:
	— Дьо Ленкур на телефона.
	— Добро утро, господин Дьо Ленкур. Мосю Ренал от Ажанс Ар Нанси иска да говори с вас.
	Ан кимна на Мич. Когато затвори своя телефон, той вдигна слушалката на другия.
	— Господин Дьо Ленкур?
	— Добро утро, мосю Ренал.
	— Добро утро и на вас. Съжалявам, че не ви писах предварително, господин Дьо Ленкур, но моята компания разпродава имуществото на един колекционер и работата е малко спешна. — Мич произнасяше някои звуци с френски акцент.
	— С какво мога да ви помогна? — попита учтиво търговецът.
	— Имам картина, която вероятно ще ви заинтересува. Един доста ранен Ван Гог на име „Гробарят“, седемдесет и пет на деветдесет и шест сантиметра. Доста е хубава.
	— Отлично. Кога ще можем да я погледнем?
	— Сега съм в Лондон, в „Хилтън“. Какво ще кажете моята асистентка да ви посети днес следобед или утре сутринта?
	— Днес следобед. Да кажем, в два и половина?
	— _Bien…_ Много добре. Разполагам с адреса ви.
	— Имате ли предвид някаква цифра, мосю Ренал?
	— Оценяваме творбата на около деветдесет хиляди лири.
	— Е, това можем да обсъдим и по-късно.
	— Разбира се. Моята асистентка е упълномощена да сключи договора.
	— Тогава ще я очаквам в два и половина.
	— Довиждане, господин Дьо Ленкур.
	Мич остави слушалката и въздъхна тежко.
	Ан възкликна:
	— Господи, ти си се изпотил!
	Той избърса челото си с ръкав.
	— Не мислех, че ще успея да довърша разговора. Този проклет акцент… иска ми се да го бях упражнявал повече.
	— Беше чудесен. Чудя се какво ли си мисли сега господин Дьо Ленкур.
	Мич запали цигара.
	— Аз знам. Очарован е, че ще си има работа с провинциален френски агент, който не знае цената на един Ван Гог.
	— Идеята, че разпродаваш имуществото на починал колекционер, е страхотна. Така версията, че разпродажбата се урежда от някаква незначителна агенция в Нанси, звучи по-правдоподобно.
	— И уредникът ще бърза да сключи сделката, преди някой от конкурентите му да чуе за мухльото и да го пререди. — Мич се усмихна мрачно. — Добре, да се захващаме с втория в списъка.
	Ан вдигна телефона и започна да набира.
	Таксито спря пред огледалните стъкла на „Кроуфортс“ на Пикадили. Ан плати на шофьора, докато Мич замъкваше тежкия кожен калъф с платното във великолепната галерия.
	Широко, открито стълбище от скандинавски чам водеше от изложбената зала на партера към офисите горе. Ан тръгна начело и почука на една врата.
	Рамзи Кроуфорт се оказа жилест белокос шотландец на около шестдесет. Той погледна Ан и Мич над очилата си, когато се ръкува с тях и предложи на Ан да седне. Мич остана прав, стиснал здраво калъфа.
	Стаята беше облицована със същия чам като стълбището, а мокетът бе оранжево-кафяв. Мъжът стоеше пред бюрото, отпуснал едната си ръка свободно надолу, а с другата придържаше сакото назад, за да се виждат тирантите от „Льорекс“. „Може и да е авторитет по немските експресионисти, но има ужасен вкус“, помисли си Ан.
	— Значи вие сте госпожица Ренал — каза той с пронизителния си шотландски акцент. — А мосю Ренал, с когото говорих тази сутрин, е…
	— Мой баща — отговори Ан, като избягваше погледа на Мич.
	— Добре. Да видим какво имате.
	Ан направи знак на Мич. Той извади картината от калъфа и я подпря на един стол. Кроуфорт скръсти ръце на гърдите си и се взря в нея.
	— Ранна творба — изрече тихо той, говорейки по-скоро на себе си, отколкото на другите. — Преди психозите да са го завладели напълно. Съвсем типична… — Той се извърна към тях. — Искате ли чаша шери?
	Ан кимна.
	— А вашият а-а… помощник?
	Мич отказа, като поклати глава.
	Докато наливаше, Кроуфорт попита:
	— Разбрах, че разпродавате имуществото на някакъв колекционер, така ли е?
	— Да. — Ан разбра, че той води светски разговор, за да си даде време да смели изненадата от картината, преди да вземе решение. — Казваше се Роже Дюбоа — бизнесмен. Неговата компания произвеждаше селскостопански машини. Колекцията му беше малка, но добре подбрана.
	— Очевидно.
	Кроуфорт й подаде чашата и се облегна на бюрото си, за да огледа отново картината.
	— Знаете ли, това всъщност не е моят период. Специализирал съм се в експресионистите като общо и не точно в Мунк: а ранните му творби очевидно не са експресионистични. — Той направи жест към платното с чашата си. — Това ми харесва, но бих искал да получа и още едно мнение за него.
	Ан почувства спазъм на напрежение между раменете си и се опита да потисне руменината, която плъзна нагоре по шията й.
	— Нямам нищо против да ви я оставя до утре, ако желаете — каза тя. — Все пак има удостоверение за автентичност.
	Ан отвори куфарчето си и извади папката с документа, който бе фалшифицирала в ателието. Беше направен на бланката и с печата на „Мьоние“. Тя го подаде на Кроуфорт.
	— О! — възкликна той и огледа удостоверението. — Това е нещо съвсем друго, разбира се. Мога веднага да ви направя оферта. — Кроуфорт погледа още малко картината. — Каква беше цифрата, която споменахте тази сутрин?
	Ан потисна въодушевлението си.
	— Тридесет хиляди.
	Кроуфорт се усмихна и Ан се запита дали и той не прикрива въодушевлението си.
	— Мисля, че ще можем да платим тази сума.
	За нейна изненада, той извади чекова книжка от чекмеджето на бюрото си и започна да пише. „Просто ей така!“, помисли си тя. Гласно каза:
	— Бихте ли го написали на името на „Холоуз и Кокс“, нашите лондонски представители. — И когато Кроуфорт вдигна леко изненадан поглед, тя добави. — Те са просто счетоводна фирма, която урежда прехвърлянето на суми във Франция.
	Това го задоволи. Той откъсна чека и й го подаде.
	— За дълго ли сте в Лондон? — попита я учтиво.
	— Само за няколко дни.
	Ан вече нямаше търпение да си тръгне, но не искаше да събужда подозрения. Трябваше да поддържа външно светския разговор.
	— Тогава се надявам да се видим следващия път, когато дойдете — каза Кроуфорт и й протегна ръка.
	Излязоха от кабинета му и тръгнаха надолу по стълбите, Мич с празния калъф в ръка. Ан прошепна развълнувано:
	— Той не ме позна!
	— Не е изненадващо. Виждал те е само от разстояние. Пък и тогава си била зле облечената, безцветна съпруга на един ярък художник. А сега си жизнена руса французойка.
	Навън хванаха такси и казаха на шофьора да кара към „Хилтън“. Ан седна на задната седалка и погледна чека от Кроуфорт.
	— О, боже, направихме го! — изрече тихо тя. След това се разплака.


	— Да се измитаме оттук възможно най-бързо — заяви енергично Мич.
	Беше един часът следобед на следващия ден след настаняването им в „Хилтън“. Последният фалшив шедьовър току-що бе доставен в галерия в Челси и в дамската чанта от истинска гущерова кожа имаше десет чека.
	Събраха багажа в малките си куфари и изчистиха стаята от писалките, листовете и всякакви лични вещи, разхвърляни наоколо. Мич взе една хавлия от банята и изтри телефоните и лъскавите повърхности на мебелите.
	— Останалото няма значение — каза той. — Някой отпечатък на стената или прозореца няма да послужи за нищо на полицията. — Той хвърли хавлията в мивката. — А и докато се усетят, тук ще има толкова много отпечатъци, че ще им трябва цял един живот, докато разберат кой на кого е.
	Пет минути по-късно освободиха стаята. Мич плати сметката с чек от банката, в която беше отворил сметка на името на Холоуз и Кокс.
	Хванаха такси към „Хародс“. Вътре в магазина се разделиха. Ан намери дамска тоалетна и влезе в една кабинка. Постави куфара си на тоалетната чиния, отвори го и извади оттам шлифер и рибарска шапка. Когато ги облече, затвори куфара и напусна кабинката.
	Погледна се в огледалото. Шлиферът покриваше скъпите дрехи, а грубоватата шапка скриваше боядисаната й в русо коса. Заля я облекчение, когато осъзна, че вече няма значение дали някой ще я разпознае.
	Тази възможност я бе държала на нокти през цялото време, докато траеше операцията. Тя не общуваше с никого от онази прослойка в света на изкуството: Питър ги познаваше, разбира се, но тя винаги се бе държала настрана от отношенията му с тях. От време на време ходеше на тържества по галериите, но там никой не си правеше труда да разговаря с нея. И все пак лицето й — нормалното й лице — можеше да се стори смътно познато някому.
	Тя въздъхна и започна да почиства грима си със салфетка. Беше й се случило за ден и половина да бъде жена от бляскавия свят. Когато прекосяваше улицата, хората се обръщаха след нея. Мъже на средна възраст започваха да се държат малко по-свободно, ласкаеха я и й отваряха вратите. Жените гледаха завистливо след скъпите й дрехи.
	А сега отново беше… как го бе казал Мич? „Зле облечената, безцветна съпруга на един ярък художник.“
	Чувстваше, че никога вече няма да е съвсем същата. Досега не се бе интересувала от дрехи, грим и парфюми. Смяташе се за грозновата и се задоволяваше да бъде съпруга и майка. Сега беше опитала от другия живот. Беше играла ролята на успяла, красива негодница — и нещо скрито, нещо от дълбините на личността й бе откликнало. Призракът беше избягал от затвора на сърцето й и вече никога нямаше да се върне.
	Зачуди се как ли ще реагира Питър на това.
	Тя пусна изцапаната с червило салфетка в кошчето за боклук и излезе от тоалетната. Напусна магазина от един страничен вход. Бусът чакаше до тротоара с Питър зад волана. Мич вече седеше отзад.
	Ан се качи отпред и целуна Питър.
	— Здравей, скъпа — каза той, запали и потегли.
	Лицето му вече беше покрито с гъста четина; знаеше, че до седмица ще му израсне нелоша брада. Косата отново падаше около лицето и по раменете му — точно както й харесваше.
	Тя затвори очи и се облегна назад, докато пътуваха бавно към дома. Усещаше отпускането на напрежението като физическо удоволствие.
	Питър спря пред голяма самостоятелна къща в Болъм, отиде до вратата и почука. Отвори му жена с бебе на ръце. Питър взе бебето, върна се по пътеката, подминавайки табелата „Целодневна детска градина Грийнхил“, и се качи в буса. Вътре сложи Вибеке в скута на Ан.
	Тя прегърна здраво бебето.
	— Миличка, липсва ли ти мама снощи?
	— Ал-ло — изрече Вибеке.
	Питър каза:
	— Прекарахме си добре, нали, Вибеке? Каша за следобедна закуска и кекс за сутрешна.
	Ан усети как в очите й напират сълзи, но ги преглътна.
	Когато се прибраха у дома, Питър извади от хладилника бутилка шампанско и обяви, че ще празнуват. Насядаха из ателието и започнаха да пият от искрящото вино и да се кикотят, припомняйки си тревожните моменти от авантюрата.
	Мич се зае да попълва една вносна бележка за чековете. Когато събра сумата, оповести:
	— Петстотин четиридесет и една хиляди лири, приятели.
	Думите сякаш стопиха възторга на Ан. Тя се почувства уморена и стана.
	— Отивам пак да боядисам косата си в естествения й цвят. Ще се видим по-късно.
	Мич също се изправи.
	— Ще отида до банката, преди да са затворили. Колкото по-скоро внесем тези чекове, толкова по-добре.
	— Ами калъфите? — попита Питър. — Трябва ли да се отървем от тях?
	— Хвърли ги довечера в канала — отговори Мич. После слезе долу, свали полото и си облече риза, вратовръзка и сако.
	Питър отиде при него.
	— Буса ли ще вземеш?
	— Не. Ще ида с метрото, да не би да има момченца, дето си записват номерата на колите. — Той отвори входната врата. — Довиждане.
	Отне му само четиридесет минути, докато стигне до банката в Сити. Общата сума на вносната бележка дори не накара касиера да повдигне вежди. Той провери цифрите, постави печат върху остатъка от чека и върна книжката на Мич.
	— Бих искал да поговоря с управителя, ако може — каза Мич.
	Касиерът изчезна за няколко минути. Когато се върна, отключи вратата и направи знак на Мич да влезе. „Колко лесно било да се влезе зад куршумонепроницаемото стъкло“, помисли си Мич. После се ухили, осъзнавайки, че разсъждава като престъпник. Някога бе прекарал три часа, спорейки с група марксисти, че мошениците са най-активната част от работническата класа.
	Управителят бе нисък, кръглолик и общителен. Пред него имаше лист хартия с някакво име и редица цифри.
	— Радвам се, че ползвате нашите услуги, господин Холоуз — обърна се той към Мич. — Виждам, че сте внесли повече от половин милион.
	— Една делова сделка приключи както трябва — отвърна Мич. — Големи суми се въртят в света на изкуството в днешни дни.
	— Вие с господин Кокс сте университетски преподаватели, ако си спомням добре.
	— Да. Решихме да използваме опита си на пазара и както виждате, всичко мина доста добре.
	— Чудесно. А сега, има ли нещо друго, което можем да направим за вас?
	— Да. След като тези чекове са минати по сметката, бих искал да уредите покупката на безименни ценни книжа.
	— Разбира се. Естествено, има такса.
	— Няма проблеми. Похарчете петстотин хиляди лири за книжата и оставете останалото в сметката, за да покрие таксата и някои дребни чекове, които двамата с партньора ми сме подписвали.
	Управителят започна да пише на листа.
	— И още нещо — продължи Мич. — Бих искал да си наема сейф.
	— Разбира се. Бихте ли искали да видите трезора ни?
	„Господи, колко улесняват крадците!“, помисли си Мич.
	— Не, няма да е необходимо. Но ако е възможно, бих искал сега да взема ключа със себе си.
	Управителят вдигна телефона на бюрото си и заговори в слушалката. Мич се загледа през прозореца.
	— Идва — каза управителят.
	— Добре. Когато извършите покупката на книжата, ги оставете в сейфа.
	Един младеж влезе и подаде ключа на управителя. Управителят го даде на Мич. Мич стана и се ръкува с него.
	— Благодаря ви за помощта.
	— Удоволствието беше мое, господин Холоуз.


	Една седмица по-късно Мич се обади в банката и оттам потвърдиха, че ценните книжа са закупени и поставени в сейфа му. Той взе един празен куфар и отиде дотам с метрото.
	Слезе в трезора, отвори сейфа си и сложи всичките ценни книжа в куфара. След това си замина.
	Зави зад ъгъла и отиде в друга банка, където уреди наемането на друг сейф. Плати за тази привилегия със собствен чек и регистрира сейфа на свое име. След това сложи в него куфара с ценните книжа.
	На път за дома спря на улична телефонна будка и се обади в един от неделните вестници.


>>	Пета глава

	Саманта влезе в галерия „Блак“ и се огледа учудено. Мястото бе преобразено. При последното й идване всичко наоколо бе пълно с работници, боклук, кутии от боя и найлони. Сега й приличаше по-скоро на елегантен апартамент: с дебел мокет, боядисан с вкус, с интересно футуристично обзавеждане и цяла джунгла от ярки алуминиеви прожектори, поникнали от ниския таван.
	Джулиан седеше на едно бюро от хром и стъкло точно до вратата. Когато я видя, той стана и се ръкува с нея, като кимна механично на Том.
	На Сами каза:
	— Страшно се радвам, че ще откриеш галерията ми. Да те разведа ли наоколо?
	— Ако можеш да ми отделиш време — учтиво рече Саманта.
	Той махна нехайно с ръка.
	— Просто съзерцавам сметките и се опитвам да им внуша по телепатичен път да изчезнат. Да вървим!
	„Джулиан се е променил“, помисли си Саманта. Наблюдаваше го как й показва картините и говори за художниците. Дългата му до долната част на ушите коса беше скосена и подстригана, и видът му на ученик от държавно училище бе заместен с по-естествен и модерен. Сега говореше с увереност и авторитет, а походката му бе по-стабилна и агресивна. Саманта се запита дали се е решил проблемът с жена му, този с парите или и двата.
	Реши, че харесва вкуса му към изкуството. Не беше изложено нищо главозамайващо оригинално — освен ако не се броеше скулптурата в нишата, която представляваше гърчеща се маса от фибростъкло — но творбите бяха съвременни и някак изкусно направени. „От онези, които бих окачила на стената си“, помисли си тя и откри, че този израз съвпада с начина, по който се чувстваше.
	Той ги разведе набързо, сякаш се страхуваше да не се отегчат. Саманта му беше благодарна: всичко това бе много хубаво, но напоследък й се искаше единствено да се надруса или да спи. Том беше започнал от време на време да й отказва хапчетата, а без тях настроенията й се меняха на всеки пет минути.
	Описаха пълен кръг и стигнаха до вратата. Саманта каза:
	— Искам да те помоля за една услуга, Джулиан.
	— На ваше разположение съм, мадам.
	— Би ли ни поканил в къщата на тъста си на вечеря?
	Той повдигна учудено вежди.
	— Защо би искала да се срещнеш с това старо лайно?
	— Той ме очарова. Кой би могъл да натрупа колекция от картини за един милион лири, а след това да я продаде? А и ми звучи, сякаш е моят тип. — И запърха с клепки.
	Джулиан сви рамене.
	— Ако наистина искаш, лесна работа. Ще ви взема — двамата със Сара и без това ходим у тях на вечеря по няколко пъти седмично. Спестява ни готвенето. Ще ти позвъня.
	— Благодаря ти.
	— А сега, знаеш датата на откриването. Ще ти бъда благодарен, ако дойдеш тук в шест и половина.
	— Джулиан, радвам се да помогна, но мога да пристигна единствено последна, знаеш това.
	Той се засмя.
	— Разбира се. Забравям, че си звезда. Официалното начало ще бъде в седем и половина или осем, така че в осем може би ще бъде най-добре.
	— Добре. Но първо вечерята с лорд Кардуел, нали?
	— Да.
	Отново се ръкуваха. Когато си заминаха, Джулиан се върна при бюрото и сметките си.


	Том се придвижваше с едното рамо напред през гъстата тълпа на уличния пазар. Обикновено навалицата тук никога не намаляваше. На уличните пазари трябваше да има блъсканица — на хората им харесваше, на продавачите по сергиите също. Без да се споменават джебчиите.
	Познатата гледка на пазара накара Том да се почувства неловко. Сергията с грънци, дрехите втора употреба, шумът, акцентите — всичко това представляваше един свят, който се радваше, че е оставил зад гърба си. В кръговете, в които се движеше сега, той експлоатираше работническия си произход — това бе модно — но нямаше хубави спомени от него. Гледаше красивите азиатки в сарита, дебелите антилски майки, гръцките малчугани с гладка маслинена кожа, старите кокнита* с платнени кепета, уморените млади майки с бебета, безработните момци, облечени в последните откраднати широки панталони — и смутено потисна чувството си за принадлежност.
	[* Кореняци лондончани, особено от източната част на града. — Б.р.]
	Провря се през тълпата към кръчмата в края на улицата. Чу напевния глас на един мъж, който продаваше бижута на обърната щайга от портокали:
	— Крадени вещи, не казвайте и дума…
	Той се ухили на себе си. Някои от стоките на пазара бяха крадени, но повечето бяха просто бракувани от фабриките, твърде лошокачествени, за да отидат по магазините. Хората приемаха, че щом стоките са крадени, значи трябва да са с добро качество.
	Той се измъкна от пазарната блъсканица и влезе в „Петела“. Беше традиционен пъб*: сумрачен, задимен и леко вмирисан, с бетонен под и корави пейки с облегалки покрай стените. Том отиде до бара.
	[* Кръчма. — Б.р.]
	— Уиски и сода, моля. Бил Райт тук ли е?
	— Старият Айс Райт? — попита барманът и посочи. — Там е. Пие „Гинес“*.
	[* Вид бира. — Б.р.]
	— Една за него тогава.
	Той плати и отнесе питиетата до трикраката маса в другия край на залата.
	— Добро утро, старшина.
	Райт вдигна сърдит поглед от халбата си.
	— Нахално пале. Надявам се, че си ми купил питие.
	— Разбира се.
	Том седна. С типичната сложност на кокнитата прякорът на Айс Райт имаше двояк смисъл — отнасяше се не само за някогашната му професионална кариера в армията,* но и за изпъкналите му очи със странен оранжев цвят.
	[* Eyes Right (англ.) — командата „глави надясно“. „Eyes“ означава „очи“. Името на героя се пише Wright, но също се произнася „Райт“. — Б.пр.]
	Том отпи и погледна изпитателно мъжа. Главата му беше покрита с бяла, съвсем къса четина, ако не се смяташе кръглото петно мазна кафява коса точно на темето. Беше доста почернял, защото всяко лято и всяка зима прекарваше по шест седмици на Карибите. Парите за тези ваканции печелеше като касоразбивач — кариерата, която беше захванал след уволнението си от армията. Имаше репутацията на изкусен майстор. Бяха го хващали само веднъж, и то по нещастно стечение на обстоятелствата — един крадец влязъл в къщата, която Райт обирал в момента, и задействал алармата.
	Том каза:
	— Хубав ден за престъпления, господин Райт.
	Райт пресуши чашата си и вдигна онази, която Том беше донесъл.
	— Знаеш какво се казва в Библията: „Бог оставя Своето слънце да грее над лоши и добри, и праща дъжд на праведни и неправедни.“ Винаги ми е бил голяма утеха този стих. — Той отново отпи. — Не може да си изцяло лош, синко, щом черпиш с питие един беден старец.
	Том вдигна своята чаша към устните си.
	— Наздраве и късмет! — Той посегна и пипна ревера на Райт. — Харесва ми този костюм. „Савил Роу“?
	— Да, момко. Знаеш какво е казано в Библията: „Отклонявай злото от тялото си.“ Добър съвет. Кое ченге би събрало сили да арестува един възрастен старшина с къса коса и качествен костюм?
	— Да не споменаваме и това, че е в състояние да му цитира Библията.
	— Хм. — Райт изпи няколко големи глътки бира. — Е, млади Томас, май че е време да престанеш да го усукваш. Какво искаш?
	Том понижи глас.
	— Имам работа за теб.
	Райт присви очи.
	— Каква?
	— Картини.
	— Порно? Не можеш да вземеш…
	— Не — прекъсна го Том. — Произведения на изкуството, нали разбираш. Редки творби.
	Райт поклати глава.
	— Не е в моята област. Не знам къде да се отърва от тях.
	Том направи нетърпелив жест.
	— Няма да го направя сам. И без това ще имам нужда от спонсор.
	— Кой е с теб?
	— Е, това е другата причина, поради която дойдох при теб. Какво ще кажеш за Мандинго?
	Райт кимна замислено.
	— Така сухото се цепи за много гърла. Колко ще се изкара от цялата работа?
	— Всичко на всичко милион.
	Червеникаворусите вежди на Райт се повдигнаха.
	— Виж какво — ако Мандинго каже, че е насреща, хващам се.
	— Страхотно. Хайде да идем при него.
	Излязоха от кръчмата, прекосиха шосето и доближиха един нов ситроен с цвят на горчица, паркиран на двойната жълта линия. Когато Райт отвори вратата, отвътре излезе брадат старец с лекьосана връхна дреха. Райт му даде малко пари и се качи.
	— Следи за пазача вместо мен — обясни Райт, докато потегляше. — Нали знаеш какво се казва в Библията: „Не връзвай устата на вол, кога вършее.“ Пазачите са воловете.
	Докато Райт насочваше колата на югозапад, Том се опита да проумее каква връзка може да има този цитат в случая. Отказа се да мисли върху това, чак когато спряха на една тясна уличка близо до Трафалгър Скуеър.
	— Тук ли живее? — попита изненадано Том.
	— Добре се грижи за себе си. „Боже, как се въздигат неправедните!“ Би трябвало да е богат, като се има предвид какви проценти взема. — Райт слезе от колата.
	Тръгнаха надолу по тясната уличка и влязоха в безличен вход. Асансьорът ги качи до последния етаж на сградата. На вратата, на която Райт почука, имаше шпионка.
	Отвори им мургав младеж с матадорски панталони, риза в крещящи цветове и броеница.
	Райт каза:
	— Добро утро, Мандинго.
	— Хей, човече, влизай — предложи Мандинго и им махна с тънката си ръка, от която висеше дълга цигара.
	Апартаментът беше луксозно обзаведен в червено и черно и задръстен със скъпи мебели. Наоколо бяха разпръснати електрическите играчки на човек, който има повече пари, отколкото знае как да похарчи: сферично транзисторно радио, голям цветен телевизор и още един портативен, дигитален часовник, камара музикално оборудване и напълно несъвместим с обстановката старинен телефон. Бледорусо момиче със слънчеви очила се изтягаше в дълбоко кресло с питие в едната ръка и цигара в другата. Тя кимна на Райт и Том и небрежно тръсна пепелта върху дебелия мокет.
	— Хей, човече, к’во става? — попита Мандинго, когато седнаха.
	Райт започна:
	— Том иска да спонсорираш една малка дяволия.
	Междувременно Том си помисли колко различни изглеждат двамата и му стана чудно защо ли работят заедно.
	Мандинго го погледна.
	— Ти беше Том Копър, нали? Значи сега се мислиш за художник. Последния път, когато чух за тебе, фалшифицираше чекове.
	— Това е голяма работа, Мандинго.
	Том го хвана яд. Не обичаше да му напомнят за времето, когато беше дребен фалшификатор.
	— Хайде, хайде.
	— Чете ли във вестниците за колекцията от картини на лорд Кардуел?
	Мандинго кимна.
	— Мога да вляза там.
	Мошеникът го посочи с пръст.
	— Впечатлен съм. Май си изминал дълъг път, Том. Къде я държат?
	— В къщата му в Уимбълдън.
	— Не знам дали ще мога да уредя работата с полицията толкова далече.
	— Няма нужда — заяви Том. — Има само трийсет картини. Измислил съм всичко предварително. Бил ще работи с мен. Ударът ще отнеме най-много четвърт час.
	Мандинго се замисли.
	— Милион гущера за петнайсет минути! Харесва ми. — Той погали разсеяно момичето по бедрото. — Та каква е уговорката? Искате да подсигуря бус с няколко товарачи; да скрия горещите платна и да им намеря пазар. — Той говореше на себе си, мислеше на глас. — Ще заминат за Щатите. Ще получа може би половин милион за тях, ако го направя бавно. Вероятно ще отнеме няколко години да се отървем от тях. — Той вдигна поглед. — Става. За мен петдесет процента: вие си разделяйте другата половина помежду си. Имайте предвид, че ще мине време, преди да дойдат парите.
	— Петдесет процента?! — възкликна Том. Райт го хвана за ръката, за да го накара да млъкне.
	— Остави, Том. Мандинго поема големия риск — съхраняването.
	Мандинго се обади, сякаш изобщо не беше чул репликите:
	— Има и нещо друго. Искате от мен да изложа хората си на риск, да вложа пари, да намеря скривалище — дори за това, дето говоря с вас в момента, може да ме пипнат по обвинение за съучастие. Така че не се захващайте, ако не сте сто процента сигурни. Ако оплетете конците… направо изчезвайте от страната, преди да съм ви пипнал. Провалите се отразяват зле на репутацията ми.
	Райт стана и Том последва примера му. Мандинго ги изпрати до вратата.
	Там попита:
	— Хей, Том, по какъв начин ще влезеш?
	— Поканен съм на вечеря. До скоро.
	Мандинго избухна в гръмогласен смях, докато затваряше вратата.


>	Четвърта част
>	Фирнисът*
	[* Различни видове течни продукти с установена гъстота и провлачливост, които имат свойството да се втвърдяват, когато са на тънък пласт, за сравнително късо време и да образуват еластична ципа, употребявани като свързващо вещество при производството на бои, лакове и пр. — Б.р.]

E>
	Мисля, че знам какво е да си Бог.
@	Пабло Пикасо, мъртъв художник
E$

>>	Първа глава

	Репортерът седеше на бюрото си в новинарната и мислеше за своята кариера. Нямаше с какво друго да се занимава, понеже днес бе сряда, а всички решения, които шефовете му вземаха в сряда, в четвъртък сутринта се отменяха; така че той бе възприел политиката никога да не работи в сряда. А и кариерата му даваше много храна за размисъл.
	Беше кратка и забележителна, но под лъскавата й повърхност нямаше почти нищо. След като се дипломира в Оксфорд, постъпи в един малък седмичник в Южен Лондон, после поработи в новинарска агенция и накрая успя да получи този пост в качествен неделен вестник. Беше му отнело по-малко от пет години.
	Това беше бляскавата фасада, а зад нея прозираше основното: не си заслужаваше. Винаги бе искал да бъде художествен критик. Беше изстрадал работата в седмичника, за да научи занаята, и изтърпял агенцията, за да докаже своята компетентност. Но сега, след три месеца в неделния вестник, осъзнаваше, че се намира в края на една дълга опашка за удобния стол на художествения критик. Кратките пътища очевидно се бяха изчерпали.
	В материала, който трябваше да направи за тази седмица, ставаше дума за замърсяването на някакво водохранилище в Южен Уелс. Ако днес някой го попиташе, щеше да отговори, че прави предварителни запитвания. Утре материалът за замърсяването щеше да бъде прехвърлен към някой плаж на Съсекското крайбрежие или нещо подобно. Но каквото и да станеше, работата му нямаше да има и най-малката връзка с изкуството.
	Дебелата папка с вестникарски изрезки пред него имаше надпис „Вода — Замърсяване — Водохранилища“. Вече посягаше да я отвори, когато телефонът звънна. Той насочи ръка към слушалката.
	— Новинарски отдел.
	— Имаш ли молив подръка?
	Луис Брум се намръщи. През петте си години като журналист беше приемал много чудати телефонни обаждания, но този подход бе съвсем оригинален. Той отвори чекмеджето на бюрото си и извади бележник и химикалка.
	— Да. Какво мога да направя за вас?
	В отговор се чу друг въпрос:
	— Разбираш ли от живопис?
	Журналистът отново се намръщи. Мъжът не му звучеше като маниак. Гласът беше спокоен, без истерия, и липсваше задъханата напрегнатост, която обикновено отличаваше откачалките по телефона.
	— Случайно — да.
	— Добре. Слушай внимателно, защото няма да повтарям. Миналата седмица в Лондон бе извършена най-голямата измама в историята на изкуството.
	„О, боже, помисли си Луис, все пак е смахнат.“
	— Вашето име, господине? — попита учтиво той.
	— Млъквай и пиши. „Клейпоул и компания“ купиха един Ван Гог на име „Гробарят“ за осемдесет и девет хиляди лири. „Кроуфортс“ купиха един Мунк на име „Високият стол“ за тридесет хиляди.
	Луис пишеше като побеснял, а гласът изброи монотонно списък от десет картини и галерии.
	Накрая непознатият каза:
	— Общата сума възлиза на повече от половин милион лири. Не искам от теб да ми повярваш. Ще трябва да провериш. А после, когато публикуваш статията си, ще ти кажем защо сме го направили.
	— Минутка само…
	Телефонът изщрака в ухото на Луис, той чу сигнала „свободно“ и остави слушалката.
	Отпусна се назад и запали цигара, докато се чудеше какво да прави с това обаждане. Определено можеше да го остави без внимание. Луис беше деветдесет и девет процента сигурен, че обадилият се е откачен — но именно с преследване на единия процент бяха написани най-сензационните статии.
	Поколеба се дали да каже на редактора. Ако го направеше, вероятно щяха да му наредят да предаде сведенията на художествения критик. По-добре да започне работата сам, ако не и да я свърши цялата.
	Той потърси номера на „Клейпоулс“ в указателя и го набра.
	— Продава ли се при вас една картина на Ван Гог на име „Гробарят“?
	— Момент, господине, ще проверя.
	Луис използва паузата, за да запали нова цигара.
	— Ало? Да, имаме тази творба.
	— Бихте ли ми казали цената?
	— Сто и шест хиляди гвинеи.*
	[* Гвинеята отдавна е излязла от употреба (за последен път е сечена през 1813 година), но цените на някои луксозни стоки все още се назовават в гвинеи. — Б.пр.]
	— Благодаря ви.
	Луис се обади в „Кроуфорт и компания“ и откри, че наистина имат един Мунк на име „Високият стол“, на цена 39 000 гвинеи.
	Започна да мисли трескаво. Материалът се оказваше достоверен. Но още бе рано да се говори за материал.
	Той вдигна телефона и набра друг номер.


	Професор Петер Шмит влезе накуцвайки в бара, като се подпираше на патерицата си. Беше едър, енергичен мъж с руса коса и червендалесто лице. Въпреки лекото заекване и ужасния си немски акцент, той бе един от най-добрите преподаватели по изкуство в Оксфорд. Въпреки че тогава учеше английски, Луис бе ходил на всичките лекции на Шмит заради удоволствието, което му доставяха добрите познания по историята на изкуството, и възторжените му, еретични теории. Двамата се бяха срещали извън залата, бяха пили заедно и спорили ожесточено по теми, най-близки до сърцата им в момента.
	Шмит знаеше за Ван Гог повече, отколкото всеки друг жив човек.
	Той зърна Луис, махна му и отиде при него.
	— Пружината на проклетата ти патерица още скърца — заяви Луис.
	— Тогава можеш да я смажеш с уиски — отговори Шмит. — Как си, Луис? И защо е цялата тази тайнственост?
	Луис поръча голям скоч за професора.
	— Имам късмет, че те хванах, докато си в Лондон.
	— Вярно е. Другата седмица заминавам за Берлин, така че съм в хаоса на трескава подготовка.
	— Много мило от твоя страна, че дойде.
	— Така е. А сега, за какво става дума?
	— Искам да погледнеш една картина.
	Шмит гаврътна уискито.
	— Надявам се да е добра.
	— Точно това искам да ми кажеш. Да вървим.
	Излязоха от бара и отидоха пеша до „Клейпоулс“. Тълпите от купувачи по тротоарите на Уест Енд гледаха учудено странната двойка: младежа с кафяв костюм и обувки с високи токове и едрия инвалид, който вървеше до него, облечен с разкопчана на врата синя риза и избеляло дънково яке. Двамата минаха по Пикадили и свиха на юг към парка Сейнт Джеймс. Между луксозен магазин за шапки и френски ресторант се намираха еркерните витрини на „Клейпоулс“.
	Влязоха и минаха през цялата галерия. В най-отдалечения й край, под светлината на отделна лампа, стоеше „Гробарят“.
	За Луис това несъмнено бе Ван Гог. Грубите крайници и умореното лице на селянина, равният холандски пейзаж и надвисналото небе бяха негова търговска марка. Освен това имаше и подпис.
	— Професор Шмит! Това е неочаквано удоволствие.
	Луис се обърна и видя един слаб, елегантен мъж с къса, остра брадичка, в черен костюм. Шмит поздрави:
	— Здравей, Клейпоул.
	Клейпоул застана зад тях и погледна картината.
	— Тази е нещо като откритие — каза той. — Прекрасна картина, но съвсем нова за пазара.
	— Кажи ми, Клейпоул, откъде я купи? — попита Шмит.
	— Не съм сигурен дали трябва да ти казвам. Професионална тайна, нали разбираш.
	— Ти ми кажи откъде я имаш, а аз ще ти кажа колко струва.
	— О, добре тогава. Всъщност стана случайно. Един тип на име Ренал от някаква незначителна агенция в Нанси бе в града миналата седмица. Беше отседнал в „Хилтън“ и разпродаваше една доста голяма колекция от имуществото на починал индустриалец. Както и да е, той просто предложи картината първо на мен.
	— И колко искате за нея?
	— Сто и шестдесет хиляди гвинеи. Струва ми се, че това е честна цена.
	Шмит изръмжа и се облегна тежко на патерицата, взирайки се в картината.
	Клейпоул попита:
	— Колко мислиш, че струва?
	Шмит отвърна:
	— Около сто лири. Това е най-добрият фалшификат, който някога съм виждал.


	Редакторът на Луис беше дребен човечец с гърбав нос и северен акцент, привързан към думата „негодник“. Той подръпна върха на носа си и каза:
	— Значи знаем, че всички картини са купени от хората, чиито имена анонимният е съобщил по телефона. Твърде вероятно е споменатите от него цени да са верни. Също така знаем нещо, което той не ни е казал: че всичките са били купени от _един_ човек на име Ренал, който е бил отседнал в „Хилтън“. И накрая, знаем, че всяка една от картините е фалшификат.
	Луис кимна.
	— Онзи, който ми се обади, каза нещо от сорта на: „Ще ви кажем защо го направихме.“ Прозвуча ми така, сякаш самият той е Ренал.
	Редакторът се намръщи.
	— Прилича ми на номер — заяви той.
	— Това не променя факта, че Лондонското художествено братство е било здравата изиграно.
	Редакторът вдигна поглед към Луис.
	— Не се тревожи, не отменям статията — каза той. Сетне се замисли. — Добре, ето как ще го направим. — Редакторът се обърна към Еди Макинтош, художествения критик на вестника. — Искам да се свържеш с Дизли от Националната галерия или някой от същия ранг. Трябва да е човек, когото да можем да наречем водещ художествен експерт на Великобритания. Накарай го да мине по всичките тези галерии, за да удостовери автентичността на картините или да ги обяви за фалшификати. Предложи му и консултантски хонорар, ако смяташ, че е необходимо. Но каквото и да правите, не казвайте на собствениците, че картините са фалшификати. Ако научат, ще повикат полицията. А щом от Скотланд Ярд разберат, някой намахан криминален репортер от ежедневниците ще го надуши и ще ни го измъкне под носа. Луис, искам да подхванеш работата от другия край. Опитай се да откриеш следите на този Ренал. Виж в коя стая е бил в хотела, колко хора е имало в нея и така нататък. Това е.
	Тонът му подсказваше, че разговорът е приключил и двамата журналисти напуснаха кабинета му.


	Луис даде на администратора пет лири, за да погледне в книгата за регистрации на хотела. През последната седмица не се беше регистрирал никакъв Ренал. Той провери още веднъж. Единственото особено име беше господин Ерик Клептън. Той посочи името на администратора.
	— Да, спомням си. С него имаше една красива французойка. Името й беше нещо от сорта на „Рено“. Спомням си го, защото за него пристигна едно такси, натоварено с тежки картини. Освен това даваше и хубави бакшиши.
	Луис си записа номера на стаята.
	— Когато гостите плащат с чек, записвате ли си името на банката?
	— Да.
	Луис му даде още две петарки.
	— Можете ли да ми дадете адреса на банката на този Клептън?
	— Не веднага. Ако дойдете след половин час?…
	— Ще ви позвъня от офиса си.
	Той се върна в офиса, за да убие този половин час. Когато се обади в хотела, администраторът вече беше готов с отговора.
	— Върху чека с печатни букви са написани имената на Холоуз и Кокс. Господин Холоуз го е подписал — прибави той.
	Луис хвана едно такси до банката.
	Управителят му каза:
	— Страхувам се, че никога не даваме адресите на своите клиенти.
	Луис възрази:
	— Тези клиенти са били замесени в голяма измама. Ако не ми дадете адресите сега, скоро ще се наложи да ги дадете на полицията.
	— Когато и ако полицията ми поиска адресите, ще ги получи — стига да имат правомощията за това.
	— А ще се компрометирате ли, ако сам им позвъните? На единия от тях? И да помолите за разрешението им?
	— А защо ми е да го правя?
	— Готов съм да си спомня за вашата помощ, когато пиша статията си. Няма нужда банката да бъде представяна в лоша светлина.
	Управителят се замисли. След малко вдигна телефона и набра един номер. Луис го запамети.
	— Никой не отговаря — обясни той.
	Луис си отиде. От една телефонна будка накара операторката да го свърже с местната централа на номера, който беше набрал управителят. Местната операторка му даде адреса. Той хвана такси.
	На алеята беше паркирано едно комби, натоварено с багаж. Господин Холоуз току-що се бе върнал със семейството си от къмпинг в Шотландия. В момента тъкмо развързваше въжетата на багажника върху колата.
	Разтревожи се, като научи, че някой е открил банкова сметка на негово име. Не, нямал представа за какво става дума. Да, можел да даде на Луис своя снимка и случайно имал една, на която бил сниман заедно с господин Кокс.
	Луис взе снимката и я занесе обратно в банката.
	— Никой от тези двамата не е мъжът, който откри сметката — заяви управителят на банката.
	Сега вече беше притеснен. Той се обади на господин Холоуз и се притесни още повече. Беше се изпуснал пред Луис, че през сметката са минали много пари. Били обърнати в ценни книжа, депозирани в сейф в банката.
	Той заведе Луис в трезора и отвори наетия от господин Холоуз сейф. Беше празен.
	Луис и управителят се спогледаха. Луис заключи:
	— Следата свършва дотук.


	— Слушайте това: „Водещият британски художествен експерт господин Джонатан Ранд смята, че картините са дело на най-добрия фалшификатор на века.“ За теб ли става дума, Мич, или за мен?
	Питър и Мич седяха в ателието на къщата в Клапъм и пиеха второто си кафе след закуска. Пред всеки от тях лежеше по един брой от неделния вестник и двамата четяха за себе си със смесица от благоговение и удоволствие.
	Мич възкликна:
	— Ама бързичко са действали тези вестникарчета. Открили са всичко за банковата сметка и сейфа, и са разпитали бедния Холоуз.
	— Да, но какво ще кажеш за това: „Фалшификаторът е прикрил следите си толкова добре, че според Скотланд Ярд сигурно е бил подпомаган от опитен престъпник.“ Предполагам, че аз съм блестящият фалшификатор, а ти — опитният престъпник.
	Мич остави вестника и започна да духа кафето си, за да го охлади.
	— Това показва само колко лесно може да бъде направено — което и се опитвахме да докажем.
	— Ето нещо добро: „Големият удар на фалшификатора е, че е снабдил всяка от картините с удостоверение за автентичност — което в света на изкуството е пълна гаранция за оригиналността на една творба. Удостоверенията са изготвени на фирмените бланки на «Мьоние», парижка агенция, и имат печата на компанията. Както бланките, така и печатът сигурно са били откраднати.“ Това ми хареса — „големият удар“.
	Питър сгъна вестника и го запрати към другия край на стаята.
	Мич посегна към китарата на Ан и засвири простичка мелодия блус. Питър отново се обади:
	— Надявам се Арназ да се залива от смях — той плати за тази шега.
	— Не вярвам да е предполагал, че наистина ще го извършим.
	— Нито пък аз — засмя се Питър.
	Внезапно Мич пусна китарата и тя издумка.
	— Не сме направили най-важното. Да се залавяме.
	Питър глътна останалото си кафе и стана. Двамата си облякоха якетата, казаха довиждане на Ан и излязоха.
	Отидоха малко по-надолу на същата улица и се натъпкаха в телефонната будка на ъгъла.
	— Нещо ме притеснява — заяви Питър, докато вдигаше слушалката.
	— Онова за Скотланд Ярд?
	— Точно така.
	— И мен ме притеснява — отвърна Мич. — Могат да проследят обаждането, да дойдат до будката, да разпратят цял кордон полицаи наоколо и да разпитат всички, докато не намерят някой, свързан с живописта.
	— Какво да направим тогава?
	— Нека просто се обадим на друг вестник. Вече всички знаят за тази история.
	— Добре.
	Питър взе указателя от рафтчето и намери ежедневниците.
	— Кой да бъде? — попита той.
	Мич затвори очи и сложи пръст на страницата. Питър набра номера и помоли да му дадат някой репортер.
	Когато го свързаха, попита:
	— Умеете ли да стенографирате?
	Гласът отговори раздразнено:
	— Разбира се.
	— Тогава записвайте. Аз съм Ренал, майсторът-фалшификатор, и искам да ви кажа защо го направих. Целта ми беше да докажа, че търговията с картини в Лондон, с нейното съсредоточаване върху шедьоврите и мъртвите художници, е фалшива и мошеническа. Най-добрите десет търговци в Лондон не могат да разпознаят един фалшификат, когато го видят. Причината се корени в това, че ги движат алчност и снобизъм, а не любов към изкуството. Те са причината влизащите в пазара на картини пари да се отклоняват от самите художници, които наистина се нуждаят от тях.
	— По-бавно — запротестира репортерът.
	Питър продължи, без да му обръща внимание:
	— Сега предлагам на търговците да им върна парите, като си приспадна разходите, които възлизат на около хиляда лири. Условието е да отделят една десета от сумата — тоест около петдесет хиляди лири, за да осигурят сграда в Централен Лондон, където млади, неизвестни художници да могат да наемат ателиета на ниски цени. Търговците трябва да се обединят и да направят попечителски фонд, за да купят и стопанисват сградата. Другото условие е всички полицейски разследвания да бъдат прекратени. Ще чакам отговора им на страниците на вашия вестник.
	Репортерът попита бързо:
	— Да не би и вие да сте млад художник?
	Питър затвори телефона.
	— Забрави френския акцент — обади се Мич.
	— Ох, мамка му! — изруга Питър. Двамата излязоха от кабинката.
	Докато вървяха обратно към къщата, Мич възкликна:
	— Голяма работа, предполагам, че няма кой знае какво значение. Те вече знаят, че не е дело на някой французин. Това стеснява кръга до цяла Великобритания. И какво от това?
	Питър прехапа устни.
	— Ами показва, че започваме да ставаме нехайни, ето какво. Трябва да внимаваме да не си броим пилците, преди да са платили.
	— Преди есента.
	— Майната им на пословиците.
	Когато се върнаха, Ан седеше в предната градина и си играеше с Вибеке на слънце.
	— Днес времето е хубаво, да излезем малко — предложи тя.
	Питър погледна Мич.
	— Защо не?
	От тротоара отвън долетя плътен глас с американски акцент:
	— Как са щастливите фалшификатори?
	Питър пребледня и се обърна, но се отпусна, когато зърна набитата фигура и белите зъби на Арназ. Мъжът носеше някакъв пакет под мишница.
	— Уплаши ме — изрече Питър.
	Все още усмихнат, Арназ отвори прогнилата дървена порта и дойде при тях. Питър каза:
	— Да влезем вътре.
	Тримата мъже се качиха в ателието. Когато седнаха, Арназ размаха един брой на вестника.
	— Поздравявам ви — произнесе възторжено той. — Аз самият не бих могъл да свърша по-добра работа. Скъсах си задника да се смея тази сутрин в леглото.
	Мич стана и се престори, че се взира в задните части на Арназ.
	— И как си го възстанови?
	Питър се засмя.
	— Мич, стига си се правил на идиот.
	Арназ продължи:
	— Това беше блестяща операция. И фалшификатите бяха добри. Случайно видях онзи Ван Гог в „Клейпоулс“ миналата седмица. Едва не си го купих.
	— Предполагам, че е безопасно да идваш тук — каза замислено Питър.
	— Така смятам. А и е необходимо, щом искам да спечеля нещо от цялата тази работа.
	Гласът на Мич прозвуча враждебно:
	— Мислех, че участваш за майтапа.
	— И заради това. — Арназ отново се усмихна. — Но главно исках да видя колко сте добри.
	— Накъде, по дяволите, биеш, Арназ? — Питър вече започваше да става неспокоен.
	— Както вече казах, трябва да видя печалба от инвестицията си. Така че искам всеки от вас да направи по един фалшификат. За мен.
	— Няма да стане, Арназ — заяви Питър. — Ние искахме да прокараме идеята си, а не да правим пари. Вече почти ни се е разминало. Повече никакви фалшификати.
	Мич промълви тихо:
	— Не мисля, че имаме избор.
	Арназ му кимна и разпери умолително ръце.
	— Вижте, момчета, няма никаква опасност. Никой няма да разбере за тези допълнителни фалшификати. Хората, които ще ги купят, никога няма да се издадат, че са били изпързаляни, защото със самото им купуване ще са се замесили в нещо недотам чисто. А и никой, освен мен няма да знае, че вие сте направили тези фалшификати.
	— Няма да стане — повтори Питър.
	Арназ каза:
	— Мич знае, че ще го направите, нали, Мич?
	— Да, копеле такова.
	— Тогава кажи на Питър за какво става дума.
	— Арназ ни държи за топките, Питър — обясни Мич. — Той е единственият човек на света, който може да ни посочи на полицията. Ще е достатъчно само едно анонимно телефонно обаждане. А и още не сме постигнали договореност с търговците.
	— Е, и? Ако той ни издаде, защо и ние да не го издадем?
	Мич отговори:
	— Защото нямаме доказателства срещу него. Той не е участвал в операцията — никой не го е видял, докато мен са ме видели камара хора. Могат да ни поставят в редица за разпознаване, да ни разпитват какво точно сме правили във въпросния ден и още бог знае какво. А той само ни е дал парите — и те бяха в брой, забрави ли? Може да отрече всичко.
	Питър се обърна към Арназ.
	— Кога искаш фалшификатите?
	— Добро момче. Искам да ги направите сега, докато чакам.
	Ан надникна от вратата с бебето на ръце.
	— Хей, банда, ще ходим ли на стъргалото или не?
	— Съжалявам, скъпа — отговори Питър. — Сега няма да може. Налага се да свършим нещо друго.
	Лицето на Ан остана непроницаемо. Тя излезе от стаята.
	Мич попита:
	— Какви картини искаш, Арназ?
	Мъжът вдигна пакета, който беше донесъл със себе си.
	— Искам две копия от тази. — И го подаде на Мич.
	Мич разви пакета и извади картина в рамка. Погледна я озадачено. После прочете подписа и подсвирна.
	— Мили боже! — възкликна удивено. — Откъде докопа това?


>>	Втора глава

	Саманта си играеше с порцелановата кафена чашка и гледаше как лорд Кардуел яде деликатно солена бисквита с дебело парченце син „Стилтън“* отгоре. Този човек неволно й допадаше: беше висок, с бяла коса, дълъг нос и бръчици от смях около очите. През цялата вечеря й бе задавал интелигентни въпроси за актьорската работа и изглеждаше искрено заинтригуван — и от време на време поразен — от историите, които му разправяше.
	[* Мазно ронливо сирене със синьо-зелени нишки плесен. — Б.р.]
	Том седеше срещу нея, а Джулиан в другия край на масата. Четиримата бяха сами, ако не се смяташе икономът, и Саманта се почуди за момент къде ли е Сара. Джулиан не я беше споменал нито веднъж. Сега той говореше възторжено за една картина, която бе купил. Очите му блестяха и той размахваше ръка, докато обясняваше. Може би картината бе причина за неговото преобразяване.
	— Модиляни я е подарил! — казваше в момента той. — Дал я е на един равин в Ливорно, който се оттеглил в някакво забутано селце в Италия и я взел със себе си. Била е там през всичките тези години — висяла е на стената в колибата на някакъв селянин!
	— Сигурен ли си, че е автентична? — попита Саманта.
	— Напълно. Има някои характерни черти, подписана е от него и знаем историята й. Не може да се иска повече. А и скоро ще дойде да я види един от най-известните експерти.
	— И по-добре да е автентична — обади се лорд Кардуел. Той лапна последната троха сирене и се отпусна назад на високия стол. Саманта наблюдаваше как икономът се придвижва плавно нататък и взема чинията му. — Струва ни достатъчно пари.
	— Ни? — попита любопитно Саманта.
	— Моят тъст финансира операцията — каза бързо Джулиан.
	— Странно — една моя приятелка говореше за някакъв изгубен Модиляни — промърмори Саманта. Намръщи се, докато се мъчеше да си спомни; напоследък паметта й бе твърде отслабнала. — Мисля, че ми писа за това. Името й е Ди Слейн.
	— Трябва да е ставало дума за друга картина — отвърна Джулиан.
	Лорд Кардуел отпи от кафето си.
	— Знаете ли, Джулиан никога нямаше да направи този голям удар без един добър съвет от моя страна. Нали нямаш нищо против да й разкажа тази история, Джулиан?
	Саманта се досети, че има, като видя изражението на лицето му, но лорд Кардуел продължи:
	— Дойде при мен за малко пари, с които да купи картини. Казах му, че съм бизнесмен и че ако иска пари от мен, трябва да ми покаже как мога да спечеля от сделката. Предложих му да замине и да изрови някоя истинска находка — и тогава ще рискувам парите си. И той направи точно това.
	Усмивката, която Джулиан отправи към Саманта, казваше: „Остави стария глупак да дърдори.“
	Том попита:
	— А как сте станали бизнесмен?
	Кардуел се усмихна.
	— Всичко започна още в буйната ми младост. До двадесет и първата си година вече бях правил всичко: обиколих света, изключиха ме от колежа, яздих коне и карах самолети — да не споменаваме традиционните вино, жени и веселби.
	Той млъкна за момент, загледан в кафената си чашка, сетне продължи:
	— На двадесет и една влязох във владение на парите си и се ожених. За нула време, а може би и по-скоро, малкото беше на път — не Сара, разбира се, тя се роди доста по-късно. И неочаквано осъзнах, че лудеенето е доста ограничено занимание. Освен това не исках да управлявам имението, нито пък да работя в някоя фирма на баща ми. Затова занесох парите си в Лондонското Сити, където открих, че никой не знае за финансите повече от мен. Това беше долу-горе по времето, когато Фондовата борса се сгромолясваше. Всички бяха уплашени. Купих няколко компании, на които, доколкото виждах, нямаше защо да им пука какво става на фондовия пазар. И се оказах прав. Когато светът отново се изправи на крака, бях четири пъти по-богат, отколкото в началото. Оттогава насам напредъкът ми е по-бавен.
	Саманта кимна. И тя бе предполагала, че историята е такава.
	— Радвате ли се, че влязохте в бизнеса? — попита тя.
	— Не съм сигурен. — В гласа на стареца се усети нотка тъга. — Знаете ли, имаше време, когато исках да променя света; като вас, младите. Мислех си, че мога да употребя богатството си, за да направя някому добро. Но когато започнеш борбата за оцеляване, когато се мъчиш да спасиш компаниите от разпадане и да задоволяваш акционерите — тогава някак загубваш интерес към подобни величави планове.
	Последва пауза.
	— А и светът не може да бъде толкова лош, когато има такива пури — усмихна се уморено той.
	— И картини като вашите — вметна Саманта.
	Джулиан попита:
	— Ще покажеш ли на Сами и Том галерията?
	— Разбира се. — Старецът стана. — Защо да не им се изфукам, след като така и така са дошли.
	Икономът дръпна услужливо стола на Саманта. Тя тръгна след лорд Кардуел. Излязоха от трапезарията в антрето и изкачиха широкото стълбище към първия етаж.
	На горната площадка Кардуел вдигна една голяма китайска ваза и извади изпод нея ключ. Саманта погледна косо Том и забеляза, че бързите му очи шарят наоколо и попиват всичко. Нещо в долната част на касата на вратата бе привлякло вниманието му.
	Домакинът отвори дебелата врата и ги въведе вътре. Картинната галерия заемаше една ъглова стая — вероятно бивша дневна, помисли си Саманта. Прозорците бяха с армирани стъкла.
	Кардуел се разхождаше между редиците картини с очевидно удоволствие и разправяше по малко за начина, по който бе придобил всяка от тях.
	Тя го попита:
	— Винаги ли сте харесвали картините?
	Той кимна.
	— Това е едно от нещата, на които учи класическото образование. Все пак то пропуска много неща — като киното например.
	Спряха пред един Модиляни. На картината беше нарисувана коленичила на пода жена — истинска жена, помисли си Саманта, с грозновато лице, невчесана коса, стърчащи кости и нечиста кожа. Харесваше й.
	Кардуел беше толкова приятен, чаровен мъж, че започна да се чувства виновна, задето планираха да го ограбят. Но той и без това искаше да си продаде картините, а застрахователната компания щеше да му изплати парите. Пък и нотингамският шериф сигурно също е бил доста приятен човек.
	Понякога се чудеше дали тя и Том не са малко луди… дали не й е предал лудостта си като зараза — като прихващана по полов път болест. Едва се сдържа да не се ухили. Господи, от години не се бе чувствала толкова жизнена.
	Докато излизаха от галерията, каза:
	— Изненадана съм, че продавате картините — изглеждате толкова привързан към тях.
	Кардуел се усмихна тъжно.
	— Да, но срещу ръжен не се рита.
	— Зная какво имате предвид — отговори Саманта.


>>	Трета глава

	— Мамка му, Уилоу! — изрече Чарлз Лампет.
	Чувстваше, че в момента такъв език е оправдан. Тази понеделнишка сутрин беше пристигнал в офиса след почивни дни, прекарани в къщата на село без телефони и без грижи, за да намери галерията си в разгара на един скандал.
	Уилоу, който стоеше сковано пред бюрото на Лампет, извади един плик от вътрешния джоб на сакото си и го сложи пред него.
	— Оставката ми.
	— Няма абсолютно никаква нужда от нея — заяви Лампет. — Всички известни галерии в Лондон бяха заблудени от тези хора. Господи, аз самият видях картината и се подведох!
	— Може би ще е по-добре за галерията, ако си отида — настоя Уилоу.
	— Глупости. А сега, ти направи жеста и аз отказах да приема оставката ти, така че да го забравим. Седни — точно така, добро момче — и ми кажи какво точно се случи.
	— Всичко е написано тук — отговори Уилоу и посочи вестниците на бюрото на Лампет. — Историята за фалшификацията е във вчерашния вестник, а условията бяха изложени в днешния. — Той седна и запали тънка цигара.
	— Нищо, пак ми разкажи.
	— Всичко стана, докато вие бяхте в Корнуол. Обади ми се онзи тип Ренал и каза, че е отседнал в „Хилтън“. Обясни, че имал един Писаро, който мислел, че може да ни хареса. Разбира се, аз знаех, че нямаме нито една негова картина, затова доста се запалих. Той дойде с картината същия следобед.
	Лампет го прекъсна:
	— Мислех, че някаква жена е носела платната по галериите.
	— Не и при нас. Човекът дойде сам.
	— Чудя се дали няма някаква причина за това — промърмори замислено Лампет. — Продължавай.
	— Е, картината изглеждаше добре. Беше в стила на Писаро, имаше негов подпис и удостоверение за автентичност от „Мьоние“. Смятах, че струва осемдесет и пет хиляди лири. Той поиска шестдесет и девет и аз побързах да сключа сделката. Каза, че бил от някаква агенция в Нанси, затова изглеждаше съвсем правдоподобно да не знае истинската цена на такава картина. Предположих, че просто не е свикнал да се занимава със скъпи творби. Вие се върнахте два дни по-късно, одобрихте покупката и я изложихме в залата.
	— Слава богу, че не я продадохме! — възкликна разпалено Лампет. — Ти, разбира се, вече си я свалил.
	— Това ми беше първата работа тази сутрин.
	— А последното развитие на нещата?
	— Откупа ли имате предвид? Е, ще ни върнат по-голямата част от парите. Доста унизително е, разбира се, но не може да се сравни със срама да те изпързалят. А и тази тяхна идея — ателиета на ниски наеми за художници — наистина е похвална.
	— И какво предлагаш?
	— Мисля, че първо трябва да съберем всички търговци на съвещание.
	— Чудесно.
	— Може ли да се състои тук?
	— Не виждам защо не. Само приключвай по-бързо цялата работа. Отзивите по вестниците са ужасни.
	— Ще се влошат, преди да се подобрят. От полицията ще идват днес предобед.
	— Тогава по-добре да свършим малко работа, преди да са пристигнали. — Лампет се пресегна, вдигна телефона и поръча: — Малко кафе, ако обичаш, Мейвис. — После разкопча сакото си и захапа една пура. — Готови ли сме за изложбата на Модиляни?
	— Да. Мисля, че ще мине добре.
	— Какво имаме?
	— Трите на лорд Кардуел, разбира се.
	— Да. Те ще бъдат донесени до няколко дни.
	— След това графиките, които купих в началото. Пристигнаха благополучно.
	— Ами разменните?
	— Там сме доста добре. „Диксънс“ ще ни заемат два портрета, „Маги“ ще ни дадат няколко скулптури и получаваме някой и друг акт от масло и пастел на Дезиде. Има и още, които трябва да потвърдя.
	— Каква комисиона поискаха „Диксънс“?
	— Двадесет и пет процента, но успях да ги намаля до двадесет.
	Лампет изръмжа:
	— Чудя се защо ли изобщо се опитва. Човек би си помислил, че сме някой магазин в Челси, а не водеща галерия.
	Уилоу се усмихна.
	— Ние винаги опитваме същото с него.
	— Вярно е.
	— Казахте, че имате скрит коз.
	— А, да. — Лампет си погледна часовника. — Все още неизвестен. Трябва да отида да се погрижа за това тази сутрин. Но все пак може да почака, докато си изпия кафето.


	Лампет си мислеше за фалшификатора, докато таксито му се движеше бавно през Уест Енд към Сити. Мъжът беше лунатик, разбира се: но лунатик с алтруистични мотиви. Лесно беше да си филантроп с чужди пари.
	Несъмнено най-разумното решение бе да изпълнят исканията му. Но Лампет просто мразеше да го изнудват.
	Таксито спря в предния двор на агенцията и Лампет влезе в сградата. Един асистент му взе палтото, което беше облякъл заради студения ранносептемврийски ветрец.
	Липзи го чакаше в кабинета си с приготвената неизменна чаша шери. Лампет настани масивната си фигура на удобно кресло и отпи от шерито, за да се постопли.
	— Значи е у теб.
	Липзи кимна. Сетне се обърна към стената, премести част от библиотечката и зад нея се показа каса. Той я отключи с ключе, което висеше на тънка верижка от колана на панталоните му.
	— Все едно че имам голям сейф — каза той. После бръкна с две ръце, извади картина в рамка метър и двайсет на деветдесет сантиметра, подпря я на бюрото си, за да може Лампет да я види, и застана зад нея да я крепи.
	Лампет я съзерцава известно време. Сетне остави чашата с шери и я доближи. Извади от джоба си лупа и се взря внимателно в рисунъка. Накрая отстъпи и отново я огледа.
	— Колко трябваше да платиш за нея? — попита той.
	— Страхувам се, че дадох петдесет хиляди лири.
	— Струва двойно повече.
	Липзи остави платното на пода и отново седна.
	— Мисля, че е отвратителна — заяви той.
	— И аз. Но е абсолютно уникална. Направо удивителна. Няма съмнение, че е на Модиляни — но никой не е знаел, че той е рисувал и такива работи.
	— Радвам се, че сте доволен — каза Липзи. Тонът му подсказваше, че иска да насочи разговора към по-делови теми.
	— Трябва да сте изпратили някой много добър — изрече замислено Лампет.
	— Най-добрият. — Липзи потисна желанието си да се ухили. — Детективът отиде в Париж, Ливорно, Римини…
	— И изпревари племенницата ми?
	— Не точно. Това, което се случи…
	— Не искам да знам подробностите — прекъсна го Лампет. — Сметката ми готова ли е? Искам да платя веднага.
	— Разбира се.
	Липзи отиде до вратата на кабинета и каза нещо на секретарката си. Върна се с един лист в ръка.
	Лампет прочете сметката. Ако не се смятаха петдесетте хиляди за картината, възлизаше на 1904 лири. Той извади личната си чекова книжка и вписа сумата на един чек.
	— Ще наемете ли брониран бус да я достави?
	— Разбира се — каза Липзи. — Включено е в сметката. Всичко останало наред ли е?
	Лампет откъсна чека и го подаде на детектива.
	— Считам, че съм минал евтино — заключи той.


	Затвориха новата зала за посетители и донесоха дълга маса за съвещания, която поставиха в средата й. По стените наоколо висяха тъмни, тежки викториански пейзажи. Изглеждаха в тон с мрачното настроение на мъжете в залата.
	Представителите на останалите девет галерии седяха около масата, а асистентите и адвокатите, които бяха довели със себе си — на обикновени столове зад тях. Уилоу се бе настанил начело заедно с Лампет. Дъждът пердашеше неуморно високите тесни прозорци. Въздухът бе натежал от дим на пури.
	— Господа — започна Уилоу, — загубихме доста пари и бяхме направени да изглеждаме като глупаци. Не можем да възстановим достойнството си, затова сме се събрали да обсъдим как да си върнем парите.
	— Винаги е опасно да се плаща на изнудвачи. — Пискливият шотландски акцент принадлежеше на Рамзи Кроуфорт. Той шляпна тиранти и погледна Уилоу над очилата си. — Ако съдействаме на тези хора, те — или някои други — може да се опитат отново да направят същото.
	Прекъсна го мекият, тих глас на Джон Диксън:
	— Не мисля така, Рамзи. От сега нататък всички ще бъдем много внимателни — особено по отношение на удостоверенията за автентичност. Това е номер, който не може да се изиграе два пъти.
	— Съгласен съм с Диксън — обади се трети.
	Уилоу погледна нататък и видя Пол Робъртс, най-старият в залата, който говореше с лула в устата. Той продължи:
	— Не мисля, че фалшификаторът има какво да губи. Както прочетох в пресата, така добре е покрил следите си, че полицията почти няма надежда да го намери, независимо дали ще оттеглим оплакванията си или не. А ако откажем да съдействаме, престъпникът просто ще си прибере в джоба половин милион лири.
	Уилоу кимна. Робъртс бе може би най-уважаваният търговец на картини в Лондон — нещо като старейшина в света на изкуството — и неговата дума имаше тежест.
	Уилоу заговори:
	— Господа, изготвил съм някои планове, така че ако решим да се съобразим с тези искания, да приключим бързо. — Той вдигна купчина листи от куфарчето, което беше сложил на пода до стола си. — Накарах господин Джанкърс, който е тук, да изготви документите за учредяване на попечителски фонд.
	Взе най-горната папка от купчината и пусна останалите да се раздадат по масата.
	— Може би ще искате да ги погледнете. Най-важната клауза е на трета страница. В нея се казва, че тръстът няма да направи нищо, докато не получи приблизително петстотин хиляди лири от така наречения мосю Ренал. Така нашите десет компании ще си върнат деветдесет процента от парите, които са платили за фалшификатите. Мисля, ще се съгласите, че тези цифри са верни.
	— Някой трябва да ръководи тръста — предложи Кроуфорт.
	— Предприех някои предварителни действия и по този въпрос — продължи Уилоу. — Те, естествено, подлежат на вашето одобрение. Но както и да е, директорът на Колежа по изкуствата в Западен Лондон господин Ричард Пинкман е съгласен да стане председател на попечителския съвет, ако му предложим. Мисля, че заместник-председател трябва да бъде някой от нас — може би господин Робъртс. Всеки ще трябва да подпише договора, с който се отказва от всякакви претенции за пари, освен споменатите в учредителния договор на тръста. Налага се и да оттеглим оплакванията си срещу мосю Ренал и неговите съучастници.
	— Искам моят адвокат да прегледа всички документи, преди да подпиша каквото и да било — заяви Кроуфорт.
	Уилоу кимна.
	— Разбира се.
	— Аз съм съгласен — каза Робъртс, — но все пак трябва да приключим бързо с това. Не може ли днес да се договорим по принцип? А до ден-два нашите адвокати ще свършат останалото, освен ако не изникнат някакви спънки.
	— Добра идея — прие Уилоу. — Нека господин Джанкърс координира работата на адвокатите. — Джанкърс направи лек поклон.
	— Е, всички ли сме съгласни, господа? — Уилоу огледа масата за опозиционно настроени. Такива нямаше. — Значи ни остава само да направим изявление в пресата. Съгласни ли сте да оставите това на мен? — Той отново направи пауза, за да чуе, ако има някакви несъгласия. — Много добре. В такъв случай ще пусна изявлението веднага. Ако ме извините, ще ви оставя в ръцете на господин Лампет. Мисля, че той е организирал някакъв чай.
	Уилоу стана и напусна стаята. След малко влезе в кабинета си и седна до телефона. Вдигна слушалката и остана така, усмихвайки се на себе си.
	— Мисля, че възстанови доброто си име, Уилоу — каза тихо той.


	Уилоу влезе в кабинета на Лампет с вечерния вестник в ръка.
	— Изглежда, всичко е приключено, Лампет — заяви той. — Джанкърс е казал на пресата, че договорите са подписани.
	Лампет си погледна часовника.
	— Време е за джин — каза той. — Ти искаш ли?
	— Да, моля.
	Лампет отвори шкафчето и наля джин в две чаши.
	— Колкото до това, че е приключило, не съм сигурен. Още не сме си получили парите. — Той отвори бутилка тоник и го раздели поравно между двете чаши.
	— О, ще си ги получим. Фалшификаторите едва ли са измислили всичко това, само за да създават проблеми. А и колкото по-скоро ни дадат парите, толкова по-бързо ще се отърват от полицията.
	— Не става дума само за парите. — Лампет се отпусна тежко на стола си и изпи половината питие на един дъх. — Ще минат години, преди светът на изкуството да се възстанови напълно от този удар. Сега обществото смята, че всички ние сме мошеници, които не могат да различат шедьовър от пощенска картичка.
	— Трябва да кажа… ъъъ… — Уилоу се поколеба.
	— Е?
	— Не мога да се отърва от чувството, че доказаха нещо. Какво точно — още не зная. Но е нещо много дълбоко.
	— Точно обратното — просто е. Доказаха, че високите цени, плащани за великите произведения, се дължат по-скоро на снобизъм, отколкото на ценителство. Но това го знаем всички. Доказаха, че един истински Писаро не струва повече от едно добре направено копие. Само че обществото надува цените, не търговците.
	Уилоу се усмихна и погледна през прозореца.
	— Зная. И все пак ние взимаме своите проценти от тези надути цени.
	— А те какво очакват? Не можем да си изкарваме хляба от платна за по петдесет лири.
	— „Улуъртс“ го правят.
	— И погледни само качеството на картините им! Не, Уилоу. Фалшификаторът може да е прав, но няма да промени нищо. Ще загубим престижа си за известно време — за доста време, предполагам — но не след дълго нещата ще се върнат към нормалното положение, просто защото така трябва да бъде.
	— Не се съмнявам, че си прав — изрече Уилоу и допи питието си. — Е, долу вече затварят. Готов ли си да си тръгваме?
	— Да. — Лампет стана и Уилоу му помогна да си облече палтото. — Между другото, какво беше изявлението на полицията във вестника?
	— Че след като оплакванията са оттеглени, нямат друг избор, освен да прекратят разследването. Но подсказаха, че все още искат да докопат Ренал.
	Лампет излезе от стаята и Уилоу го последва. Лампет измърмори:
	— Не мисля, че някога отново ще получим вест от Ренал.
	Двамата слязоха мълчаливо по стълбите и прекосиха празната галерия. Лампет погледна през витрините и отбеляза:
	— Колата ми още не е дошла. Погледни дъжда.
	— Ще ги понатисна да побързат.
	— Не, почакай. Ще те откарам. Трябва да поговорим за изложбата на Модиляни. През последните няколко дни нямахме време за това.
	Уилоу посочи към отсрещния край на галерията.
	— Някой си е забравил покупките — отбеляза той.
	Лампет погледна нататък. В ъгъла, под една доста незначителна рисунка с въглен, стояха две възголемички торби от „Сейнсбърис“. От едната се подаваше кутия със сапун на прах. Уилоу се приближи до тях и ги погледна по-внимателно.
	После каза:
	— Чувам, че напоследък трябва да се внимава за чанти-бомби. Мислиш ли, че ИРА биха ни счели за подходяща мишена?
	Лампет се засмя.
	— Едва ли използват сапун на прах за бомбите си. — Той прекоси залата и вдигна едната.
	Мократа хартия се разкъса и съдържанието на чантата се изсипа на пода. Уилоу ахна изненадано и се наведе.
	Под сапуна на прах и марулята имаше увит във вестник пакет. В него се криеха пачка корави картички и листове дебела хартия. Уилоу порови из тях и огледа няколко.
	— Това са акции и облигации — изрече накрая той. — Безименни ценни книжа — платими срещу подпис. Никога през живота си не съм виждал толкова пари.
	Лампет се усмихна.
	— Фалшификаторът се разплати — констатира той. — Сделката е приключена. Предполагам, че трябва да съобщим на вестниците. — Той погледа известно време ценните книжа. — Половин милион лири — промълви тихо. — Съзнаваш ли, Уилоу — ако сега грабнеш тези чанти и избягаш, можеш до края на живота си да живееш като цар в Южна Америка.
	Уилоу се канеше да каже нещо, когато вратата на галерията се отвори.
	— Страхувам се, че е затворено — подвикна Лампет.
	Влезе един мъж.
	— Всичко е наред, господин Лампет — заяви той. — Името ми е Луис Брум — срещнахме се онзи ден. Обадиха ми се да ми кажат, че половината милион е върнат. Вярно ли е?
	Лампет погледна Уилоу и двамата се усмихнаха. Лампет измърмори:
	— Сбогом, Южна Америка.
	Уилоу поклати благоговейно глава.
	— Не мога да не му го призная на нашия приятел Ренал. Помислил е за всичко.


>>	Четвърта глава

	Джулиан караше бавно из тихото селце в Дорсетшър*, като завиваше внимателно с наетата кола по тесния път. Всичко, което имаше за адрес, бе Гастон Мур, Дънроумин, Крамфорд. Дънроумин! Беше истинска мистерия как най-вещият художествен експерт на страната можеше да нарече дома, в който се беше оттеглил, с такова банално име. Вероятно бе някаква шега.
	[* Област в Югозападна Англия. — Б.р.]
	Мур определено беше ексцентричен. Той отказваше да ходи до Лондон, нямаше телефон и никога не отговаряше на писма. Когато се нуждаеха от услугите му, големите клечки от света на изкуството се дотътряха до това селце и тропаха на вратата му. И се налагаше да му плащат хонорарите в новички банкноти от по една лира, тъй като Мур нямаше банкова сметка.
	В селото като че ли нямаше жив човек, помисли си Джулиан. Той зави и заби рязко спирачки. Стадо говеда прекосяваше пътя. Изгаси двигателя и излезе. Щеше да попита говедаря.
	Очакваше да види младеж, подстриган на паничка и дъвчещ стрък трева. Говедарят наистина беше млад, но с модерна прическа, розов пуловер и морави панталони, втъкнати във високите му до коленете ботуши.
	Мъжът попита:
	— Художника ли търсиш? — В акцента му звучеше приятното, плътно трептене на „р“-то.
	— Как познахте? — учуди се гласно Джулиан.
	— Повечето, дето не са тъдявашни, него търсят. — Говедарят посочи с ръка. — Обратно по пътя, отдето си дошъл, завиваш надясно при бялата къща. Ще търсиш едно бунгало.
	— Благодаря ви.
	Джулиан отново се качи в колата и даде на заден, докато не видя бялата къща, до която имаше набразден от коловози черен път. Той пое по него и стигна до широка порта. Върху олющената бяла боя пишеше с избелял готически шрифт „Дънроумин“.
	Джулиан се потупа по джоба, за да се увери, че пачката с банкноти все още е там; след това взе внимателно опакованата картина от задната седалка и я извади със сложни маневри от колата. Накрая отвори портата и тръгна по късата пътека към вратата.
	Домът на Мур представляваше две ратайски къщички със сламени покриви, съединени в една. Покривът беше нисък, прозорците малки и с капаци, хоросанът на зидарията се ронеше. Джулиан си помисли, че никога не би нарекъл това бунгало.
	След дълго чакане на почукването му отвори приведен мъж с бастун. Имаше сплъстена бяла коса, очила с дебели стъкла и по птичи наклонена на една страна глава.
	— Господин Мур? — попита Джулиан.
	— Какво, ако е той? — отвърна мъжът с йоркширски акцент.
	— Джулиан Блак, от галерия „Блак“. Бихте ли проверили автентичността на една картина?
	— Носиш ли пари в брой? — Мур продължаваше да държи вратата, сякаш бе готов всеки момент да я затръшне.
	— Да.
	— Влизай тогава.
	Старецът поведе госта си навътре.
	— Внимавай с тавана — предупреди ненужно той. Джулиан бе твърде нисък, за да се тревожи, че може си удари главата в надвисналите греди.
	Дневната очевидно заемаше по-голямата част от едната къщичка. Беше пълна с възстари мебели, сред които чисто новият огромен цветен телевизор се открояваше като нова кръпка на вехти дрехи. Миришеше на котки и фирнис.
	— Ами да я погледнем.
	Джулиан започна да развива картината, като махна кожените каиши, полистириновите листове и памука.
	— Сигурно ще се окаже поредният фалшификат — заяви Мур. — Напоследък виждам само фалшификати. Толкова много са се появили. Оная седмица гледах по телевизора как един многознайко ги направи всичките да си приказват сами. Умрях си от смях.
	Джулиан му подаде платното.
	— Мисля, че тази ще се окаже автентична — каза той. — Просто искам от вас окончателно удостоверяване.
	Мур взе картината, но не я погледна.
	— Първо трябва да разбереш нещо — рече той. — Аз не мога да удостоверя, че една картина е автентична. Единственият начин да го направя е да гледам как един художник я рисува от началото до края, след това да я отнеса заедно с теб и да я заключим в сейф. Тогава ще можеш да бъдеш сигурен. Аз само се опитвам да докажа, че е фалшива. Има много начини, по които _би могло_ да проличи, че една творба е фалшификат, и аз знам повечето от тях. Но и нищо нередно да не открия, художникът пак може утре да ти цъфне и да заяви, че никога не я е рисувал, и ти копче няма да можеш да му кажеш. Ясно?
	— Да — отвърна Джулиан.
	Мур продължи да го гледа, сложил картината с лицето надолу върху коленете си.
	— Е, ще я огледате ли?
	— Още не си ми платил.
	— Извинявайте. — Джулиан бръкна в джоба си за парите.
	— Двеста лири.
	— Добре. — Джулиан му подаде две пачки. Мур започна да ги брои.
	Докато го наблюдаваше, Джулиан си помисли колко добре е избрал да прекара старините си. Възрастният мъж живееше сам, в тишина и спокойствие, със съзнанието за прекрасно свършена работа. Пет пари не даваше за напрежението и снобизма на Лондон и отдаваше пестеливо върховното си умение, принуждавайки принцовете в света на изкуството да изминават уморителния път до дома му, преди да благоволи да им даде аудиенция. Беше независим и изпълнен с достойнство. Джулиан усети, че му завижда.
	Мур привърши с броенето на парите и ги хвърли небрежно в едно чекмедже. Едва тогава погледна картината.
	Веднага след това каза:
	— Е, ако е фалшификат, дяволски добре е направен.
	— Как разбрахте толкова бързо?
	— Подписът е точно какъвто трябва — не прекалено съвършен. Това е грешка, която повечето фалшификатори често допускат — възпроизвеждат подписа толкова точно, че _изглежда_ фалшив. А този е нанесен леко и свободно. — Той мина с поглед по цялото платно. — Необичайно. Харесва ми. Е, искаш ли да направя химически тест?
	— Защо не?
	— Защото това означава, че ще оставя следа по платното. Трябва да стръгна малко боя. Извършва се на място, където рамката обикновено го скрива, но въпреки това винаги питам.
	— Направете го.
	Мур стана.
	— Ела с мен.
	Той поведе Джулиан по коридора към другата къщичка. Миризмата на фирнис се усили.
	— Това е лабораторията — обясни Мур.
	Стаята беше квадратна, с дървена пейка по цялото протежение на едната стена. Прозорците бяха разширени, а стените боядисани в бяло. На тавана имаше флуоресцентна лампа. На пейката стояха няколко стари кутии от боя със странни течности.
	Мур извади с бързо движение зъбната си протеза и я пусна в една огнеупорна мензура.
	— Не мога да работя с тях — обясни той. После седна на пейката и положи картината пред себе си.
	Започна да сваля рамката.
	— Имам някакво усещане за теб, момко — говореше той, докато работеше. — Мисля, че си като мен. Не те приемат като един от тях, нали?
	Джулиан се намръщи озадачено.
	— Мисля, че не.
	— Разбираш ли, винаги съм знаел повече за живописта от хората, за които работех. Те използваха моите познания, но всъщност така и не се научиха да ме уважават. Затова съм толкова проклет с тях днес. В действителност то е като да си иконом. Повечето добри икономи знаят за ястията и вината повече от господарите си, но последните все пак гледат на тях отвисоко. Това се нарича разделение между класите. Прекарах живота си, мъчейки се да бъда един от тях. Мислех, че начинът е да стана художествен експерт, но сбърках. Няма начин!
	— Ами чрез брак? — предположи Джулиан.
	— Ти това ли направи? Значи си по-зле и от мен. Не можеш да се откажеш от надбягването. Жал ми е за теб, синко.
	Едната част от рамката вече беше свалена и Мур извади стъклото. После взе остър като скалпел нож от рафта зад себе си. Взря се отблизо в платното, сетне внимателно прокара ножа по милиметър боя.
	— Оу — изръмжа той.
	— Какво?
	— Кога е умрял Модиляни?
	— През 1920-а.
	— Оу.
	— Защо?
	— Боята е малко мека, това е. Засега нищо не означава. Дръж.
	Той взе шише прозрачна течност от лавицата, наля малко в една епруветка и потопи ножа в нея. В продължение на няколко минути не се случи нищо. На Джулиан му се сториха цяла вечност. След това боята от ножа започна да се разтваря и да се разнася полека из течността.
	Мур погледна Джулиан.
	— Това доказва всичко.
	— Какво по-точно?
	— Боята е на не повече от три месеца, млади момко. Пробутали са ти фалшификат. Колко плати за него?
	Джулиан погледна боята, която се разтваряше в течността.
	— Тя ми струва почти всичко — каза тихо той.


	Караше към Лондон като в мъгла. Нямаше представа как е станало. Опитваше се да измисли какво да направи.
	Беше отишъл при Мур с идеята просто да подсили стойността на картината. Това бе неочаквано хрумване; тогава изобщо не се съмняваше в нейната автентичност. Сега му се искаше да не си е правил труда. И въпросът, който преобръщаше в ума си като комарджия, който тръска зарчетата в шепите си, беше: Можеше ли да се престори, че не е ходил при Мур?
	Въпреки всичко можеше да окачи картината в галерията. Никой нямаше да разбере, че не е истинска. Мур никога нямаше да я види; нямаше да знае, че е в обръщение.
	Проблемът бе, че можеше да го спомене в разговор с някого. Дори след години. Тогава истината щеше да излезе наяве: че Джулиан Блак е продал картина, за която е знаел, че е фалшификат. Това щеше да бъде краят на кариерата му.
	Малко вероятно. Боже господи, та Мур до няколко години щеше да умре — сигурно наближаваше седемдесетте. Само да можеше да умре по-скоро.
	Внезапно Джулиан осъзна, че за пръв път в живота си мисли за убийство. Поклати глава, сякаш за да я проясни. Идеята беше абсурдна. Но след тази драстична мисъл решението да изложи картината изглеждаше далеч по-безопасно. Какво имаше да губи? Без този Модиляни едва ли щеше да има кариера. Нямаше да види повече пари от тъста си, а галерията вероятно щеше да се окаже пълен провал.
	Значи решено. Щеше да забрави за Мур. И да изложи картината.
	Най-важното сега бе да се държи, сякаш нищо не се е случило. Очакваха го за вечеря у лорд Кардуел. Сара щеше да бъде там и възнамеряваше да остане и през нощта. Джулиан щеше да прекара вечерта с жена си: какво по-нормално от това? Той се отправи към Уимбълдън.
	Когато пристигна, един познат тъмносин даймлер беше паркиран на алеята до ролса на тъста му. Джулиан прехвърли своя фалшив Модиляни в багажника на автомобила, преди да се отправи към входната врата.
	— Добър вечер, Симс — каза той, когато икономът отвори вратата. — Това на алеята колата на господин Лампет ли е?
	— Да, господине. Всички са в галерията.
	Джулиан му подаде късото си палто и заизкачва стълбите. Отгоре се чуваше гласът на Сара.
	Когато влезе в галерията, се закова на място. Стените бяха празни.
	Кардуел извика:
	— Влез, Джулиан, и ела да изкажеш съболезнованията си. Чарлз отнесе всичките ми картини, за да ги продава.
	Джулиан се приближи, ръкува се с тях и целуна Сара.
	— За момент останах поразен — изрече той. — Стаята изглежда някак гола.
	— Нали? — съгласи се енергично Кардуел. — Сега ще похапнем дяволски добре на вечеря и ще забравим за това. Извинявай, Сара.
	— Не е необходимо да внимаваш какво говориш в мое присъствие, знаеш това — отвърна дъщеря му.
	— О, боже! — ахна Джулиан. Беше вперил поглед в единствената картина, останала на стената.
	— Какво има? — попита Лампет. — Имаш вид, сякаш си видял призрак. Това е само една моя скорошна придобивка, която донесох, за да ви я покажа. Не може галерията ви да стои без нито едно платно.
	Джулиан се обърна и отиде до прозореца. В главата му цареше пълен хаос. Донесената от Лампет картина бе точно копие на неговия фалшив Модиляни.
	Копелето притежаваше истинската, а той имаше един боклук. Джулиан едва не се задави от омраза.
	Внезапно в ума му се зароди луд, безразсъден план. Той се обърна бързо.
	Останалите го гледаха озадачено, с лека загриженост.
	— Тъкмо разправях на Чарлз, че ти също имаш един нов Модиляни, Джулиан — каза Кардуел.
	Джулиан се насили да се усмихне.
	— Точно затова останах като гръмнат. Този е абсолютно копие на моя.
	— Мили боже! — възкликна Лампет. — Носил ли си го да удостоверят автентичността му?
	— Не — излъга Джулиан. — А вие?
	— Боя се, че не. Господи, смятах, че за този няма никакво съмнение!
	— Е, единият от вас притежава фалшификат — заяви Кардуел. — Изглежда, днес в света на изкуството има повече фалшификати, отколкото истински творби. Е, надявам се истинският да е на Джулиан, тъй като имам личен интерес в това. — И се засмя от сърце.
	— Може и двата да са автентични — обади се Сара. — Много художници са се повтаряли.
	Джулиан попита Лампет:
	— Откъде взехте вашата?
	— Купих я от един човек, млади момко.
	Джулиан осъзна, че е нарушил границата на професионалната етика.
	— Извинявайте — смотолеви той.
	Икономът позвъни за вечеря.


	Саманта летеше. Тази вечер Том й бе дал странната, плоска тенекиена кутийка и тя беше изпила шест от сините капсулки. Главата й се маеше, нервите й тръпнеха и всеки момент щеше да се пръсне от възбуда.
	Седеше на предната седалка на буса, притисната между Том и Айс Райт. Караше Том. Отзад имаше още двама мъже.
	— Не забравяй, ако сме много тихи, всичко би трябвало да мине по мед и масло — каза Том. — Ако все пак някой ни хване, го фрасни здраво, приспи го и го вържи. Никакво насилие. А сега тихо, пристигнахме.
	Той изгаси двигателя и остави буса да измине последните няколко метра по инерция. Спря точно пред портите на къщата на лорд Кардуел. След това заговори през рамо на мъжете отзад:
	— Изчакайте да ви дадем знак.
	Тримата отпред слязоха. Имаха маски от чорапи, дръпнати нагоре на челата, но готови да бъдат смъкнати, ако ги зърне някой от обитателите на къщата.
	Тръгнаха внимателно по пътеката. Том спря до една покрита с капак шахта и прошепна на Райт:
	— Аларма против крадци.
	Райт се наведе и пъхна някакъв инструмент в дупката на капака. Вдигна го с лекота и светна вътре с тънко фенерче.
	— Лесна работа — изрече той.
	Саманта го наблюдаваше очаровано как се навежда и пъха облечените си в ръкавици ръце сред бъркотията от жици. Той отдели две бели.
	От малката си кутия извади кабел с крокодилски щипки в двата края. Белите жици излизаха от единия край на шахтата и изчезваха в другия. Райт защипа допълнителния кабел от своята кутия на двата извода от онази страна на шахтата, която бе по-далече от къщата. После прекъсна жиците на отсрещните два извода и се изправи.
	— Бяха директно свързани с местната ченгеджийница — прошепна той. — Оправих ги.
	Тримата наближиха къщата. Райт освети с фенерчето си рамката на един прозорец.
	— Точно който ми трябва — прошепна той. После бръкна отново в чантата си и извади елмаз за стъкло.
	Отряза трите страни на малък правоъгълник близо до вътрешната дръжка. Извади лента тиксо от една ролка и я откъсна със зъби. Нави единия й край на палеца си, а другия притисна до стъклото. После отряза четвъртата страна на правоъгълника, издърпа стъклото с тиксото и го постави внимателно на земята.
	Том бръкна през дупката, натисна дръжката, отвори широко прозореца и се качи вътре.
	Райт хвана Саманта за ръката и я поведе към входната врата. След малко тя се отвори тихо и оттам се показа Том.
	Тримата прекосиха антрето и изкачиха стълбите. Пред галерията Том хвана Райт за лакътя и му посочи долната част на касата.
	Райт остави чантата си на земята и я отвори. Извади инфрачервена лампичка, запали я и я насочи към мъничката, вградена в дървото фотоклетка. Със свободната си ръка измъкна един триножник, постави го под лампата и нагласи височината. Накрая сложи внимателно лампата върху триножника и се изправи.
	Том извади ключа изпод вазата и отключи вратата на галерията.


	Джулиан лежеше буден, заслушан в дишането на Сара. След вечерното тържество бяха решили да останат да пренощуват у лорд Кардуел. Сара отдавна спеше дълбоко. Той погледна фосфоресциращите стрелки на часовника си: беше два и половина сутринта.
	Сега бе моментът. Отметна чаршафа, седна бавно и прехвърли крака през ръба на леглото. Стомахът му се беше свил на топка.
	Планът беше прост. Смяташе да слезе до галерията, да вземе картината на Лампет и да я сложи в багажника на колата. След това щеше да окачи фалшивата в галерията и да се върне в леглото.
	Лампет никога нямаше да разбере. Картините бяха почти еднакви. Уредникът щеше да открие, че неговата е фалшива и да приеме, че Джулиан от самото начало е имал истинската.
	Той нахлузи халата и чехлите, които му беше донесъл Симс, и отвори вратата на спалнята.
	Да се промъкваш посреднощ из чужда къща беше много лесно на теория: човек си представяше как изобщо няма да му пука, докато го прави. Но в действителност бе пълно с рискове. Ами ако някой от старците станеше до тоалетната? Ами ако се спънеше в нещо?
	Докато вървеше на пръсти по площадката, Джулиан се замисли какво ще каже, ако го хванат. Щеше да излъже, че е искал да сравни картината на Лампет със своята — това щеше да свърши работа.
	Той стигна до вратата на галерията и замръзна. Беше отворена.
	Намръщи се. Кардуел винаги я заключваше. Тази вечер Джулиан го беше видял как завърта ключа и го скрива на обичайното място.
	Следователно някой друг бе станал да ходи в галерията по никое време.
	Той чу шепот:
	— По дяволите!
	Друг глас изсъска:
	— Проклетите платна трябва да са били отнесени днес.
	Джулиан присви очи в тъмнината. Наличието на гласове означаваше, че това са крадци. Но бяха изиграни: картините ги нямаше.
	Чу се леко скърцане и той се притисна до стената зад един голям часовник. От галерията излязоха три фигури. Едната носеше картина.
	Отнасяха истинския Модиляни.
	Джулиан пое дъх да изкрещи, но точно тогава едната от фигурите мина през лунната светлина, която струеше от прозореца. Той разпозна известното лице на Саманта Уинъкър. Беше толкова изумен, че не можа да издаде и звук.
	Как можеше да е Сами? Тя… тя сигурно бе поискала да дойде на вечеря, за да проучи терена! Но как се бе забъркала с тези престъпници? Джулиан поклати глава. Едва ли имаше значение. Планът му бе провален.
	Той започна да мисли бързо, за да се приспособи към новосъздалата се ситуация. Вече нямаше нужда да спира крадците, тъй като знаеше къде отива картината. Само дето замисълът му бе напълно осуетен.
	Внезапно Джулиан се усмихна в тъмнината. Не, изобщо не беше осуетен.
	Лекият студен полъх му подсказа, че крадците са отворили входната врата. Той им даде една минута, за да си отидат.
	„Горката Сами“, мина му през ума.
	Слезе тихо долу и излезе през открехнатата врата. Отвори полека багажника на автомобила и извади фалшивия Модиляни. Когато се обърна към къщата, видя един правоъгълник, изрязан в стъклото на трапезарията. Прозорецът зееше отворен. Ето как бяха влезли.
	Той затвори багажника на колата и се върна в къщата, оставяйки вратата отворена, както я намери след крадците. Качи се в галерията и сложи фалшивия Модиляни на мястото на истинския.
	След това отиде да си легне.


	Събуди се рано сутринта, макар да бе спал много малко. Изкъпа се набързо, облече се и слезе в кухнята. Симс вече беше станал и похапваше, а готвачката приготвяше закуската на господаря и неговите гости.
	— Не се безпокой — каза Джулиан на Симс, когато икономът се надигна от мястото си. — Просто подраних и искам да пийна кафе с теб, ако може. Готвачката ще ми налее.
	Симс набоде наведнъж бекон, яйце и наденица на вилицата и довърши закуската си на една хапка.
	— Установил съм, че когато някой подрани, останалите скоро последват примера му, господин Блак — изрече той. — По-добре да се приготвям.
	Джулиан се отпусна назад и започна да си пие кафето, а икономът излезе. Изненаданият вик се чу минута по-късно. Джулиан го бе очаквал.
	Симс влезе бързо в кухнята.
	— Мисля, че сме били ограбени, господине — заяви той. Джулиан се направи на изненадан.
	— Какво? — възкликна и стана.
	— В стъклото на прозореца в трапезарията е изрязана дупка и прозорецът е отворен. Тази сутрин забелязах, че е открехната и входната врата, но помислих, че готвачката я е забравила. Вратата на галерията също беше отворена… но картината на господин Лампет си е там.
	— Да хвърлим поглед на онзи прозорец — предложи Джулиан. Симс го последва през антрето и двамата влязоха в трапезарията.
	Джулиан разгледа за момент дупката.
	— Предполагам, че са дошли за картините, но са останали разочаровани. Вероятно са решили, че Модиляни не струва. Той е необичаен — може и да не са го разпознали. Първо се обади в полицията, Симс. След това събуди лорд Кардуел и започни да проверяваш дали не липсва още нещо.
	— Много добре, господине.
	Джулиан си погледна часовника.
	— Би трябвало да остана, но имам важен ангажимент. Мисля да тръгвам, след като не изглежда да липсва нещо. Кажи на госпожа Блак, че ще й се обадя по-късно.
	Симс кимна и Джулиан излезе.
	Прекоси много бързо Лондон в ранната утрин. Духаше вятър, но пътят беше сух. Предполагаше, че Саманта и нейните съучастници — сред които вероятно беше и интимният приятел, с когото го бе запознала — щяха да задържат картината поне до днес.
	Той спря пред къщата в Айлингтън и скочи от колата, като остави ключовете на таблото. В плана му имаше твърде много предположения и догадки. Нямаше търпение.
	Потропа силно с чукалото и зачака. Няколко минути по-късно, след като не получи отговор, повтори.
	Накрая Саманта се показа на вратата. В очите й имаше зле прикрит страх.
	— Слава богу — изрече Джулиан и се провря вътре покрай нея.
	Том стоеше в антрето с увита около кръста хавлиена кърпа.
	— Какво, по дяволите, си мислиш, като връхлиташ…
	— Млъквай — каза му енергично Джулиан. — Хайде да поговорим долу.
	Том и Саманта се спогледаха. Саманта кимна леко и Том отвори вратата към стълбите надолу. Джулиан слезе.
	В дневната седна на канапето и заяви:
	— Искам си картината.
	Саманта отвърна:
	— Нямам и най-малката представа…
	— Стига, Сами — прекъсна я Джулиан. — Зная цялата история. Снощи сте влезли с взлом в къщата на лорд Кардуел, за да откраднете неговите картини. Нямало ги е, затова сте взели единствената, която е била там. Но за нещастие тя не е негова, а моя. Ако ми я върнете, няма да се обадя в полицията.
	Саманта мълчаливо отиде до един шкаф, отвори вратата му, извади картината и я подаде на Джулиан.
	Той погледна лицето й. Беше почти измършавяло: с хлътнали бузи; с очи, разширени от нещо, което не бе нито тревога, нито изненада; и занемарена коса. Джулиан взе картината.
	Обзе го облекчение и изведнъж се почувства отпаднал.


	Том не искаше да говори със Саманта. Вече три-четири часа седеше в креслото и пушеше, загледан в празното пространство. Беше му занесла чаша кафе, направено от Анита, но то стоеше изстинало, недокоснато на ниската масичка.
	Тя направи още един опит.
	— Том, какво значение има? Няма да ни хванат — той обеща да не ходи в полицията. Нищо не губим. А и нали беше само майтап.
	Отговор не последва.
	Саманта отпусна глава назад и затвори очи. Чувстваше се безсилна; изтощена от някаква нервна умора, която не я оставяше. Искаше още хапчета, но беше изпила всичките. Том можеше да излезе и да й донесе, само да се отърсеше от този транс.
	На входната врата се почука. Том най-сетне се помръдна. Погледна към вратата — бдително, като хванато в капан животно. Саманта чу стъпките на Анита да прекосяват антрето. Последва приглушен разговор.
	Изведнъж няколко чифта крака заслизаха по стълбите. Том се изправи.
	Тримата мъже изобщо не погледнаха Саманта.
	Двама от тях бяха много едри и се движеха грациозно като атлети. Третият беше нисък, облечен с палто с кадифена яка.
	Заговори ниският:
	— Ти разочарова губернатора, Том. Не може да се каже, че е доволен. Иска да говори с теб.
	Том се хвърли към вратата, но двамата едри мъже бяха по-пъргави. Единият от тях протегна крак, а другият го блъсна да се спъне.
	Вдигнаха го от земята за ръцете. На лицето на дребния беше изписана странна, почти сексуална наслада. Той заудря с юмруци Том по корема. Продължи, дълго след като последният се беше отпуснал със затворени очи в ръцете на двамата.
	Саманта отвори широко уста, но не бе в състояние да изпищи.
	Дребният започна да бие шамари на Том, докато очите му се отвориха. После четиримата напуснаха стаята.
	Саманта чу входната врата да се затръшва. Телефонът й иззвъня. Тя го вдигна механично и се заслуша.
	— О, Джо! — промълви накрая. — Джо, слава богу, че се обади!
	И се разплака.


	Джулиан потропа за втори път на вратата на Дънроумин. Мур го погледна изненадано, когато отвори.
	— Този път имам оригинала — заяви Джулиан.
	Мур се усмихна.
	— Надявам се. Влизай, момко.
	Този път го поведе към лабораторията, без никакви предисловия.
	— Дай го тук тогава.
	Джулиан му подаде картината.
	— Имах късмет.
	— Бас държа. Мисля, че ще е по-добре да не ми казваш подробностите. — Мур извади зъбната си протеза и махна рамката от картината. — Изглежда точно като вчерашната.
	— Вчерашната беше копие.
	— И сега искаш окончателно удостоверяване от Гастон Мур.
	Старецът вдигна ножа си и стръгна миниатюрно количество боя от ръба на платното. После наля от течността в една епруветка и потопи ножа.
	Двамата зачакаха мълчаливо.
	— Изглежда, всичко е наред — каза Джулиан след няколко минути.
	— Не бързай.
	Двамата отново се взряха.
	— Не! — извика Джулиан.
	Боята се разтваряше в течността, точно като вчерашната.
	— Още едно разочарование. Съжалявам, момко.
	Джулиан заблъска яростно с юмруци по пейката.
	— Но как? — изсъска той. — Не виждам как!
	Мур отново си сложи протезата.
	— Виж, момко. Фалшификатът си е фалшификат. Но копия на фалшификати не се правят. На тази картина обаче са нарисувани цели две. Мисля, че някъде със сигурност има оригинал. Може би ти ще успееш да го намериш. Ще се опиташ ли да го потърсиш?
	Джулиан се изправи, изпънат като струна. Всички емоции бяха изчезнали от лицето му и той изглеждаше победен, но изпълнен с достойнство — сякаш битката вече нямаше значение, защото беше проумял как я е загубил.
	— Зная точно къде е — изрече той. — И не мога да направя абсолютно нищо по въпроса.


>>	Пета глава

	Ди лежеше гола на един брезентов шезлонг, когато Майк влезе в апартамента на Риджънтс Парк и смъкна палтото си, без да използва ръце.
	— Мисля, че това е много секси — измърмори тя.
	— Просто едно палто — отвърна той.
	— Майк Арназ, ти си непоносимо нарцистичен — засмя се Ди. — Имах предвид картината.
	Той пусна палтото си на пода и отиде да седне на пода до нея. Двамата се загледаха в картината на стената.
	Жените бяха типичните за Модиляни: имаха дълги, тесни лица, характерни носове и непроницаемо изражение. Но с това се изчерпваше приликата с останалите му произведения.
	Фигурите бяха нахвърляни сред бъркотия от ръце, крака и торсове, разкривени и заплетени, примесени с парчета фон: хавлиени кърпи, цветя, маси. Дотук загатваше за работите, рисувани — но пазени в тайна — от Пикасо през последните години от живота му. Но се различаваше от тях по избора на цветовете. Бяха необикновено ярки: стряскащо розово, оранжево, пурпурно и зелено, рисувани чисти и крещящи, доста не на място. Цветът нямаше никаква връзка с оцветения обект: нечий крак можеше да бъде зелен, ябълката — синя, а женската коса — тюркоазена.
	— Мен не ме възбужда — каза накрая Майк. — Не и когато е толкова отвлечено. — Той извърна поглед от картината и сложи глава на бедрото на Ди. — Това обаче ме възбужда.
	Тя докосна с ръка къдравата му коса.
	— Майк, мислиш ли много за случилото се?
	— Тц.
	— Аз пък не преставам да мисля какви ужасни, отвратителни, блестящи мошеници сме ние двамата. Виж какво получихме — тази красива картина за жълти стотинки; материал за моята дисертация и по петдесет хиляди лири от всеки. — Тя се изкикоти.
	Майк затвори очи.
	— Разбира се, миличка.
	Ди също притвори очи и всеки от тях си спомни бара в едно италианско селце.
	_Ди влезе първа в бара и с изумление видя, че ниският, тъмнокос, докаран мъж, когото бяха изпратили за зелен хайвер, вече е там._
	_Майк бе по-съобразителен и изсъска в ухото й:_
	— _Ако изляза, ти го заприказвай._
	_Ди бързо се окопити и отиде до масата на издокарания._
	— _Изненадана съм, че все още сте тук — каза вежливо тя._
	_Мъжът се изправи._
	— _Аз също — отвърна той. — Ще седнете ли при мен? Тримата се настаниха около масата._
	— _Какво да бъде? — попита мъжът._
	— _Мисля, че е мой ред — заяви Майк. После се обърна към задната част на бара. — Две уискита и една бира — подвикна той._
	— _Името ми е Липзи, между другото._
	— _Аз съм Майкъл Арназ, а това е Ди Слейн._
	— _Приятно ми е. — Когато чу името Арназ, в очите на Липзи за миг проблесна изненада._
	_В бара беше влязъл още един мъж. Той погледна към тяхната маса._
	_Поколеба се, после попита:_
	— _Видях, че колите ви са с английска регистрация. Може ли да дойда при вас?_
	— _Казвам се Джулиан Блак — запозна се той, когато се присъедини към тях, и останалите също се представиха. — Странно е толкова много англичани да се озоват на такова забутано място — добави Блак._
	_Липзи се усмихна._
	— _Тези двамата търсят един изгубен шедьовър — обясни снизходително той._
	_Блак възкликна:_
	— _Тогава вие трябва да сте Ди Слейн! Аз търся същата картина._
	_Майк го прекъсна бързо:_
	— _И господин Липзи я търси, но е единственият от нас, който не беше откровен._
	_Липзи отвори уста да каже нещо, но Майк го изпревари:_
	— _Както и да е, и двамата сте закъснели. Картината вече е у мен. Тя е в багажника на колата ми. Искате ли да я видите?_
	_Без да дочака отговор, той стана и излезе от бара. Ди прикри удивлението си и си спомни какво й беше наредил преди малко._
	— _Виж ти, виж ти — промърмори Липзи._
	— _Кажете ми — подхвана Ди. — Към тази картина ме отведе чиста случайност. А вие как разбрахте за нея?_
	— _Ще бъда честен с вас — отвърна Блак. — Изпратили сте пощенска картичка на наша обща приятелка — Саманта Уинъкър — и аз я видях. Тъй като се готвя да открия картинна галерия, не можах да устоя на изкушението._
	_Ди се обърна към Липзи._
	— _Значи вие сте изпратен от чичо ми._
	— _Не — отрече той. — Напълно грешите. Случайно срещнах един старец в Париж, който ми разказа за нея. Мисля, че е казал и на вас._
	_От задната част на къщата някой извика и барманът отиде да види какво иска жена му._
	_Ди се зачуди какво ли, за бога, е намислил Майк. Тя направи усилие да поддържа разговора._
	— _Но мен старецът ме изпрати в Ливорно — обясни тя._
	— _Мен също — призна Липзи. — Но там ми оставаше само да ви следя и да се надявам, че ще ви изпреваря. Виждам, че не съм успял._
	— _Наистина._
	_Вратата се отвори и Майк отново влезе. Ди се слиса, когато го видя да държи под мишница някакво платно._
	_Той го облегна на масата._
	— _Ето я, господа — рече той. — Картината, за която сте били толкова път._
	_Всички се втренчиха в нея._
	_Накрая Липзи попита:_
	— _Какво смятате да правите с нея, господин Арназ?_
	— _Ще я продам на един от вас двамата — отговори Майк. — И тъй като едва не ме изпреварихте, ще ви предложа специална сделка._
	— _Продължавайте — изрече Блак._
	— _Работата, е там, че творбата трябва да бъде прекарана контрабандно през границата на страната. Италианските закони не позволяват изнасянето на произведения на изкуството без разрешение, а ако поискаме такова, ще се опитат да ни я отнемат. Предлагам ви да се погрижа за пристигането на картината до Лондон. Това означава, че ще ми се наложи да наруша законите на две държави — понеже ще трябва и да я внеса контрабандно във Великобритания. За да покрия тази работа, ще искам от онзи от вас, който предложи по-висока цена, да подпише декларация, че с тези пари ми изплаща дълг от комар._
	— _Защо не ни я продадеше тук? — попита Блак._
	— _Картината струва повече в Лондон — отговори Майк с широка усмивка и вдигна платното от масата. — Вписан съм в телефонния указател — заключи той. — Ще се видим там._
	_Докато синият мерцедес се отдалечаваше от бара по посока Римини, Ди попита:_
	— _Как, за бога, го направи?_
	— _Ами отидох отзад и поговорих с жената — отвърна Майк. — Просто я попитах тук ли е живял Даниели и тя каза „да“. Попитах я дали е оставил някакви картини и тя ми посочи тази. Казах: „Колко искате за нея?“ Точно тогава повика съпруга си. Той поиска равностойността на сто лири._
	— _Мили боже! — възкликна Ди._
	— _Не се притеснявай — рече Майк. — Успях да сваля до осемдесет._
	Ди отвори очи.
	— После беше лесно — спомни си тя. — Никакви проблеми по митниците. Фалшификаторите ни направиха набързо две копия и Липзи и Блак ни платиха по петдесет хиляди лири комарджийски дълг. Нямах ни най-малки угризения, задето измамихме тези две противни същества. Те биха направили същото с нас. Особено Липзи — все още съм убедена, че е бил нает от чичо Чарлз.
	— Ммм. — Майк потърка нос в нея. — Работи ли днес по дисертацията?
	— Не. Знаеш ли, изобщо не мисля да я пиша.
	Той вдигна глава и я погледна.
	— Защо?
	— След всичко това ми изглежда толкова нереална.
	— И какво ще правиш?
	— Ами нали веднъж ми предложи работа…
	— Но ти отказа.
	— Сега нещата се промениха. Доказах, че не падам по-долу от теб. А и знаем, че сме добър екип — в бизнеса, както и в леглото.
	— Това ли е моментът да те помоля да се омъжиш за мен?
	— Не. Но има нещо друго, което би могъл да направиш за мен.
	Майк се усмихна.
	— Знам.
	Той се изправи на колене и я целуна по корема.
	— Ей, все още не съм си изяснила всичко.
	— Ох, боже. Не можеш ли поне за малко да се съсредоточиш върху секса?
	— Още не. Слушай. Ти финансира онези двама фалшификатори, нали така? Ъшър и Мичъл?
	— Да.
	— Кога?
	— Когато дойдох в Лондон.
	— И идеята беше да ги поставиш в положение, че да са принудени да направят копията за нас?
	— Точно. Можем ли вече да се любим?
	— Само минутка. — Тя избута главата му от гърдите си. — Но когато замина за Лондон, ти дори не знаеше, че съм по следите на картината.
	— Точно така.
	— Защо тогава подготви работата с фалшификаторите?
	— Имах вяра в теб, бебчо.
	В стаята за дълго време се възцари тишина. Навън се спускаше мрак.
