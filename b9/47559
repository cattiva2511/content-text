D>
	На Робин Макгибън
D$


E>
	„Шпионинът ни в Кайро е най-великият герой от всички тях.“
@	Ервин Ромел
@@	септември 1942 г.
E$


>	Първа част
>	Тобрук

>>	Първа глава

	Последната камила рухна по пладне.
	Беше петгодишният бял мъжкар, който купи в Джало, най-младото, най-силното и най-кроткото от трите животни — той харесваше добичето, доколкото е възможно за човек, иначе казано: ненавиждаше го само малко.
	Изкачваха подветрената страна на малко хълмче — човекът и камилата, която поставяше едрите си тромави крака в изменчивия пясък — и спряха на върха. Погледнаха напред и не видяха нищо освен още един хълм за изкачване, а след него още хиляда, и камилата сякаш се отчая при мисълта за това. Предните й крака се прегънаха, после задницата й се смъкна, тя легна на върха на хълма като паметник и се загледа през пустинята с безразличието на умиращите.
	Човекът дръпна въжето, закачено в носа й. Главата се издигна и вратът се проточи, но животното не стана. Човекът отиде отзад и три или четири пъти изрита задницата с всичка сила. Най-накрая измъкна остър като бръснач извит бедуински нож с тесен връх и прониза бута на камилата. От раната потече кръв, но добичето дори не се обърна.
	Човекът разбра какво ставаше. Тъканите в тялото на животното, лишени от храна, просто бяха спрели да работят, като машина с изчерпано гориво. Бе виждал камили да рухват така в околностите на някакъв оазис, заобиколени от живителни листа, на които не обръщаха внимание, понеже нямаха енергията да ядат.
	Имаше още два номера, които можеше да опита. Единият беше да налива вода в ноздрите й, докато не започне да се дави; другият — да запали огън под задните й крака. Не можеше да заделя вода за първото, нито дърва за горене за второто, а освен това и двата метода нямаха голям шанс за успех.
	Така и така бе време да спре. Слънцето беше високо и свирепо. Започваше дългото сахарско лято и дневната температура щеше да достигне 50 градуса на сянка.
	Без да разтоварва камилата, мъжът отвори една от чантите си и извади палатката. Отново се огледа машинално — не се виждаше сянка или укритие, всички места бяха точно толкова отвратителни, колкото останалите. Опъна палатката до умиращата камила, на върха на могилката.
	Седна със скръстени крака в открития край на палатката, за да си направи чай. Изравни малко квадратче пясък, нареди пирамидално няколко скъпоценни сухи клончета и запали огъня. Щом котлето завря, направи чай като номадите — наля го от съдинката в чашата, добави захар и после го върна в котлето, за да покисне отново; така няколко пъти. Получената отвара, много силна и доста гъста, беше най-ободряващата напитка в света.
	Гризеше фурми и наблюдаваше как камилата умира, докато чакаше слънцето да превали. Спокойствието му бе заучено. Бе пътувал много в тази пустиня, повече от хиляда и шестстотин километра. Два месеца по-рано напусна Ел Агела, на средиземноморския бряг на Либия, и пропътува шестстотин километра на юг, през Джало и Куфра, към пустото сърце на Сахара. Там сви на изток и пресече границата с Египет, без да го забележи човек или животно. Прекоси скалистата пустош на Западната Пустиня и свърна на север близо до Харга, и сега не бе далеч от целта си. Познаваше пустинята, но се страхуваше от нея — всички интелигентни хора се страхуваха, дори и номадите, които изкарваха тук целия си живот. Той обаче никога не позволяваше на този страх да го овладее, да го паникьоса, да изразходва нервната му енергия. Постоянно се случваха катастрофи — грешки в навигацията, заради които човек подминаваше някой кладенец с няколко километра; бутилки с вода, които изпускаха или се пръсваха; привидно здрави камили, които се разболяваха след няколко дни. Единственият отговор беше да изречеш _иншаллах_ — такава е волята Божия.
	Най-накрая слънцето започна да се накланя към запада. Той погледна товара на камилата и се запита колко от него може да носи. Имаше три малки европейски куфара, два тежки и един лек — всичките важни. Имаше малка чанта с дрехи, секстант, карти и бутилка вода. Вече ставаха твърде много — щеше да се наложи да изостави палатката, съдовете за чай, съда за готвене, алманаха и седлото.
	Нареди трите куфара един върху друг, най-отгоре върза дрехите и секстанта и омота всичко с дълга ивица плат. Можеше да провре ръце през ивицата и да носи товара на гръб като раница. Провеси козия мех на врата си и го остави да се поклаща отпред.
	Беше тежко.
	Три месеца по-рано щеше да може да го мъкне цял ден и после да играе тенис вечерта, защото беше силен; пустинята обаче го бе отслабила. Червата му бяха станали на нищо, кожата му бе цялата в язви и бе отслабнал с десет или петнадесет килограма. Без камилата не можеше да стигне далеч.
	Взе компаса в ръка и тръгна.
	Следваше компаса пунктуално и устояваше на изкушението да се отклонява покрай хълмовете, понеже изминаваше последните километри без астрономически наблюдения и незначителна грешка можеше да го отклони с няколкостотин фатални метра. Пое с бавна, широка крачка. Умът му се опразни от надежди и страхове и той се концентрира върху компаса и пясъка. Съумя да забрави болката на смазаното си тяло и да полага крак пред крак автоматично, без мисъл и следователно без усилие.
	Денят мина в хладна вечер. Бутилката вода на врата му олекна, тъй като поглъщаше съдържанието й. Отказа да мисли колко вода му е останала — беше изчислил, че изпива три литра на всеки двадесет и четири часа, и знаеше, че няма достатъчно за още един ден. Над главата му с шумно чуруликане прелетя ято птици. Той погледна нагоре, засенчи очи с ръка и ги разпозна — пясъчни яребици на Лихтенщайн, подобни на кафяви гълъби пустинни птици, които се събираха за водопой всяка сутрин и вечер. Летяха в неговата посока, значи, беше на прав път, но той знаеше, че са в състояние да изминат осемдесет километра към вода и че не може да се насърчава много заради тях.
	На хоризонта се струпаха облаци, докато пустинята изстиваше. Зад него слънцето потъна още по-ниско и се превърна в голям жълт балон. Малко по-късно на виолетовото небе се появи бяла луна.
	Размисли дали да спре. Никой не можеше да върви цяла нощ — но нямаше палатка, одеяло, ориз и чай. А и беше сигурен, че е близо до кладенеца — по негова сметка трябваше да е там.
	Продължи напред. Сега спокойствието му го напускаше. Беше изправил силата и опитността си срещу безмилостната пустиня и сякаш пустинята щеше да победи. Отново си помисли за камилата, която остави, и как тя се отпусна на хълма със спокойствието на изтощението и зачака смъртта. Каза си, че няма да очаква смъртта — станеше ли неизбежна, щеше да се впусне към нея. И часовете агония и обземаща го лудост не бяха за него — щеше да бъде непристойно. Той имаше нож.
	Мисълта го отчая и повече не можеше да потиска страха. Луната залезе, но пейзажът бе залят от звездната светлина. Видя майка си в далечината и тя му каза:
	— Не казвай, че не съм те предупреждавала!
	Чу как заедно със сърцето му бавно пухти влак. Малките камъни по пътя му мърдаха като затърчали се плъхове. Надуши печено агне. Изкатери се на някакво възвишение и видя съвсем наблизо червената светлина на огъня, на който бяха опекли месото, а до него момченце гризеше костите. Около огъня имаше палатки, спънатите камили хрупаха трънаците, а отзад бе кладенецът. Хората в съня вдигнаха смаяни погледи към него. Висок мъж се изправи и заговори. Пътникът дръпна бурнуса си, разпусна плата и разкри лице.
	Високият стреснато пристъпи напред и изрече:
	— Братовчед ми!
	Пътникът разбра, че това все пак не бе илюзия; усмихна се едва-едва и рухна.


	Когато се събуди, за миг си помисли, че отново е момче и че животът му на възрастен е бил сън.
	Някой докосваше рамото му и казваше на езика на пустинята:
	— Събуди се, Ахмед!
	Години наред никой не го бе наричал Ахмед. Усети, че е увит в грубо одеяло и че лежи на студения пясък, а главата му е увита в бурнус. Отвори очи и видя великолепния изгрев като дъга на фона на плоския черен хоризонт. В лицето му духаше леденият сутрешен вятър. В същия момент той отново изживя цялото объркване и страх на петнадесетата си година.
	Беше се почувствал напълно изгубен оня първи път, когато се събуди в пустинята. _Баща ми е мъртъв_, мина през ума му, а след това — _аз имам нов баща_. През главата му набързо преминаха откъси от сурите на Корана, смесени с части от Символа на вярата, на които майка му продължаваше да го учи тайно на немски. Припомни си неотдавнашната остра болка от юношеското обрязване, последвано от виковете и стрелбата на мъжете, когато го приветстваха, че най-накрая е станал един от тях, истински мъж. После беше дългото пътуване с влака, чуденето какви ли ще бъдат братовчедите му от пустинята, дали ще презират бялото му тяло и градските му навици. Бе излязъл бързо от гарата и видя двамата араби, приседнали до камилите си насред прахоляка на двора, увити в традиционни наметала, които ги закриваха от главата до петите с изключение на процепа в бурнуса — той показваше тъмните им непроницаеми очи. Те го заведоха до кладенеца. Беше ужасяващо — никой не му проговори, служеха си само с жестове. Към свечеряване разбра, че тези хора нямаха тоалетни, и страшно се притесни. Най-накрая се принуди да попита. Последва миг мълчание, а после всички избухнаха в смях. Оказа се, че са смятали, че не говори езика им и затова всички бяха опитали да общуват с него със знаци; и че си е послужил с детска дума при въпроса за нужниците, което бе по-смешното. Някой му обясни да излезе малко извън кръга от палатки и да приклекне в пясъка; след това не беше толкова уплашен — при все че мъжете бяха корави, те не бяха зли.
	Всички тези мисли бяха преминали през главата му, докато съзерцаваше първия си изгрев в пустинята, и се завърнаха двадесет години по-късно, свежи и дразнещи като вчерашните неприятности, с думите:
	— Събуди се, Ахмед.
	Той седна рязко и някогашните размишления изчезнаха бързо като сутрешните облаци. Беше прекосил пустинята с изключително важна мисия. Намери кладенеца, и това не се оказа халюцинация — братовчедите му бяха тук, както винаги по това време на годината. Припаднал бе от изтощение, те го бяха увили в одеяла и го оставиха да спи край огъня. Изпита внезапна силна паника при мисълта за скъпоценния си багаж — продължаваше ли да го носи при идването си? — после го видя, спретнато нареден до краката си.
	Исмаил клечеше до него. Постоянно биваше така: през цялата година, изкарана от двете момчета в пустинята, Исмаил винаги се будеше пръв сутринта. Той произнесе:
	— Големи тревоги, братовчеде.
	Ахмед кимна:
	— Има война.
	Исмаил му подаде малка, украсена с камъни купа, пълна с вода. Ахмед топна пръсти във водата и си изми очите. Исмаил си отиде. Ахмед се изправи.
	Една от жените, мълчалива и покорна, му поднесе чай. Той го взе, без да й благодари, и го изпи бързо. Хапна малко студен варен ориз, докато около него станът спокойно вършеше работата си. Изглежда това разклонение на фамилията все още бе богато — имаше неколцина слуги, много деца и повече от двадесет камили. Овцете наоколо бяха само част от стадото — останалите пасяха на няколко километра оттук. Сигурно имаше и още камили. Те се скитаха нощно време в търсене на зеленина и въпреки че бяха спънати, понякога се губеха от поглед. Тъкмо сега момчетата ги събираха, както бяха правили той и Исмаил. Животните нямаха имена, но Исмаил разпознаваше всяко от тях и историята им. Казваше:
	— Това е мъжкарят, който баща ми даде на брат си Абдел в годината, когато умряха много жени, та мъжкарят окуцял и баща ми дал на Абдел друг, а си взел този обратно и той още накуцва, виждаш ли?
	Ахмед бе опознал камилите добре, но не възприе изцяло отношението на номадите към тях; припомни си, че вчера не запали огън под издъхващата си бяла камила. Исмаил би го направил.
	Ахмед приключи със закуската и се върна към багажа си. Чантите не бяха заключени. Отвори най-горната, малко кожено куфарче; щом погледна превключвателите и шайбите на малкото радио, спретнато поместено в правоъгълния куфар, той внезапно си спомни картинно като на кино: трескавият оживен Берлин; обточената с дървета Крайбрежна улица „Адмирал Тирпиц“; четириетажна сграда от пясъчник; лабиринт от коридори и стълбища; приемната с две секретарки; кабинетът, оскъдно обзаведен с бюро, канапе, шкаф за папки, малък креват, японска картина на ухилен демон и снимка на Франко с автограф на стената; оттатък кабинета, на балкона над канала „Ландвер“, два дакела и преждевременно побелелият адмирал, който каза:
	— Ромел иска да изпратя агент в Кайро.
	В куфара имаше и книга, роман на английски. Ахмед лениво прочете първото изречение: „Миналата нощ сънувах, че отново съм отишла в Мандърли“. Измежду страниците на книгата изпадна сгънато парче хартия. Ахмед внимателно го вдигна и го постави обратно. Затвори книгата, пак я постави в куфара и го захлопна.
	Исмаил стоеше над рамото му. Попита:
	— Пътят дълъг ли беше?
	Ахмед кимна:
	— Дойдох от Ел Агела, в Либия.
	За братовчед му имената не значеха нищо.
	— Дойдох откъм морето.
	— Откъм морето!
	— Да.
	— _Сам?_
	— В началото имах няколко камили.
	Исмаил бе обзет от страхопочитание — дори номадите не предприемаха толкова дълги пътешествия, а и никога не бе виждал морето. Продължи:
	— Но защо?
	— Свързано е с войната.
	— Една шайка европейци се бие с друга кой ще се разпорежда в Кайро — какво значение има това за синовете на пустинята?
	— Народът на майка ми е във война — обясни Ахмед.
	— Един мъж трябва да следва баща си.
	— Ами ако има двама бащи?
	Исмаил сви рамене. Разбираше дилемите.
	Ахмед вдигна затворения куфар.
	— Ще го пазиш ли за мен?
	— Да — Исмаил го взе. — Кой печели войната?
	— Народът на майка ми. Като номадите са — горди, жестоки и силни. Ще управляват света.
	Исмаил се усмихна:
	— Ахмед, ти винаги си вярвал в пустинния лъв.
	Ахмед си спомни — в училище бе научил, че някога в пустинята е имало лъвове и че е възможно малцина да са останали, да се крият в планините и да се изхранват с елени, лисици фенек и диви овце. Исмаил не му бе повярвал. Тогава спорът изглеждаше ужасно важен и те почти се скараха заради него. Ахмед се усмихна:
	— Все още вярвам в пустинния лъв.
	Двамата братовчеди се погледнаха един друг. Изминали бяха пет години от последната им среща. Светът се бе променил. Ахмед си помисли за нещата, които можеше да разкаже — съдбоносната среща в Бейрут през 1938 г., пътуването до Берлин, големият му удар в Истанбул… Нищо от това нямаше да има смисъл за братовчед му — а Исмаил вероятно си мислеше същото за събитията от своите последни пет години. Откакто отидоха заедно на поклонение в Мека като момчета, се обикнаха искрено, но никога нямаха обща тема за разговор.
	Миг по-късно Исмаил се обърна и отнесе куфарчето в палатката си. Ахмед си взе малко вода в някаква купа. Отвори друга чанта и извади парченце сапун, четка, огледало и бръснач. Заби огледалото в пясъка, нагласи го и започна да размотава бурнуса от главата си.
	Отражението на собственото му лице в огледалото го ужаси.
	Волевото, обикновено чисто чело бе покрито с язви. Очите бяха притворени от болка и ъгълчетата им бяха набръчкани. Тъмната брада бе прораснала, оплетена и рошава на фините му страни, а кожата на големия закривен нос — червена и сцепена. Разтвори покрити с мехури устни и видя, че хубавите му равни зъби са мръсни и на петна.
	Разпени сапуна и започна да се бръсне.
	Постепенно се показа старото му лице. Беше по-скоро силно, а не красиво, и в моменти на по-голяма дистанцираност разпознаваше обичайния му израз като лека разпуснатост. Сега обаче бе просто смазано. Пренесъл беше през няколкостотин километра пустиня малка стъкленица ароматизиран лосион, но не си сложи, понеже знаеше, че ще щипе непоносимо. Даде го на момиченцето, което го зяпаше, и то побягна, възхитено от наградата си.
	Внесе чантата си в шатрата на Исмаил и прогони жените навън. Свали пустинните си одежди и навлече бяла английска риза, раирана вратовръзка, сиви чорапи и кафяв кариран костюм. Когато опита да нахлузи обущата, установи, че краката му са отекли — щеше да боли неописуемо да опитва да ги набута в твърдата нова кожа. Все пак не можеше да носи европейския си костюм с импровизираните пустинни сандали от автомобилна гума. Най-накрая сряза обувките с извития си нож и ги обу развързани.
	Искаше още — гореща баня, подстригване, хладен успокояващ крем за раните, копринена риза, златна гривна, изстудена бутилка шампанско и топла мека жена. За тези неща трябваше да почака.
	Щом се подаде от палатката, номадите го изгледаха, сякаш бе чужденец. Взе шапката и вдигна останалите два куфара — единият тежък, другият лек. Исмаил отиде до него с мях вода от козя кожа. Двамата братовчеди се прегърнаха.
	От джоба на сакото Ахмед извади портфейл, за да провери документите си. Гледаше личната карта и осъзна, че отново е Александер Волф, на тридесет и четири години, живущ във Вила Лез Оливие, Гардън Сити, Кайро, делови мъж, европеец.
	Нахлупи шапката, подхвана куфарите и пое през утринния хлад, за да измине последните няколко километра от пустинята до града.


	Големият древен кервански път, следван от Волф от оазис към оазис из огромната празна пустиня, мина през проход в планинската верига и най-накрая се сля с обикновен модерен път. Шосето приличаше на линия, прокарана на картата от Господ — от едната страна бяха жълтите, прашни, оголени хълмове, а от другата имаше тучни ниви с памук, обрамчени от напоителните канали. Наведените над посевите си селяни носеха галабия, проста памучна дреха на райета, вместо обременителните защитни одежди на бедуините. Докато вървеше на север по пътя, усещаше хладния влажен бриз на Нил и наблюдаваше увеличаващите се прояви на градската цивилизация, Волф отново започна да се чувства човек. Накацалите из нивите селяни заприличаха по-малко на купчина. Най-накрая чу двигателя на кола и разбра, че е спасен.
	Машината го доближи от посоката на Асиут, откъм града. Взе завоя, приближи се и той разбра, че е военен джип. При приближаването й той видя униформите на мъжете от британската армия в автомобила и схвана, че е оставил зад себе си една опасност, само за да се изправи пред друга.
	Нарочно се успокои. „Имам пълното право да съм тук“, помисли си той. „Роден съм в Александрия. Египтянин по националност. Притежавам къща в Кайро. Документите ми са истински. Аз съм богат човек, европеец и немски шпионин в тила на противника.“
	Джипът изскърца и спря сред облак прах. Един от хората изскокна. Носеше три нашивки на раменете на ризата си — капитан. Изглеждаше невероятно млад и накуцваше.
	Капитанът попита:
	— Откъде идвате, дяволите да ви вземат?
	Волф пусна куфарите и замахна с палец зад гърба си.
	— Колата ми се повреди на шосето в пустинята.
	Капитанът кимна и веднага прие обяснението — не би му минало през ума, нито пък на който и да е друг, че някой европеец може да е дошъл тук от Либия. Той произнесе:
	— Бих желал да проверя документите ви, ако обичате.
	Волф ги даде. Капитанът ги прегледа и вдигна поглед. Волф си помисли — „имало е изтичане на информация от Берлин и всички офицери в Египет ме търсят; или са променили документите след последния ми престой тук, и моите са от стария образец; или…“.
	— Изглеждате изтощен, господин Волф — рече капитанът. — Откога вървите?
	Волф схвана, че опустошеният му вид може да му спечели полезната симпатия на друг европеец.
	— От вчера следобеда — отвърна той с умора, която не бе съвсем престорена. — Малко се загубих.
	— Били сте навън тук цяла нощ!
	Капитанът погледна по-отблизо лицето на Волф.
	— Боже милостиви, вярвам ви. По-добре да се повозите с нас.
	Обърна се към джипа.
	— Ефрейтор, вземете куфарите на господина.
	Волф отвори уста да възрази, после рязко я затвори. Човек, който е вървял цяла нощ, ще бъде много радостен някой да носи багажа му. Отказът не само щеше да дискредитира историята му, но щеше и да привлече внимание към чантите. Докато ефрейторът ги слагаше в задната част на джипа, Волф се усети, че не си беше дал труд дори да ги заключи. „Как може да съм толкова глупав?“ — попита се той. Знаеше отговора. Все още бе с нагласата на пустинята, където си щастлив, ако срещнеш други хора веднъж седмично, а последното нещо, което желаят да откраднат, е радиопредавател, който трябва да бъде включен в електрически контакт. Сетивата му бяха нащрек за погрешните работи — следеше движението на слънцето, душеше въздуха за вода, мереше изминатите разстояния и оглеждаше хоризонта, все едно търси самотно дърво, в чиято сянка да може да си отдъхне през дневната жега. Сега трябваше да забрави всичко това и вместо за него да мисли за полицаи, книжа, сейфове и лъжи.
	Зарече се да внимава повече и се качи в джипа.
	Капитанът седна до него и нареди на шофьора:
	— Обратно в града.
	Волф реши да придаде достоверност на историята си. Джипът обърна на прашния път и той попита:
	— Да имате вода?
	— Разбира се.
	Капитанът се пресегна зад седалката си и извади обвита в плъст бутилка, прилична на голяма манерка с уиски. Отвъртя капачката и я подаде на Волф.
	Волф отпи дълбоко и погълна поне половин литър.
	— Благодаря — каза той и върна бутилката.
	— Доста сте жаден. Не е чудно. О, между другото — капитан Нюман.
	И той протегна ръка.
	Волф я стисна и огледа човека по-внимателно. Той беше млад, вероятно в началото на двадесетте си години — свежо лице, момчешки перчем и постоянна усмивка; в държането му обаче присъстваше уморената зрялост, която рано спохожда войниците. Волф го попита:
	— Сражавал сте се?
	— Малко.
	Капитан Нюман докосна коляното си.
	— Ранен крак в Киренайка, затова и ме изпратиха в това забутано градче.
	Ухили се.
	— Няма да е честно да кажа, че копнея да се върна в пустинята, но бих искал да върша нещо малко по-истинско от това — да поддържам бизнеса на стотици километри от войната. Единственият бой, който виждаме, е между християните и мюсюлманите в града. Откъде е акцентът ви?
	Внезапният въпрос, несвързан с досегашния разговор, изненада Волф. „Със сигурност е било преднамерено“, каза си той — „капитан Нюман беше проницателен млад човек.“ За щастие, Волф имаше готов отговор:
	— Родителите ми бяха Бури, преселници от Южна Африка в Египет. Израснах с африкански и арабски.
	Поколеба се, притеснен да не би да изпорти играта от престараване да изглежда твърде готов да се обяснява.
	— Името Волф е холандско. Кръстен съм Алекс на името на града, в който съм роден.
	Нюман изглеждаше учтиво заинтересуван.
	— Какво ви води насам?
	Волф се бе приготвил и за това.
	— Имам делови интереси в няколко града в Горен Египет.
	Усмихна се.
	— Обичам да правя изненадващи посещения.
	Влизаха в Асиут. По египетските стандарти беше голям град, с фабрики, болници, мюсюлманска богословска школа, известен манастир и около шестдесет хиляди жители. Волф тъкмо щеше да помоли да го оставят на гарата, когато Нюман го спаси от тази грешка.
	— Трябва ви автосервиз — започна капитанът. — Ще ви заведем до Насиф — той има влекач.
	Волф се насили да отвърне:
	— Благодаря ви.
	Преглътна сухо. Все още не мислеше достатъчно усърдно и бързо. „Ще ми се да можех да се стегна“, рече си той, „това е проклетата пустиня, тя ме е забавила.“ Погледна часовника си. Имаше време да разиграе комедия в гаража и все пак да хване дневния влак до Кайро. Обмисли какво да прави. Щеше да се наложи да отиде до мястото, понеже Нюман щеше да гледа. Тогава войниците щяха да си тръгнат. Волф трябваше да поразпита за резервни части или нещо такова, после да си излезе и да иде на гарата.
	Ако имаше късмет, Насиф и Нюман нямаше да съгласуват наученото за лицето Алекс Волф.
	Джипът пое по оживените улички. Волф беше доволен от познатите картини на египетския град: ярките памучни дрехи, жените, понесли бохчи на главите си, услужливите полицаи, контетата със слънчеви очила, дюкянчетата, чиято стока се сипеше по неравните улици, сергиите, разнебитените коли и натоварените магарета. Спряха пред редица ниски кирпичени постройки. Пътят беше зает наполовина от стар камион и останките на някакъв изтърбушен Фиат. На земята пред входа седеше момче и бърникаше цилиндър с гаечен ключ.
	— Опасявам се, че трябва да ви оставя тук — рече Нюман. — Дългът ме зове.
	Волф стисна ръката му.
	— Бяхте много любезен.
	— Не ми е приятно да ви оставя така — додаде Нюман. — Преживели сте беда. — Свъси се, сетне лицето му се проясни. — Ето какво — ще оставя ефрейтор Кокс да се погрижи за вас.
	— Много мило, но наистина… — отвърна Волф.
	Нюман не го слушаше.
	— Вземете багажа на човека, Кокс, и умната. Искам да се грижите за него. И недейте оставя нищо на черньовците, разбрано?
	— Слушам! — откликна Кокс.
	Волф вътрешно изстена. Предстоеше му да се забави още повече, додето се отърве от ефрейтора. Любезността на капитан Нюман се превръщаше в същинска досада — да не би да беше умишлено?
	Волф и Кокс слязоха и джипът потегли. Волф влезе в работилницата на Насиф, а Кокс го последва, понесъл куфарите.
	Насиф беше засмян момък с мърлява галабия. Бърникаше автомобилен акумулатор на светлината на газена лампа. Заговори ги на английски.
	— Искате да наемете хубава кола? Брат ми има Бентли.
	Волф го прекъсна и рязко отвърна на египетски арабски.
	— Колата ми се повреди. Разправят, че имаш влекач.
	— Да. Можем да тръгнем веднага. Къде е колата?
	— На пътя през пустинята, на осемдесетина километра преди града. Форд е. Но ние няма да дойдем с тебе. — Извади портфейла си и даде на Насиф една британска лира. — Ще ме намериш в Гранд хотел до гарата, щом се върнеш.
	Насиф пъргаво грабна банкнотата.
	— Отлично! Веднага тръгвам!
	Волф кимна отсечено и се обърна. Като излизаше от работилницата, следван по петите от Кокс, обмисли последиците от разговора си с Насиф. Монтьорът щеше да излезе в пустинята с влекача си и да претърси пътя за колата. Накрая щеше да дойде в Гранд хотел и да признае, че се е провалил. Там щеше да узнае, че Волф си е тръгнал. Щеше да прецени, че му е било прилично заплатено за пропиления ден, ала това нямаше да му попречи да почне да разправя врели-некипели за изчезналия Форд и изчезналия шофьор на Форда. Най-вероятно беше всичко това рано или късно да стигне до капитан Нюман. Нюман нямаше да знае как да разбира това, обаче със сигурност щеше да реши, че има някаква мистерия за разгадаване.
	Настроението на Волф помръкна, понеже той осъзна, че планът му да се промъкне незабелязано в Египет може би пропадна.
	Просто се налагаше да се примири. Погледна часовника си. Още имаше време да хване влака. Щеше да се отърве от Кокс във фоайето на хотела, после — ако побърза — да хапне и да пийне, докато чака.
	Кокс беше нисък мургав човек и говореше на някакъв британски диалект, който Волф не можеше да определи. Изглеждаше приблизително на възрастта на Волф, значи не беше особено умен, щом още беше ефрейтор. Докато следваше Волф през Мидан ал-Махатта, той попита:
	— Познавате ли града, сър?
	— Идвал съм и преди — отговори Волф.
	Влязоха в Гранд. С двадесет и шестте си стаи, той беше по-големият от двата хотела в града. Волф се обърна към Кокс.
	— Благодаря, ефрейтор. Струва ми се, вече можете да се връщате на работа.
	— Няма за къде да бързам, сър — бодро отвърна Кокс. — Ще кача багажа ви горе.
	— Сигурен съм, че имат носачи тук…
	— На ваше място нямаше да им имам вяра, сър.
	Положението все повече заприличваше на кошмар или на фарс, в който добронамерени хора принуждаваха Волф да се държи все по-безсмислено в резултат на една дребна лъжа. Пак се запита дали това беше напълно случайно и с ужасяваща абсурдност през ума му мина, че те може би знаят всичко и само си играят с него.
	Отпъди тази мисъл и заговори на Кокс с цялата благост, която успя да възпроизведе.
	— Е, благодаря ви.
	Обърна се към рецепцията и поиска стая. Погледна часовника си — оставаха му петнадесет минути. Попълни набързо регистъра, като даде измислен адрес в Кайро — имаше вероятност капитан Нюман да е забравил истинския адрес от документите му, а Волф не желаеше да оставя напомняне.
	Прислужникът, нубиец, ги отведе до стаята на горния етаж. На вратата Волф му даде бакшиш. Кокс остави куфарите на леглото.
	Волф извади портфейла си: навярно Кокс също очакваше бакшиш.
	— Хмм, ефрейтор — подзе той, — бяхте много услужлив…
	— Позволете да разопаковам багажа ви, сър — прекъсна го Кокс. — Капитанът рече да не оставям нищо на чернилките.
	— Не, благодаря — твърдо каза Волф. — Искам веднага да си легна.
	— Ами легнете си — щедро настоя Кокс. — Аз няма много да…
	— Не го отваряйте!
	Кокс тъкмо вдигаше капака на куфара. Волф бръкна под сакото си, като си мислеше _Проклет да е_ и _Сега вече изгорях_, и _Мога ли да го направя тихо?_ Дребничкият ефрейтор се беше вторачил в спретнатите пачки британски лири, с които беше пълно куфарчето.
	— Иисусе Христе, колко сте богат! — каза той.
	Волф пристъпи напред и му мина през ум, че Кокс никога не е виждал толкова пари през живота си.
	— Какво искате с толкова много… — рече Кокс докато се извръщаше.
	Волф измъкна злостния крив бедуински нож и той проблесна в ръката му. Очите на Волф и на Кокс се срещнаха. Кокс потръпна и зина да извика; и тогава острият като бръснач нож се плъзна дълбоко в меката плът на гърлото му, и уплашеният му вик излезе като кърваво гъргорене, и той умря. А Волф не усети нищо — само разочарование.


>>	Втора глава

	Беше май и духаше хамсин, горещ и прашен южен вятър. Застанал под душа, Уилям Вандам потиснато помисли, че това ще е единственият момент на прохлада за целия ден. Спря водата и бързо се избърса. Усещаше леки болки навсякъде. Вчера игра крикет, за пръв път от години. Разузнаването към Генералния щаб състави отбор, който да играе срещу лекарите от полевата болница — нарекоха мача шпиони срещу знахари — и Вандам, който игра в защита, беше изморен, понеже докторите попиляха подаването на Разузнавателния отдел из целия парк. Днес трябваше да си признае, че не е в добра форма. Джинът му беше изпил силите, цигарите го бяха оставили без дъх, а многобройните грижи му попречиха да отдели на играта крайното съсредоточаване, което тя изискваше.
	Запали цигара, изкашля се и почна да се бръсне. Винаги пушеше, докато се бръснеше — известен му беше само този способ за облекчаване на скуката от неизбежната всекидневна задача. Преди петнадесет години се закле да си пусне брада, още щом се уволни от армията, ала още беше на служба.
	Облече ежедневната униформа: тежки сандали, чорапи, свободна риза и онези шорти в цвят каки, които можеха да се спускат и да се закопчават под коляното, та да предпазват от комари. Никой не го правеше и по-младите офицери обикновено режеха капаците, понеже изглеждаха смехотворно.
	На пода до леглото имаше празна бутилка от джин. Вандам я погледна и се почувства отвратен от себе си: за пръв път беше взел проклетото нещо в леглото. Вдигна бутилката, затвори я и я хвърли в кошчето за боклук. После слезе долу.
	Джафар беше в кухнята и правеше чай. Слугата на Вандам беше стар плешив копт, който тътреше нозе и имаше претенцията да е английски иконом. Такъв той нямаше никога да стане, ала притежаваше известно достойнство и беше честен, а Вандам беше установил, че тези качества не са чести сред египетската домашна прислуга.
	— Били стана ли? — попита Вандам.
	— Да, сър, веднага слиза.
	Вандам кимна. На котлона бълбукаше канче с вода. Вандам пусна вътре едно яйце и нагласи часовника. Отряза две филии от хляб, приготвен по английски, и ги препече. Намаза ги с масло и ги наряза на пръчици, сетне извади яйцето от водата и го обели отгоре.
	Били влезе в кухнята и рече:
	— Добро утро, тате.
	Вандам се усмихна на десетгодишния си син.
	— Добрутро. Закуската е готова.
	Момчето почна да се храни. Вандам седна срещу него с чаша чай и го загледа. Напоследък Били често изглеждаше уморен сутрин. По-рано на закуска неизменно биваше свеж. Да не би да спеше зле? Или просто метаболизмът му заприличваше повече на този на възрастните? А може би просто будуваше до късно и четеше криминалета на светлината на фенерче под завивката.
	Казваха, че Били прилича на баща си, но Вандам не виждаше приликата. Можеше обаче да види чертите на майката на Били: зелените очи, деликатната кожа и едва загатнатото презрително изражение на лицето, когато някой му противоречеше.
	Вандам винаги приготвяше закуската на сина си. Слугата беше напълно способен да се грижи за момчето, разбира се, и го правеше през повечето време; ала Вандам обичаше да пази този малък ритуал за себе си. Често това беше единственото време в деня, когато виждаше Били. Не говореха много — Били се хранеше, а Вандам пушеше — ала това нямаше значение: важното беше, че са заедно за малко в началото на всеки ден.
	След закуска Били си изми зъбите, а Джафар изкара мотоциклета на Вандам. Били се върна с ученическа барета на глава, а Вандам сложи униформеното кепе. Както правеха всеки ден, двамата си отдадоха чест.
	— Добре, сър, да вървим да спечелим войната.
	И тръгнаха.


	Кабинетът на Вандам беше в Сивите колони, една от групата постройки, оградени с бодлива тел, които представляваха Главната квартира Близък Изток. Когато пристигна, на бюрото му лежеше доклад за инцидент. Седна, запали цигара и зачете.
	Докладът беше от Асиут, на около петстотин километра на юг, и на пръв поглед Вандам не разбра защо е разпределен за разузнаването. Патрул прибрал стопаджия европеец, който след това убил с нож един ефрейтор. Тялото било намерено предната нощ, почти веднага, след като отсъствието на ефрейтора било забелязано, обаче няколко часа след настъпването на смъртта. Мъж, отговарящ на описанието на стопаджията, купил билет за Кайро на гарата, но по времето, когато тялото на ефрейтора било открито, влакът вече бил пристигнал в Кайро и убиецът се стопил в града.
	Нямаше отбелязан мотив.
	Египетската полиция и британската военна полиция вече разследваха в Асиут, а колегите им в Кайро, също като Вандам, щяха да узнаят подробностите тази сутрин. Каква беше причината да се намесва разузнаването?
	Вандам се навъси и пак се замисли. Европеец е прибран в пустинята. Казва, че колата му се повредила. Регистрира се в хотел. Тръгва си няколко минути по-късно и взима влака. Колата му не е намерена. Тялото на военен е намерено същата нощ в хотелската стая.
	Защо?
	Вандам вдигна телефона и позвъни в Асиут. На диспечерите във военния лагер им отне малко време да открият капитан Нюман, но накрая го засякоха в оръжейната и го викнаха на телефона.
	— Това убийство с нож почти прилича на провалено прикритие — рече Вандам.
	— Същото ми хрумна и на мен, сър — отговори Нюман. Звучеше младежки. — Затова разпределих доклада за разузнаването.
	— Правилна мисъл. Кажете ми, с какво впечатление останахте от човека?
	— Едър тип беше…
	— Разполагам с вашето описание — метър и осемдесет, към осемдесет килограма, тъмна коса и очи — обаче това не ми казва какъв е бил.
	— Разбирам — отвърна Нюман. — Е, честно казано, в началото ни най-малко не се усъмних в него. Изглеждаше капнал, което се връзваше с историята, че колата му се повредила на пътя в пустинята, а иначе си изглеждаше порядъчен гражданин: бял човек, прилично облечен, доста хубаво приказваше, с акцент, който той нарече холандски, или по-скоро африкански. Документите му бяха в ред — и досега съм съвсем сигурен, че бяха редовни.
	— Но…?
	— Каза ми, че наглежда бизнеса си в Горен Египет.
	— Съвсем разумно.
	— Да, обаче не ми приличаше на човек, чийто живот минава във вложения в няколко магазина или фабрички и памучни плантации. Много повече приличаше на самоуверен космополит — ако има пари за инвестиране, по-скоро ще го направи при някой борсов посредник в Лондон или в швейцарска банка. Просто не беше дребен собственик… Много е смътно, сър, обаче нали разбирате какво имам предвид?
	— Точно така — каза Вандам. „Нюман звучи като умен момък“, помисли той. „Защо се е забил в Асиут?“
	— И после ми хрумна — продължи Нюман, — че той просто се появи в пустинята, а аз наистина нямах представа откъде може да е дошъл… Затова казах на горкия Кокс да остане с него под претекст, че му помага, за да сме сигурни, че няма да офейка, преди да успеем да проверим историята му. Трябваше да го арестувам, разбира се, но, право да си кажа, сър, тогава имах само съвсем слабо подозрение…
	— Не мисля, че някой ви обвинява, капитане — отговори Вандам. — Добре сте направили да запомните името и адреса от документите. Алекс Волф, Вила Лез Оливие, Гардън Сити, нали?
	— Да, сър.
	Вандам затвори. Подозренията на Нюман бяха в съзвучие с неговия инстинкт за това убийство. Реши да говори с прекия си началник. Излезе от кабинета, понесъл доклада за инцидента.
	Разузнаването към Генералния щаб се командваше от бригаден генерал с титлата Директор на военното разузнаване. ДВР имаше двама заместници: ЗДВР (О) — за операциите — и ЗДВР (Р) — за разузнаването. Заместниците бяха с чин полковник. Началникът на Вандам, подполковник Боге, беше следващият след ЗДВР (О). Боге отговаряше за сигурността на личния състав и повечето му време минаваше в управление на апарата на цензурата. Задачата на Вандам бяха пробивите в сигурността, които не бяха направени чрез писане на писма. Той и хората му имаха няколкостотин агенти в Кайро и Александрия; в повечето клубове и барове имаше келнер на заплата при него, разполагаше с информатори сред прислугата в домовете на по-важните арабски политици, за Вандам работеше камериерът на крал Фарук, а също и най-богатият кайровски крадец. Интересуваше се кой приказва твърде много, и кой слуша; а измежду слушателите главната му мишена бяха арабските националисти. Ала изглеждаше възможно тайнственият мъж от Асиут да представлява друг вид заплаха.
	Досегашната военна кариера на Вандам беше белязана от един зрелищен успех и един голям провал. Провалът стана в Турция; Рашид Али беше избягал там от Ирак. Немците искаха да го измъкнат и да го използват за пропаганда; британците искаха той да остане на тъмно; а турците, ревниво пазещи своя неутралитет, не искаха да обидят никого. Работата на Вандам беше да се погрижи Али да остане в Истанбул, обаче онзи си размени дрехите с един немски агент и се измъкна от страната под носа на Вандам. Няколко дни по-късно се обръщаше към Близкия Изток с пропагандни речи по нацисткото радио. Вандам донякъде се отсрами в Кайро. От Лондон му казаха, че имат основания да вярват, че тук има голям пробив в сигурността, и след три месеца усърдно разследване Вандам откри, че един високопоставен американски дипломат докладва на Вашингтон с несигурен код. Кодът беше сменен, а Вандам беше произведен майор.
	Ако беше цивилен или даже военен в мирно време, щеше да се гордее с триумфа и да се примири с провала, и щеше да си каже „Понякога печелиш, понякога губиш.“ Ала на война грешките на офицера погубваха хора. В резултат на аферата с Рашид Али беше убита една агентка и Вандам не беше в състояние да си го прости.
	Почука на вратата на подполковник Боге и влезе. Реджи Боге беше нисък набит мъж на петдесетина години, с безупречна униформа и намазана с брилянтин черна коса. Когато не знаеше какво да каже — а това биваше често — той нервно се прокашляше и си прочистваше гърлото. Седеше зад грамадно извито бюро, по-голямо от бюрото на ДВР, и преглеждаше входящите документи. Готов винаги да предпочете разговорите пред работата, той подкани с жест Вандам да седне. Взе една яркочервена топка за крикет и почна да я премята от ръка в ръка.
	— Добре игра вчера — рече той.
	— И вие самият не се справихте зле — отвърна Вандам. Вярно беше: Боге беше единственият приличен боулер в отбора на разузнаването и бавните му подавания докараха четири уикета за четиридесет и два ръна. — А печелим ли войната?
	— Боя се, че има още дяволски лоши новини. — Сутрешното съвещание още не беше почнало, но Боге винаги научаваше новините предварително по слуховете. — Очаквахме Ромел да удари линията Газала фронтално. А би трябвало да го познаваме по-добре: човекът никога не се бие честно. Обходил е южния ни фланг, взел е щаба на Седма моторизирана и е пленил генерал Месърви.
	Потискащо позната история, така че Вандам изведнъж се почувства уморен.
	— Каква бъркотия — рече той.
	— За щастие, не успял да се добере до брега, така че дивизиите по линията Газала не са откъснати. Все пак…
	— Все пак, кога ще го спрем?
	— Няма да напредне още много. — Идиотска забележка: Боге просто не искаше да критикува генералите. — А ти какво си донесъл?
	Вандам му даде доклада за инцидента.
	— Предложението ми е лично да разследвам това.
	Боге прочете доклада и вдигна поглед. Лицето му беше безизразно.
	— Не виждам смисъл.
	— Прилича ми на провалено прикритие.
	— Ъ?
	— За убийството няма мотив, така че трябва да спекулираме — обясни Вандам. — Ето една възможност: стопаджията не е бил този, за когото се е представял, ефрейторът разкрил този факт и затова стопаджията убил ефрейтора.
	— Не е бил този, за когото се е представял — искаш да кажеш, че е бил шпионин? — Боге се разсмя. — И как предполагаш, че се е добрал до Асиут, с парашут ли? Или пеш?
	„Ето това е трудното, когато обясняваш нещо на Боге“, рече си Вандам — той се чувстваше задължен да се присмее на идеята, като оправдание, че не се е досетил сам.
	— Не е невъзможно някой малък самолет да се промъкне. Нито пък е невъзможно да се пресече границата.
	Боге подхвърли доклада над грамадното си писалище.
	— Според мен, не е много вероятно — рече той. — Не губи време с това.
	— Слушам, сър.
	Вандам вдигна доклада от пода и потисна познатия безсилен гняв. Разговорите с Боге винаги се превръщаха в състезание по бележене на точки и най-умно беше да не се участва в това.
	— Ще помоля полицията да ни осведомява за напредъка си, да ни праща копия от докладните и прочие. За досието.
	— Да. — Боге никога не възразяваше хората да му пращат копия за досието: това му позволяваше да си топва пръстите в работата, без да поема отговорност. — Слушай, какво ще кажеш да устроим някакви тренировки по крикет? Вчера видях, че там имат мрежи и боут. Ще ми се да вкарам нашия отбор във форма и да устроим още няколко мача.
	— Добра идея.
	— Гледай да организираш нещо, нали?
	— Слушам.
	Вандам излезе.
	На връщане към кабинета си той се питаше какво е толкова сбъркано в управлението на британската армия, та до подполковник да се издигне човек толкова празноглав, колкото Реджи Боге. Бащата на Вандам, служил като ефрейтор в първата война, обичаше да казва, че британските войници са „лъвове, предвождани от магарета“. Понякога Вандам си мислеше, че това още важи. Ала Боге не беше просто тъп. Понякога вземаше лоши решения, защото не беше достатъчно умен да вземе добри решения. Но на Вандам му се струваше, че в повечето случаи взема лоши решения, защото играе някаква друга игра, преструва се на добър или се мъчи да докаже превъзходство, или нещо подобно. Вандам не знаеше кое.
	Една жена в бяла болнична престилка му отдаде чест и той разсеяно отвърна на поздрава.
	— Майор Вандам, нали? — попита жената.
	Той спря и я погледна. Беше сред зрителите на мача по крикет и сега Вандам си спомни името й.
	— Доктор Абътнот. Добро утро.
	Тя беше висока спокойна жена приблизително на негова възраст. Спомни си, че е хирург — крайно необичайно за жена, даже и във военно време — и има чин капитан.
	— Вчера доста се потрудихте — рече тя.
	— И днес страдам от това — усмихна се Вандам. — Но ми беше приятно.
	— На мен също. — Гласът й беше нисък, прецизен. Тя беше доста самоуверена. — Ще ви видим ли в петък?
	— Къде?
	— На приема в Съюза.
	— А. — Англо-Египетският Съюз, клуб за отегчени европейци, от време на време опитваше да оправдае името си, давайки приеми за египетски гости. — С удоволствие. Кога?
	— В пет, за чай.
	Вандам имаше професионален интерес: това представляваше случай, когато египтяните можеха да дочуят служебни клюки, а служебните клюки понякога съдържаха полезна за противника информация.
	— Ще дойда.
	— Прекрасно. Ще се видим там. — Тя се обърна.
	— Чакам с нетърпение — рече Вандам на гърба й. Погледа я, докато тя се отдалечаваше, и се зачуди какво носи под болничната престилка. Беше стегната, елегантна и хладнокръвна: напомняше му за съпругата му.
	Влезе в кабинета си. Нямаше намерение да организира тренировки по крикет, нито да забрави за убийството в Асиут. Боге можеше да върви по дяволите. А Вандам щеше да иде на работа.
	За начало разговаря отново с капитан Нюман и му каза да се постарае описанието на Алекс Волф да бъде възможно най-широко разпространено.
	Позвъни на египетската полиция и се увери, че днес те ще проверяват кайровски хотели и приюти.
	Свърза се с Полевата сигурност, поделение на предвоенната Част за Отбрана на Канала, и помоли да зачестят проверките на лични документи за няколко дни.
	Каза на британския главен ковчежник на армията специално да внимава за фалшиви пари.
	Посъветва службата по радиоподслушването да е нащрек за нов, местен предавател; и за малко си помисли колко ще е хубаво, ако спецовете някога решат проблема с локализирането на радио чрез наблюдаване на предаванията.
	Накрая нареди на един сержант от своя щаб да посети всеки радио-магазин в Долен Египет — а те не бяха много — и да разпита за всички продажби на резервни части или апаратура, които могат да се използват за направата на предавател.
	После отиде във Вила Лез Оливие.
	Къщата носеше това име заради малката обществена градинка оттатък улицата — там сега горичка маслинови дръвчета цъфтяха и сипеха бели листенца като прах по сухата кафява трева.
	Къщата беше оградена от висока стена, прекъсната от тежка резбована дървена порта. Като стъпваше по орнаментите, Вандам се покатери през портата и скочи от другата страна. Озова се в голям двор. Наоколо варосаните стени бяха зацапани и мърляви, прозорците бяха със затворени олющени капаци. Той стигна до средата на двора и погледна празния фонтан. Яркозелен гущер се стрелна по сухото дъно.
	Мястото беше необитаемо най-малко от година.
	Вандам отвори един капак, счупи стъклото, пресегна се вътре да отвори прозореца и се прехвърли в къщата през перваза.
	„Не прилича на къща, която е дом на европеец“, помисли той, докато минаваше през тъмните прохладни стаи. Нямаше репродукции на ловни сцени, нямаше спретнати редици ярко подвързани романи на Агата Кристи и Денис Уитли, нямаше костюм в три части от Мейпълс или Хародс. Вместо това мебелировката се състоеше от големи възглавници и ниски маси, ръчно тъкани килими по подовете и стените.
	На горния етаж се натъкна на заключена врата. Отне му три или четири минути да я разбие с ритници. Зад вратата имаше кабинет.
	Помещението беше чисто и спретнато, с няколко доста луксозни мебели: широк нисък диван, тапициран с кадифе, резбована масичка за кафе, три подхождащи си старинни лампи, меча кожа, красиво инкрустирано писалище и облечен с кожа стол.
	На писалището имаше телефон, чиста бяла попивателна, писалка с дръжка от слонова кост и суха мастилница. В чекмеджето Вандам откри фирмени доклади от Швейцария, Германия и Съединените щати. Фин сервиз за кафе от кована мед събираше прах на малката масичка. На етажерка зад писалището имаше книги на няколко езика: френски романи от деветнадесети век, Малкия Оксфордски речник, един том, който се видя на Вандам арабска поезия, с еротични илюстрации, и Библията на немски.
	Нямаше лични документи.
	Нямаше писма.
	В къщата нямаше нито една снимка.
	Вандам седна на мекия кожен стол зад писалището и огледа стаята. Стая на мъж, дом на космополитен интелектуалец, човек, който от една страна беше внимателен, прецизен и спретнат, а от друга — чувствителен и сластен.
	Вандам беше заинтригуван.
	Европейско име, напълно арабска къща. Брошура за инвестиране в делови операции, книга с еротична арабска поезия. Древен кафеник и модерен телефон. Богата информация за характера и нито една следа, която да му помогне да открие човека.
	Стаята беше внимателно прочистена.
	Трябваше да има банкови извлечения, сметки от търговци, акт за раждане и завещание, писма от любовница и снимки на родители или деца. Мъжът беше събрал всички тези неща и ги беше отнесъл някъде, без да остави следа за самоличността си, сякаш знаеше, че някой ден някой ще дойде да го търси.
	— Алекс Волф, кой си ти? — попита на глас Вандам.
	Стана от стола и излезе от кабинета. Мина през къщата и през горещия прашен двор. Покатери се през портата и тупна на улицата. Отсреща един арабин в зелена раирана галабия седеше със скръстени крака на земята в сянката на маслините и наблюдаваше Вандам без любопитство. Вандам не изпита потребност да обясни, че е влязъл в къщата по служебна работа: униформата на британски офицер беше достатъчно авторитетна за почти всички в този град. Замисли се за другите източници, от които можеше да потърси сведения за собственика на тази къща: общински регистри, доколкото ги имаше; местни търговци, които са правели доставки тук, когато къщата е била обитаема; даже съседите. Щеше да натовари двама от хората си с това и да разкаже на Боге някаква история за прикритие. Качи се на мотоциклета си и ритна педала. Моторът изрева ентусиазирано и Вандам потегли.


>>	Трета глава

	Изпълнен с гняв и отчаяние, Волф седеше пред къщата и гледаше как британският офицер се отдалечава.
	Припомни си къщата каквато беше в момчешките му години — шумна от разговори, смях и веселие. Тук, край голямата резбована порта, винаги имаше пазач, чернокож гигант от юга, който седеше на земята, неподвластен на жегата. Всяка сутрин един свят мъж, стар и почти сляп, четеше някоя глава от Корана в двора. В хладината на колонадата от трите страни мъжете от семейството седяха на ниски дивани и пушеха с наргилета, а момчетата от прислугата поднасяха кафе в канички с дълги гърла. Още един чернокож пазач стоеше при вратата на харема, зад която жените скучаеха и дебелееха. Дните бяха дълги и топли, семейството беше богато и децата бяха доволни.
	Британският офицер с неговите шорти и мотоциклет, наглото лице и любопитните очи, скрити в сянката на островърхото униформено кепе, нахълта и разби детството на Волф. На Волф му се щеше да бе видял лицето на мъжа, понеже искаше някой ден да го убие.
	Мислеше за това място през цялото си пътуване. В Берлин и Триполи, и в Ел Агела, сред болката и изтощението на прехода през пустинята, страха и бързането на бягството от Асиут, вилата представляваше безопасно убежище, място, където да отпочине и да стане отново чист и здрав в края на своето пътуване. Очакваше с нетърпение да легне в банята и да сърба кафе в двора, и да води жени у дома, в голямото легло.
	А сега трябваше да иде някъде далече и да стои там.
	Беше останал навън цяла сутрин, ту крачеше по улицата, ту седеше под маслините, просто в случай, че капитан Нюман помни адреса и прати някого да претърси къщата; и беше купил предварително галабията в сука, защото знаеше, че дойде ли някой, ще търси европеец, а не арабин.
	Показването на оригиналните документи беше грешка. Разбираше това, след като се беше случило. Бедата беше, че той нямаше вяра на фалшификатите от Абвера. При срещите и съвместната работа с други шпиони чу ужасяващи разкази за глупашки и явни грешки в документите, произведени от германското разузнаване: небрежно отпечатване, нискокачествена хартия, че дори и правописни грешки в обикновени английски думи. В шпионската школа, където беше пратен за курса по радиошифроване, най-новата мълва беше, че всеки полицай в Англия знае, че определена серия номера на купоните идентифицира притежателя им като немски шпионин.
	Волф беше претеглил възможностите и беше подбрал онази, която му се видя по-малко рискована. Сгрешил беше и сега нямаше къде да иде.
	Изправи се, взе куфарите и тръгна.
	Замисли се за семейството си. Майка му и вторият му баща бяха покойници, но Волф имаше в Кайро трима заварени братя и една сестра. Трудно щеше да им бъде да го укрият. Щяха да ги разпитат още щом британците установяха самоличността на собственика на вилата, което можеше да стане днес; и ако братята и сестрата можеха да излъжат заради него, слугите им щяха да се разприказват. Нещо повече, той не можеше наистина да им се довери — когато вторият му баща почина, Алекс като най-голям син получи къщата и дял от наследството, макар да беше европеец, и осиновен, а не роден син. Имаше огорчение и срещи с адвокати; Алекс беше твърд и останалите така и не му простиха искрено.
	Помисли да се регистрира в хотел Шепхърд. За беля, полицията със сигурност щеше да се досети за същото: в Шепхърд вече сигурно разполагаха с описанието на убиеца от Асиут. И другите големи хотели скоро щяха да го получат. Това оставяше пансионите. Дали те щяха да бъдат предупредени зависеше от това, колко изчерпателни искат да са полицаите. И понеже бяха замесени англичани, полицаите щяха да се почувстват задължени да работят педантично. Все пак, съдържателите на малките къщи за гости често биваха прекалено заети да обръщат внимание на любопитни полицаи.
	Излезе от Гардън сити и се отправи към центъра на града. Улиците бяха още по-оживени и шумни, отколкото когато той беше напуснал Кайро. Имаше безчет униформи — не само британски, а и австралийски, новозеландски, полски, югославски, палестински, индийски и гръцки. Стройните елегантни египетски момичета с техните памучни рокли и тежки бижута успешно се състезаваха с червеноликите и унили европейки. На Волф му се стори, че по-малко от по-възрастните жени носеха традиционните черни роби и фереджета. Мъжете все още се поздравяваха по обичайния разточителен маниер — разперваха дясната ръка навън, преди да сключат длани с шумно пляскане, стискаха ръце поне минута или две, докато се държаха за раменете с лявата ръка и говореха развълнувано. Просяците и амбулантните търговци бяха наизлезли в големи количества, възползвайки се от притока на наивни европейци. В своята галабия Волф беше защитен, ала чужденците биваха обсаждани от сакати, жени с накацани от мухите бебета, ваксаджийчета и мъже, които продаваха всичко — от употребявани ножчета за бръснене до грамадни писалки, за които гарантираха, че съдържат мастило за шест месеца.
	Трафикът беше по-тежък. Бавните, отблъскващи трамваи бяха по-претъпкани от всякога, пътниците висяха на косъм от външната страна за перилото на стъпалото, тъпчеха се в кабинката с ватмана и седяха по турски на покрива. Автобусите и такситата не бяха по-добре — изглежда имаше недостиг на автомобилни части, понеже твърде много от колите бяха със счупени стъкла, спаднали гуми, задъхващи се двигатели и нямаха фарове или чистачки. Волф видя две таксита, старичък _Морис_ и още по-стар _Пакард_, най-накрая спрели да се движат и теглени от магарета. Единствените прилични возила бяха чудовищните американски лимузини на богатите паши и от време на време някой предвоенен английски _Остин_. Вкопчени в смъртоносно съревнование с моторните средства бяха гаритата с конски впряг, каручките с мулета на селяните и добитъкът — камили, овце, кози — без право на достъп до градския център по силата на най-неприложимия закон в египетския кодекс със закони.
	И шумът — Волф бе забравил шума.
	Трамваите непрекъснато звъняха със звънците си. При задръствания всички коли свиреха непрекъснато, а когато нямаше за какво да свирят, правеха го на общо основание. За да не останат по-назад, каруцарите и камиларите крещяха с пълно гърло. Много магазини и всички кафенета дънеха арабска музика от усилените до дупка евтини радиоапарати. Уличните продавачи подвикваха постоянно и пешеходците им отвръщаха да се махат. Кучетата лаеха, а из въздуха грачеха врани. От време на време всичко потъваше в рева на някой самолет.
	„Това е моят град“, помисли си Волф, „не могат да ме хванат тук.“
	Имаше десетина популярни пансиона, които обслужваха туристи от различна националност — швейцарски, австрийски, немски, датски, френски. Помисли за тях и ги отхвърли като твърде очевидни. Най-накрая се сети за евтина къща с мебелирани стаи, държана от монахини в Булак, в пристанищния квартал. Грижеха се главно за моряците, които се спускаха по Нил с парни влекачи и фелуки, натоварени с памук, въглища, хартия и камък. Волф можеше да е сигурен, че няма да го ограбят, заразят или убият, и че никой нямаше да се сети да го търси там.
	Щом излезе от района на хотелите, улиците станаха малко по-безлюдни, но не твърде много. Не можеше да види реката, но понякога през скупчените сгради съзираше високото триъгълно платно на някоя фелука.
	Странноприемницата представляваше голяма, рушаща се постройка, която е била вилата на някакъв паша. Сега над свода на портата имаше бронзово разпятие. Монахиня в черно расо поливаше цветна лехичка пред сградата. През свода Волф зърна хладен тих коридор. Днес бе извървял няколко километра с тежките си куфари — с нетърпение очакваше почивка.
	От странноприемницата излязоха двама египетски полицаи.
	Волф набързо мерна широките кожени колани, неизбежните слънчеви очила, армейската подстрижка, и сърцето му помръкна. Обърна гръб към тях и заговори на монахинята в градинката на френски:
	— Добър ден, сестро.
	Тя се надигна от поливането и му се усмихна:
	— Добър ден.
	Беше изненадващо млада.
	— Квартира ли търсите?
	— Не. Просто благословията ви.
	Двамата се приближиха, Волф се напрегна, приготви отговорите си, ако го питат, и обмисли в коя посока да хване, ако се наложи да бяга; те подминаха, увлечени в спор за някакво конно надбягване.
	— Господ да ви благослови — произнесе монахинята.
	Волф й благодари и продължи. Беше по-зле, отколкото си го бе представял. Полицията сигурно проверяваше навсякъде. Краката на Волф вече бяха разранени, а ръцете го боляха от мъкненето на багажа. Беше разочарован, а и малко ядосан, понеже всичко в неговия град бе прочуто с неорганизираността си, и все пак изглеждаше, че те предприемаха ефикасна операция само срещу него. Свърна и отново се отправи към центъра на града. Започна да се чувства като в пустинята, все едно върви безспирно и не стига доникъде.
	В далечината видя позната висока фигура — Хюсеин Фахми, стар приятел от училище. Волф за кратко се парализира. Хюсеин със сигурност щеше да го приеме, а и може би можеше да му се вярва; той обаче имаше жена и три деца, и как щеше да им обясни, че чичо Ахмед идва за дълго, но това е тайна; не бива да споменават името му пред приятелите им… А как наистина Волф би обяснил на самия Хюсеин? Хюсеин погледна към него, Волф бързо се обърна, пресече улицата и се стрелна зад един трамвай. Щом се оказа на отсрещния тротоар, той бързо тръгна по някакъв сокак, без да се обръща. Не, не можеше да търси подслон при стари училищни приятели.
	Излезе от сокака на друга улица и разбра, че е близо до Немското училище. Запита се дали все още е отворено — много от немските поданици в Кайро бяха интернирани. Тръгна към него, после видя как пред сградата патрул на Полевата сигурност проверява документи. Бързо се обърна и се върна по пътя, по който беше дошъл.
	Трябваше да изчезне от улиците.
	Чувстваше се като плъх в лабиринт — накъдето и да се обърнеше, бе блокиран. Видя такси, голям стар _Форд_, а изпод капака му съскаше дим. Махна му и скочи вътре. Даде на шофьора адрес и колата се изстреля на трета скорост, явно единствената, която работеше. На два пъти спираха, та шофьорът да долее кипящия радиатор и Волф се смъкваше на задната седалка в опит да скрие лицето си.
	Таксито го отведе в коптския квартал, старото християнско гето.
	Плати на шофьора и слезе по стъпалата към входа. Даде няколко пиастра на старицата, която държеше грамадния дървен ключ, и тя го пусна вътре.
	Гетото представляваше остров на тъмнина и покой в бурното кайровско море. Волф минаваше по тесните пасажи и смътно долавяше ниското песнопение от старите църкви. Подмина училището и синагогата, и избата, където се предполагаше, че Мария е донесла Иисус. Накрая влезе в най-малката от петте църкви.
	Службата щеше да започне всеки миг. Волф остави драгоценните си куфари край една пейка. Поклони се на изобразените по стените светци, приближи олтара, коленичи и целуна ръка на свещеника. Върна се на пейката и седна.
	Хорът подхвана дял от Писанието на арабски. Волф се намести на пейката. Тук щеше да е в безопасност, докато се стъмни. После щеше да опита последния си шанс.


	_Ча-ча_ беше голям нощен клуб на открито, в градина край реката. Както обикновено, беше претъпкано. Волф зачака на опашката от британски офицери и техните момичета, докато сафрагите разположат допълнителни сглобяеми маси из всеки квадратен сантиметър от пространството. На сцената някакъв комик говореше:
	— Почакайте Ромел да се добере до _Шепхърд_ — ето това ще го спре.
	Волф най-сетне получи маса и бутилка шампанско. Вечерта беше топла и сценичните светлини само влошаваха положението. Публиката беше буйна — хората бяха жадни, а се предлагаше само шампанско, така че бързо се напиха. Взеха да викат за звездата на програмата, Соня ел-Арам.
	Първо се наложи да послушат как една дебела гъркиня пее _Ще те срещна в сънищата си_ и _Нямам си никого_ (което ги разсмя). После обявиха Соня. Тя обаче не се появи веднага. Докато минутите течаха, публиката ставаше все по-шумна и нетърпелива. Най-сетне, когато сякаш бяха на ръба на метежа, изгърмяха барабани, светлините угаснаха и се спусна тишина.
	Когато централният прожектор се включи, Соня стоеше в средата на сцената — неподвижна, с прострени към небето ръце. Носеше прозирни шалвари и обсипан с пайети елек, а тялото й беше покрито с бяла пудра. Музиката засвири — барабани и зурна — и Соня се раздвижи.
	Волф отпиваше от шампанското и гледаше с усмивка. Соня все още беше най-добрата.
	Тя бавно разлюля хълбоци, пристъпвайки от крак на крак. Ръцете й затрепериха, после раменете й се раздвижиха и гърдите й се поклатиха, а след това прочутият й корем се завъртя хипнотично. Ритъмът се ускори. Тя затвори очи. Като че всяка част от тялото й се движеше независимо от останалите. Както винаги, Волф усети — подобно на всички мъже в публиката — че е сам с нея, че представлението й е единствено за него и не е преструвка, сценичен номер, а сластните й движения са конвулсивни, тя трябва да се движи, водена към плътски екстаз от собственото си пищно тяло. Публиката беше напрегната, смълчана, запотена, омагьосана. Соня се движеше все по-бързо и по-бързо, като в транс. Музиката достигна своя връх. В последвалия миг тишина Соня извика кратко и остро, сетне падна назад, краката й бяха подгънати под нея, коленете й бяха разтворени и тя се навеждаше, докато главата й докосна дървената сцена. Остана така за малко, после светлините угаснаха. Гостите се изправиха с одобрителен рев.
	Отново стана светло, а Соня си беше отишла.
	Тя никога не излизаше на бис.
	Волф стана от мястото си. Даде на келнера една лира — тримесечната заплата за повечето египтяни — за да го отведе зад кулисите. Келнерът му показа вратата на гримьорната на Соня и си тръгна.
	Волф почука.
	— Кой е?
	Волф влезе.
	Соня, облечена в копринена роба, седеше на високо столче и сваляше грима си. Видя го в огледалото и се обърна с лице към него.
	— Здравей, Соня — рече Волф.
	Тя го гледаше гневно и след продължително мълчание продума:
	— Копеле такова.


	Не се беше променила.
	Хубава жена беше. Имаше лъскави черни коси, дълги и тежки; големи и леко изпъкнали кафяви очи с гъсти мигли; високи скули оформяха лицето, та да не изглежда обло; извит, елегантно надменен нос и сочна уста с равни бели зъби. Тялото й се състоеше само от извивки, ала тя беше с няколко сантиметра над средния ръст и затова не изглеждаше пухкава.
	Очите й блестяха гневно.
	— Какво правиш тук? Къде беше? Какво е станало с лицето ти?
	Волф остави куфарите си и седна на дивана. Вдигна поглед към нея. Соня стоеше с ръце на хълбоците, вирнала брадичка, а гърдите й се очертаваха под зелената коприна.
	— Красива си.
	— Махай се оттук.
	Волф я разучаваше внимателно. Познаваше я прекалено добре, та да я харесва или да не я харесва: беше част от миналото му, подобно на стар приятел, който си остава приятел, въпреки грешките, просто защото открай време е тук. Волф се питаше какво е станало със Соня в годините, откак той напусна Кайро. Дали се беше омъжила, дали си беше купила къща, дали се беше влюбила, сменила импресариото си, родила дете? Този следобед в сумрачната прохладна църква той мисли много как да подходи към нея, ала не реши нищо, понеже не беше сигурен как ще се държи тя с него. И още не беше сигурен. Изглеждаше ядосана и надменна, ала беше ли искрена? Трябваше ли той да се държи очарователно и забавно, или нападателно и насилнически, или безпомощно и умоляващо?
	— Имам нужда от помощ — рече той с равен глас.
	Изражението й не се промени.
	— Британците ме подгониха — продължи Волф. — Наблюдават къщата ми, а из всички хотели е разпратено описанието ми. Нямам къде да спя. Искам да се нанеса при теб.
	— Върви по дяволите — отвърна тя.
	— Нека ти кажа защо те напуснах.
	— След две години никакво извинение няма да е достатъчно.
	— Дай ми минута да ти обясня. Заради… всичко.
	— Нищо не ти дължа. — Тя го гледа ядно още малко, после отвори вратата. Волф си каза, че ще го изхвърли. Наблюдаваше лицето й, докато тя гледаше него и държеше вратата. После подаде глава навън и викна:
	— Някой да ми донесе нещо за пиене!
	Волф се поотпусна.
	Соня се върна вътре, затвори вратата и му каза:
	— Една минута.
	— И ще стоиш над мен като надзирател? Не съм опасен. — Волф се усмихна.
	— О, опасен си — отвърна тя, обаче се върна на столчето и пак се зае с лицето си.
	Волф се поколеба. Другият проблем, който беше обмислял през дългия следобед в коптската църква, беше как да й обясни защо я е напуснал без да се сбогува и повече не се е свързал с нея. Само истината звучеше убедително. Колкото и да не му се щеше да споделя тайната си, трябваше да й каже, понеже беше отчаян, а тя беше единствената му надежда.
	— Помниш ли, че през тридесет и осма ходих в Бейрут? — попита той.
	— Не.
	— Донесох ти оттам нефритена гривна.
	Погледите им се срещнаха в огледалото.
	— Вече не е у мен.
	Волф знаеше, че тя лъже, и продължи.
	— Бях там, за да се срещна с един офицер от германската армия на име Хайнц. Той ме помоли да работя за Германия в предстоящата война. Съгласих се.
	Соня се извърна от огледалото, с лице към Волф, и той можа да прочете в очите й нещо като надежда.
	— Казаха ми да се върна в Кайро и да чакам вест от тях. И преди две години това се случи. Поискаха да отида в Берлин. Отидох. Преминах обучение, после работих на Балканите и в Леванта. Върнах се в Берлин през февруари, за да ме инструктират за нова задача. Пратиха ме тук…
	— Какво ми казваш? — попита невярващо тя. — Че си _шпионин_?
	— Да.
	— Не ти вярвам.
	— Виж. — Той взе единия куфар и го отвори. — Това е радио, с което да пращам съобщения на Ромел. — Затвори куфара и отвори другия. — Това са финансите ми.
	Соня зяпаше спретнатите пачки.
	— Боже мой! Това е _богатство_.
	На вратата се почука. Волф затвори куфара. Влезе келнер с бутилка шампанско в кофичка лед. Като видя Волф, той попита:
	— Да донеса ли още една чаша?
	— Не — нетърпеливо отвърна Соня. — Върви си.
	Келнерът си отиде. Волф отвори шампанското, напълни чашата, даде я на Соня, после отпи продължително от бутилката.
	— Слушай — рече той, — нашата армия побеждава в пустинята. Можем да им помогнем. Трябва да са осведомени за силите на британците — брой на войниците, кои дивизии, имената на командващите, качеството на оръжията и екипировката и — ако е възможно — бойните планове. Ние сме тук, в Кайро, и можем да узнаем тези неща. После, когато германците победят, ние ще сме герои.
	— Ние?
	— Ти можеш да ми помогнеш. И първото, което можеш да направиш, е да ме подслониш. Мразиш англичаните, нали? Искаш ли да видиш как ги изхвърляме?
	— Бих го направила за всеки, освен за тебе. — Соня допи шампанското и си наля отново.
	Волф взе чашата от ръката й и отпи.
	— Соня, ако ти бях пратил картичка от Берлин, британците щяха да те хвърлят в затвора. Сега вече знаеш защо и няма причина да се ядосваш. — Той сниши глас. — Можем да върнем старите времена. Ще имаме хубава храна, най-доброто шампанско, нови дрехи, пищни увеселения и американска кола. Ще идем в Берлин. Ти винаги си искала да танцуваш в Берлин. Ще бъдеш звезда. Германия е държава от нов вид — ние ще управляваме света и ти можеш да бъдеш принцеса. Ние… — Той млъкна. Нищо от казаното не достигаше до нея. Време беше да изиграе последната си карта. — Как е Фавзи?
	Соня сведе очи.
	— Тръгна си, кучката.
	Волф остави чашата и положи длани на шията на Соня. Тя вдигна поглед към него, без да помръдне. С палци под брадичката й, той я принуди да стане. — Ще намеря за нас нова Фавзи — тихо рече той. Видя, че очите й внезапно овлажняха. Ръцете му се плъзнаха по копринената роба надолу по тялото й и погалиха хълбоците й. — Само аз разбирам от какво се нуждаеш. Сведе уста към нейната, захапа устната й и стисна, докато не вкуси кръв.
	Соня затвори очи и изстена.
	— Мразя те.


	Във вечерния хлад Волф крачеше към лодката по пътеката край Нил. Драскотините по лицето му бяха заздравели, а вътрешностите му отново работеха нормално. Облечен беше в бял костюм и носеше две торби с любимите си храни.
	Островното предградие Замалек беше тихо и спокойно. Дрезгавата шумотевица от центъра на града се долавяше едва-едва отвъд широката ивица вода. Бавната кална река леко плискаше жилищните лодки, наредени край брега. Лодките, с всякакъв вид и размер, ярко боядисани и луксозно обзаведени, се кипреха на светлината на залязващото слънце.
	Лодката на Соня беше по-малка и по-богато обзаведена от повечето други. Трап водеше от пътя до горната палуба, която беше отворена за бриза, но засенена от слънцето с тента на бели и зелени райета. Волф стъпи на лодката и слезе вътре по стълбата. Беше претъпкано с мебели: столове, дивани, маси, бюфети, пълни с дреболии. Откъм носа имаше малка кухничка. Кафеникави кадифени завеси от пода до тавана разделяха помещението на две и обособяваха спалня. Оттатък спалнята, в кърмата, имаше баня.
	Соня седеше на възглавница и лакираше ноктите на краката си. „Чудно колко размъкната може да изглежда“, рече си Волф. Носеше мърлява басмена рокля, лицето й изглеждаше изпито, косите й бяха невчесани. А след половин час, когато тръгне за клуб _Ча-ча_, щеше да изглежда като сън.
	Волф остави торбите на масата и почна да вади покупките.
	— Френско шампанско… английски мармалад… немска наденица… пъдпъдъчи яйца… шотландска пушена сьомга…
	Соня изумено вдигна поглед.
	— Никой не може да намери такива работи — война е.
	Волф се усмихна.
	— В Кулали има една гръцка бакалийка, където стопанинът помни добрите клиенти.
	— Сигурен ли е?
	— Не знае къде живея. Освен това, неговият магазин е единственото място в Северна Африка, където може да се намери хайвер.
	Соня се приближи и бръкна в едната торба.
	— Хайвер! — тя отвори бурканчето и почна да яде с ръце. — Не съм яла хайвер, откакто…
	— Откакто аз си тръгнах — довърши Волф. Сложи бутилка шампанско в сандъка с лед. — Ако изчакаш няколко минути, ще можеш да пийнеш и студено шампанско с хайвера.
	— Не мога да чакам.
	— Никога не си могла.
	Той извади англоезичен вестник от торбата и почна да го преглежда. Беше долнопробен вестник, пълен с официални съобщения; новините за войната бяха по-цензурирани от емисиите на радио БиБиСи, които всички слушаха, а местните репортажи бяха още по-зле — не беше законно да се отпечатват изявленията на политиците от египетската опозиция.
	— Все още няма нищо за мен тук — рече Волф. Разказал беше на Соня за събитията в Асиут.
	— Винаги изостават с новините — отвърна тя с пълна с хайвер уста.
	— Не е там работата. Ако съобщят за убийството, ще трябва да кажат какъв е бил мотивът. А ако не кажат, всички ще се досетят. Британците не искат хората да подозират, че германците имат шпиони в Египет. Не изглежда добре.
	Соня влезе в спалнята да се преоблече. Провикна се иззад завесата:
	— Означава ли това, че са спрели да те търсят?
	— Не. Срещнах Абдулла в сука. Казва, че египетската полиция всъщност не се интересува много, обаче имало някой си майор Вандам, който продължава да натиска. — Волф остави вестника и се свъси. Щеше му се да знае дали Вандам е офицерът, който проникна във Вила лез Оливие. Щеше му се да можеше да огледа по-добре онзи мъж, ала през улицата и засенчено от козирката на фуражката лицето на офицера беше едно тъмно петно.
	— Абдулла откъде знае? — попита Соня.
	— Не знам — сви рамене Волф. — Крадец е, чува разни работи.
	Отиде при сандъка с лед и извади бутилката. Не беше съвсем изстинала, но той беше жаден. Наля две чаши. Соня се появи преоблечена: както Волф очакваше, тя се беше преобразила — косите й бяха съвършени, лицето й беше гримирано леко, но разумно, носеше фина вишнева рокля и подходящи обувки.
	Няколко минути по-късно по трапа се чуха стъпки и почукване на люка. Таксито на Соня беше пристигнало. Тя пресуши чашата си и тръгна. Двамата с Волф не си казваха нито здравей, нито довиждане.
	Волф отиде до шкафа, където държеше радиото. Извади английския роман и листа с ключа към кода. Разучи го. Денят беше двадесет и осми май. Той трябваше да добави четиридесет и две — за годината — към двадесет и осем и да отвори романа на съответната страница, която да използва за кодирането на съобщението си. Май беше пети месец, така че щеше да се използва всяка пета буква на страницата.
	Реши да прати съобщение ПРИСТИГНАХ. НАСТАНЯВАМ СЕ. ПОТВЪРДЕТЕ. Като почна от началото на седемдесета страница, Волф затърси буквата П. Като броеше всяка пета буква, се падаше десета. Значи кодът му щеше да е десетата буква от азбуката, И. После му трябваше Р. В книгата третата буква след П се падаше Р. Значи Р от „пристигнах“ щеше да се замени с третата буква от азбуката, В. За редките букви като Х имаше отделен начин за представяне.
	Това кодиране беше вариант на еднократното заместване, единственият тип код, който беше неразбиваем и на теория, и на практика. Подслушващият трябваше да разполага едновременно с книгата и с ключа, за да декодира съобщението.
	След като кодира съобщението, Волф погледна часовника си. Трябваше да излъчи в полунощ. Разполагаше с няколко часа, преди да стане време да включи радиото, за да загрее. Наля си още една чаша шампанско и реши да дояде хайвера. Извади лъжица и взе бурканчето. Беше празно — Соня беше изяла всичко.


	Пистата представляваше ивица пустиня, набързо очистена от тръни и едри камъни. Ромел погледна надолу, когато земята се надигна да го посрещне. _Щорх_, лекият самолет, ползван от германските командири за кратки пътувания по бойното поле, се спусна като муха с дългите си тънки предни колесници. Самолетът спря и Ромел изскочи навън.
	Първо го удари жегата, после — прахът. Горе, в небето, беше относително прохладно, сега имаше чувството, че е влязъл във фурна. Веднага почна да се поти. Щом вдиша, тънък пласт прах полепна по устните и върха на езика му. Една муха кацна на големия му нос и той я пропъди.
	Фон Мелентин, офицерът от разузнаването на Ромел, хукна към него през пясъка. Високите му ботуши вдигаха облаци прахоляк. Изглеждаше развълнуван.
	— Кеселринг е тук — съобщи той.
	— _Auch, das noch_ — рече Ромел. — Само това ми трябваше.
	Кеселринг, ухиленият фелдмаршал, въплъщаваше всичко, което Ромел не харесваше в германските въоръжени сили. Беше офицер от Генералния щаб, а Ромел ненавиждаше Генералния щаб; беше сред основателите на Луфтвафе, което така често беше проваляло Ромел в пустинната война; и най-лошото от всичко, беше сноб. Един от язвителните му коментари беше стигнал до Ромел. Като се оплаквал, че Ромел е груб към подчинените си офицери, Кеселринг рекъл:
	— Може би си струва да се поговори с него за това, стига да не беше вюртембергчанин.
	Вюртемберг беше провинцията, откъдето беше родом Ромел, и тази забележка изразяваше предразсъдъците, с които той се бореше през цялата си кариера.
	Тръгна тежко през пясъка към командирската кола, следван по петите от фон Мелентин.
	— Генерал Крювел е пленен — каза фон Мелентин. — Наложи се да помоля Кеселринг да поеме работата му. Прекара следобеда в опити да открие къде се намирате.
	— Става все по-зле — кисело отвърна Ромел.
	Влязоха в задната част на командирската машина, грамаден камион. Имаха нужда от сянка. Кеселринг беше приведен над карта, отпъждаше мухите с лявата ръка, докато с дясната проследяваше някаква линия. Вдигна поглед и се усмихна.
	— Драги ми Ромел, слава Богу, че се върнахте — мазно рече той.
	Ромел свали фуражката си.
	— Водих сражение — изръмжа той.
	— И аз така разбрах. Какво стана?
	Ромел посочи на картата.
	— Това е линията Газала. — Линията представляваше поредица четвъртити укрепления, свързани с минни полета, която вървеше от брега при Газала право на юг в пустинята около осемдесет километра. — Направихме един остър завой при южния край на линията и ги ударихме в гръб.
	— Добра идея. Какво се обърка?
	— Свършихме бензина и мунициите. — Ромел внезапно се почувства много уморен, седна тежко и додаде — Отново.
	Кеселринг като главнокомандващ (Юг) отговаряше за снабдяването на Ромел, ала фелдмаршалът изглежда не забеляза скритата критика.
	Един ординарец влезе с поднос чаши чай. Ромел отпи от своята. В чая имаше пясък.
	Кеселринг продължи небрежно.
	— Днес следобед имах необичайно преживяване, поех ролята на един от подчинените ви командири.
	Ромел изсумтя. Знаеше, че ще последва нещо саркастично. Сега не му се щеше да се дуелира с Кеселринг. Искаше да помисли върху битката.
	Кеселринг продължи:
	— Установих, че ми е крайно трудно да го правя с ръце, вързани поради подчинението на Главна квартира, която не издава заповеди и с която никой не може да се свърже.
	— Намирах се в сърцето на битката, давах заповеди на място.
	— Все пак, трябваше да държите връзка.
	— Така воюват британците — тросна се Ромел. — Генералите са на километри зад линията и държат връзка. А аз побеждавам. Ако разполагах със снабдяване, досега да съм в Кайро.
	— Няма да ходите в Кайро — остро рече Кеселринг. — Отивате в Тобрук. Ще останете там, докато аз превзема Малта. Такива са заповедите на Фюрера.
	— Разбира се. — Ромел нямаше да подхваща отново този спор; още не. Тобрук беше непосредствената цел. Паднеше ли това укрепено пристанище, конвоите от Европа — макар и оскъдни — можеха да идват право на фронтовата линия и така да се избегне дългият път през пустинята, който гълташе толкова много бензин. — И за да стигнем до Тобрук, ние трябва да разкъсаме линията Газала.
	— Каква е следващата ви стъпка?
	— Ще се оттегля и ще прегрупирам. — Ромел забеляза, че Кеселринг вдига вежди: фелдмаршалът знаеше колко много той мрази да се оттегля.
	— И как ще постъпи противникът? — Въпросът на Кеселринг беше към фон Мелентин, който като разузнавач отговаряше за подробната преценка на позицията на противника.
	— Ще ни преследва, но не веднага — отговори фон Мелентин. — Никога не бързат да се възползват от преимуществото си, за щастие. Рано или късно обаче ще опитат да пробият.
	— Въпросът е кога и къде — каза Ромел.
	— Наистина — съгласи се фон Мелентин. Явно се поколеба, после продължи. — В днешните доклади има една дреболия, която ще ви заинтересува, господин генерал. Шпионинът се свърза.
	— Шпионинът ли? — смръщи се Ромел. — О, той! — Вече си спомни. Беше летял до оазиса Джало, дълбоко в Либийската пустиня, за последни инструкции на шпионина, преди той да започне дългия си маратонски преход. Волф, така се казваше. Ромел беше впечатлен от куража му, но беше песимист относно шансовете му. — Откъде се обади?
	— Кайро.
	— Значи се е добрал дотам. Щом е способен на това, способен е на всичко. Може би ще успее да предскаже пробива.
	— Боже мой — намеси се Кеселринг. — Да не би да сте започнали да разчитате на шпиони?
	— На никого не разчитам! — отвърна Ромел. — Аз съм онзи, на когото всички останали разчитат.
	— Добре. — Както винаги, Кеселринг беше невъзмутим. — Както знаете, от разузнаването никога няма особена полза, а разузнавателните сведения от шпиони са най-лоши от всичките.
	— Съгласен съм — рече Ромел по-спокойно. — Но имам чувството, че този може да е различен.
	— Съмнявам се — отговори Кеселринг.


>>	Четвърта глава

	Елен Фонтана погледна лицето си в огледалото и си рече: „на двадесет и три години съм, сигурно вече погрознявам“.
	Приближи се още малко към огледалото и се взря внимателно в търсене на признаци за влошаване. Цветът на кожата й беше съвършен. Откритите й кафяви очи бяха бистри като планинско езеро. Нямаше бръчки. Лицето й беше детско, фино, невинно като на сираче. Беше като колекционер на произведения на изкуството, който проверява най-доброто си притежание: мислеше за лицето си като за своя собственост, а не като част от нея самата. Усмихна се и лицето в огледалото й се усмихна в отговор. Лека, загатната усмивка, с намек за пакостливост: знаеше, че може да накара някой мъж да се облее в студена пот.
	Взе бележката и пак я прочете.
C>
@@	Четвъртък
	Скъпа Елен,
	Страхувам се, че всичко свърши. Жена ми разбра. Загладихме нещата, но се наложи да обещая никога повече да не се срещам с теб. Можеш да останеш в апартамента, разбира се, обаче не мога да плащам наема повече.
	Толкова съжалявам, че се случи така, но предполагам, и двамата знаехме, че не може да продължава вечно. Пожелавам ти късмет.
@	Твой Клод
C$
	„Просто така“, рече си тя.
	Накъса бележката, пълна с евтини сантименталности. Клод беше дебелак, полугрък, полуфранцузин и притежаваше три ресторанта в Кайро и един в Александрия. Беше културен, забавен и мил, но когато дойде критичният момент, въобще не го беше грижа за Елен.
	Беше третият за шест години.
	Започна се с Чарлз, борсовия агент. Тя беше на седемнадесет, нямаше пукната пара, нямаше работа и се боеше да се върне у дома. Чарлз я настани в апартамента и я посещаваше всеки вторник вечер. Тя го изхвърли, щом Чарлз я предложи на брат си, все едно беше чиния със захаросани плодове. После — Джони, най-добрият от тримата, който искаше да се разведе със съпругата си и да се ожени за Елен. Тя му отказа. А сега и Клод си отиде.
	От самото начало знаеше, че в това няма бъдеще.
	Връзките се проваляха колкото по тяхна, толкова и по нейна вина. Явните причини — братът на Чарлз, предложението на Джони, съпругата на Клод — бяха просто оправдания или може би катализатори. Истинската причина беше неизменна: Елен беше нещастна.
	Обмисляше възможността за нова връзка. Знаеше какво ще стане. До един момент щеше да живее от спестяванията си в банката _Барклис_ на Шари Каср-ел-Нил — когато имаше мъж, тя винаги успяваше да спести. После щеше да забележи как балансът бавно се топи и да се хване на работа в танцова трупа, където да размахва крака и да полюлява дупе в някой клуб за няколко дни. После… тя погледна към огледалото и отвъд него, очите й се замъглиха, докато си представяше четвъртия си любовник. Навярно ще е италианец с блестящи очи, грижливо оправени коси и безупречен маникюр. Може би ще го срещне в бара на хотел Метрополитен, където пият репортерите. Той ще я заговори, после ще й предложи питие. Тя ще му се усмихне и той ще се загуби. Ще си направят среща за вечеря за следващия ден. Тя ще изглежда изумително, когато влезе в ресторанта, уловила го под ръка. Всички ще извръщат глави, а той ще се гордее. Ще последват още срещи. Ще й прави подаръци. После той ще опита да я прелъсти, после още веднъж, а накрая третият му опит ще успее. На нея ще й бъде приятно да се любят — интимността, докосването, милувките — и ще го накара да се чувства като крал. Той ще я оставя призори, но ще се връща вечер. Ще престанат да ходят на ресторант заедно — „твърде е рисковано“ ще каже той — но ще прекарва все повече време в апартамента и ще започне да плаща наема и сметките. И тогава Елен ще има всичко, което иска: дом, пари и привързаност. Ще започне да се чуди защо е така нещастна. Ще направи сцена, ако той закъснее с един час. Ще се цупи мрачно, всеки път, когато той спомене съпругата си. Ще се оплаква, че не й прави подаръци вече, но ще ги приема равнодушно. Мъжът ще се дразни, ала няма да може да я напусне, защото по това време ще копнее за неохотните й целувки, ще е алчен за съвършеното й тяло; и тя ще продължава да го кара да се чувства като крал в леглото. Тя ще се отегчава от разговорите с него; ще изисква повече страст, отколкото той може да даде; ще се карат. Най-сетне ще дойде и кризата. Съпругата му ще стане подозрителна или детето му ще се разболее, или ще се наложи той да замине за половин година по работа, или парите му ще свършат. И Елен пак ще е там, където е сега: бездейна, самотна, без репутация — и с една година по-стара.
	Очите й отново се фокусираха и тя пак видя лицето си в огледалото. Лицето й беше причината за всичко това. Заради лицето си тя живееше така безцелно. Ако беше грозна, все щеше да копнее по такъв живот и да не разбере колко е празен. „Ти ме отклони от пътя“, помисли тя; „ти ме измами, ти ме представи за друга. Ти не си моето лице, ти си маска. Трябва да спреш да се мъчиш да управляваш живота ми.“
	„Аз не съм красавица от кайровското общество, аз съм момиче от александрийските коптори.
	Аз не съм независима жена, аз съм почти уличница.
	Аз не съм египтянка, аз съм еврейка.
	Името ми не е Елен Фонтана. Името ми е Абигаил Аснани.
	И искам да си ида у дома.“


	Младежът зад бюрото в Еврейската агенция в Кайро носеше ярмулка. По брадичката му имаше мъх, а страните му бяха голи. Попита я за името и адреса. Забравила решението си, тя се представи като Елен Фонтана.
	Младежът явно се пообърка. Тя беше свикнала с това: повечето мъже почваха леко да се вълнуват, когато тя им се усмихнеше.
	— Имате ли… тоест, имате ли нещо против — подзе той, — да ви попитам защо искате да отидете в Палестина?
	— Аз съм еврейка — тросна се тя. Не би могла да обясни живота си на това момче. — Всичките ми роднини са мъртви. Похабявам си живота. — Първото не беше вярно. Второто обаче беше.
	— Какво бихте работили в Палестина?
	Не беше се замисляла за това.
	— Каквото и да е.
	— Работата е преди всичко земеделска.
	— Добре.
	Той се усмихна мило. Вече се беше поокопитил.
	— Не бих искал да ви обидя, но не ми приличате на ратайкиня.
	— Ако не исках да променя живота си, нямаше да искам да ида в Палестина.
	— Да. — Момъкът се заигра с писалката. — А сега какво работите?
	— Пея, а като не намеря работа с пеене, танцувам. Като не намеря работа за танцьорка, сервирам. — Беше повече или по-малко вярно. Беше работила и трите неща от време на време, макар че танците бяха единственото, с което се справяше, при това не беше блестяща. — Казах ви, пропилявам си живота. Защо са всичките тези въпроси? Да не би в Палестина вече да приемат само с колежанско образование?
	— Нищо подобно. Обаче е много трудно да се влезе. Британците са наложили квота и всичките места са заети от бежанци от нацистите.
	— Защо не ми го казахте по-рано? — ядоса се тя.
	— По две причини. Едната е, че можем да вкарваме хора в Палестина незаконно. Другата… другата изисква малко повече време за обяснение. Бихте ли почакали минутка? Трябва да телефонирам.
	Още му беше сърдита, задето я разпита преди да й каже, че няма места.
	— Не съм сигурна, че има смисъл да чакам.
	— Има, честна дума. Много е важно. Само минута-две.
	— Добре.
	Отиде в задната стая да се обади. Елен чакаше нетърпеливо. Денят ставаше все по-горещ, а помещението не беше проветриво. Тя се почувства малко глупаво. Дошла беше импулсивно, без да премисли идеята за емиграцията. Твърде много от решенията си вземаше така. Трябваше да предположи, че ще й задават въпроси — можеше да подготви отговорите си. Можеше да облече нещо не така фрапантно.
	Младежът се върна.
	— Толкова е топло. Да идем отсреща да пийнем нещо разхладително?
	„Значи това е играта“, рече си тя. Реши да го постави на място. Огледа го преценяващо и каза:
	— Не. Прекалено млад сте за мен.
	Той се смути ужасно.
	— О, моля ви, не ме разбирайте погрешно. Има един човек, с когото искам да се срещнете. Това е всичко.
	Елен се запита дали да му вярва. Нямаше какво да губи, а и беше жадна.
	— Добре.
	Момъкът задържа вратата. Под палещите слънчеви лъчи пресякоха улицата, лавирайки между раздрънканите каруци и потрошените таксита. Шмугнаха се под раирана тента и пристъпиха в прохладата на едно кафене. Младежът си поръча лимонов сок, а Елен — джин с тоник.
	— Можете да вкарвате хора незаконно — каза тя.
	— Понякога. — Момъкът изпи половината сок на една глътка. — Едната причина да го правим е, ако човекът е преследван. Затова ви зададох няколко въпроса.
	— Не съм преследвана.
	— А другата причина е, ако човек е допринесъл много за каузата. По някакъв начин.
	— Искате да кажете, че трябва да си заслужа правото да замина за Палестина?
	— Вижте, може би един ден всички евреи ще имат правото да отидат да живеят там. Но докато има квоти, трябва да има и критерии.
	Изкуши се да попита: „С кого трябва да преспя?“ Но вече веднъж беше сбъркала за него в това отношение. И все пак й се струваше, че той иска да я използва някак.
	— Какво трябва да направя? — попита Елен.
	Той поклати глава.
	— Не мога да сключвам сделки с вас. Египетски евреи не могат да влизат в Палестина, освен при особени случаи, а вие не сте особен случай. Това е всичко.
	— Какво се опитвате да ми обясните тогава?
	— Не можете да отидете в Палестина, но все още можете да се сражавате за каузата.
	— Какво точно имате предвид?
	— Първото нещо, което трябва да сторим, е да победим нацистите.
	Тя се засмя.
	— Е, ще дам най-доброто от себе си!
	Той не обърна внимание.
	— Не харесваме твърде британците, но всеки неприятел на Германия е наш приятел, тъй че в момента — само временно — работим с британското разузнаване. Смятам, че можете да им помогнете.
	— За Бога! Как?
	Над масата падна сянка и младежът вдигна поглед.
	— А! — произнесе той. Погледна Елен. — Искам да се запознаете с моя приятел, майор Уилям Вандам.
	Майорът беше висок и плещест — с широките си рамене и мощни бедра може някога да е бил атлет, въпреки че сега, предположи Елен, гони четиридесетте и е започнал малко да се отпуска. Имаше кръгло, открито лице, увенчано от остра кестенява коса, която навярно би се накъдрила, оставена да порасте повече от уставната дължина. Стисна ръката на Елен, седна, прехвърли крак връз крак, запали цигара и поръча джин. Изражението му беше строго, като че вземаше живота за много сериозна работа и не желаеше никой да се размотава.
	„Типичният сдържан англичанин“, помисли Елен.
	— Какво ново? — обърна се към майора момъкът от Еврейската агенция.
	— Линията Газала се държи, но положението става много жестоко.
	Гласът на Вандам беше изненада. Английските офицери обикновено говореха с характерното за висшата класа провлачване, което за обикновените египтяни беше почнало да символизира високомерие. Вандам говореше прецизно, ала меко; закръгляше гласните и „р“-то му беше леко гърлено. Елен усещаше, че това са следи от някакъв акцент, но нямаше спомен как би могла да знае.
	Реши да го попита.
	— Откъде сте, господин майор?
	— От Дорсет. Защо питате?
	— Чудех се за акцента ви.
	— Югозападна Англия. Наблюдателна сте. Мислех, че нямам акцент.
	— Едва се долавя.
	Той запали нова цигара. Елен гледаше ръцете му. Бяха дълги и тънки, не прилягаха много на тялото му; ноктите му бяха добре поддържани и кожата беше бяла с изключение на тъмнокехлибарените петна на пръстите, с които си държеше цигарата.
	Младежът се сбогува.
	— Оставям майор Вандам да ви обясни всичко. Надявам се да работите с него — убеден съм, че е много важно.
	Вандам се ръкува с него, благодари му и момъкът си тръгна.
	— Разкажете ми за себе си — рече майорът на Елен.
	— Не. Вие ми разкажете за себе си.
	Вандам попривдигна вежда, леко изненадан, поразвеселен и — внезапно — съвсем не сдържан.
	— Добре — рече той след малко. — Кайро е пълен с офицери и хора, които знаят тайни. Те знаят нашите силни места, нашите слабости и нашите планове. Врагът иска да узнае тези тайни. Можем да сме уверени, че във всеки момент Германия разполага в Кайро с хора, които се опитват да се сдобият с информация. И моята работа е да спра тези хора.
	— Толкова просто.
	Майорът се позамисли.
	— Просто е, но не е лесно.
	Елен отбеляза, че той приема сериозно всичко, казано от нея. Рече си, че причината е в липсата на чувство за хумор, но все пак това й се понрави: мъжете обикновено приемаха думите й като музиката в някой бар — достатъчно приятен, ала общо взето безсмислен шум.
	Той чакаше.
	— Ваш ред е.
	Изведнъж й се прииска да му каже истината.
	— Аз съм слаба певица и посредствена танцьорка, но понякога намирам по някой богаташ, който да ми плаща сметките.
	Вандам не каза нищо, обаче беше видимо потресен.
	— Шокиран ли сте?
	— А не трябва ли?
	Елен отклони поглед. Знаеше какво мисли той. Досега се беше отнасял вежливо, като с порядъчна жена, от неговата класа. Сега си даваше сметка, че е сбъркал. Реакцията му беше напълно предвидима, обаче я изпълни с горчивина.
	— Нима всички жени не правят същото, когато се омъжват — намират човек, който да им плаща сметките? — попита Елен.
	— Да — мрачно отвърна Вандам.
	Тя го погледна. Внезапно я обзе пакостен дух.
	— Аз само ги въртя малко по-бързо от обикновената домакиня.
	Вандам избухна в смях. Изведнъж се преобрази. Отметна глава, разпери ръце и крака и всичкото напрежение изчезна от тялото му. Когато смехът се укроти, той беше отпуснат, макар и за кратко. Усмихваха се един на друг. Моментът отмина и Вандам отново кръстоса крака. Замълчаха. Елен се почувства като ученичка, която се кикоти в клас.
	Вандам отново стана сериозен.
	— Моят проблем е информацията — рече той. — На един англичанин никой нищо не казва. И тук идва вашият ред. Понеже сте египтянка, чувате всякакви клюки и улични мълви, които така и не стигат до мен. А понеже сте еврейка, вие ми ги предавате. Надявам се.
	— Какви клюки?
	— Интересувам се от всеки, който проявява любопитство относно британската армия. — Умълча се. Явно се питаше колко да й каже. — По-точно… В момента търся един мъж на име Алекс Волф. Живял е в Кайро преди и наскоро се е завърнал. Може би търси къде да се подслони и вероятно разполага с много пари. Със сигурност разпитва за британската армия.
	Елен сви рамене.
	— След цялата подготовка очаквах да поискате от мен нещо много по-драматично.
	— Например?
	— Не знам. Да изтанцувам един валс с Ромел и да претърся джобовете му.
	Вандам пак се разсмя. „Бих могла да заобичам този смях“, рече си Елен.
	— Е, колкото и да е безинтересно, бихте ли го направили? — попита той.
	— Не знам.
	„Всъщност знам“, помисли тя; „просто се мъча да проточа разговора, защото ми е приятно.“
	Вандам се приведе напред.
	— Имам нужда от хора като вас, госпожице Фонтана. — Името й прозвуча глупаво, когато той го произнесе тъй вежливо. — Вие сте наблюдателна, имате отлично прикритие и очевидно сте интелигентна. Моля да ме извините за прямотата…
	— Не се извинявайте. Харесва ми. Продължавайте.
	— На повечето от моите хора не може да се разчита особено. Те го правят за пари, докато вие имате по-добър мотив…
	— Чакайте малко — прекъсна го Елен. — И аз искам пари. Какво е заплащането за тази работа?
	— Зависи от сведенията, които ни предоставяте.
	— Какъв е минимумът?
	— Нищо.
	— Надявах се на малко повечко.
	— Колко искате?
	— Трябва да сте джентълмен и да плащате наема на апартамента ми. — Елен прехапа устни: казано по този начин, звучеше толкова вулгарно.
	— Колко?
	— Седемдесет и пет на месец.
	Вандам вдигна вежда.
	— Къде живеете? В някой дворец ли?
	— Цените се повишиха. Не сте ли чули? С всичките тези английски офицери, които отчаяно търсят квартири.
	— _Touché._ — Вандам се поумисли. — Трябва да сте адски полезна, за да оправдаете седемдесет и пет на месец.
	Елен вдигна рамене.
	— Защо не пробваме?
	— Бива ви в пазарлъците — отвърна майорът с усмивка. — Добре. Един месец изпитателен срок.
	Елен се помъчи да не изглежда победоносно.
	— Как да се свържа с вас?
	— Пратете ми съобщение. — Той извади молив и лист хартия от джобчето на ризата си и почна да пише. — Ще ви дам адреса и телефонния номер — и в щаба, и у дома. Когато получа вест, ще дойда у вас.
	— Добре. — Елен написа своя адрес, докато се питаше какво ли би помислил Вандам за нейния апартамент. — А ако ви забележат?
	— Има ли значение?
	— Може някой да ме попита кой сте.
	— Е, по-добре е да не казвате истината.
	Тя се усмихна.
	— Ще кажа, че сте ми любовник.
	Той отклони поглед.
	— Добре.
	— Но е хубаво да играете ролята си — продължи Елен със сериозно лице. — Трябва да носите огромни букети и шоколадови бонбони.
	— Не знам…
	— Англичаните не подаряват ли на метресите си цветя и бонбони?
	Вандам я изгледа без да мига. Тя забеляза, че очите му са сиви.
	— Не знам — отговори той равно. — Никога не съм имал метреса.
	„Признавам, че сбърках“, рече си Елен.
	— Значи имате много да учите — каза тя.
	— Със сигурност. Бихте ли желали още едно питие?
	„А сега ме отпращат“, помисли Елен. „Вие сте голяма работа, майор Вандам: определено сте самодоволен и доста обичате да контролирате всичко; толкова сте властен. Мога да ви уловя, да пробия суетата ви, да ви нараня малко.“
	— Не, благодаря — отговори тя. — Трябва да вървя.
	Вандам се изправи.
	— Ще чакам с нетърпение вест от вас.
	Елен стисна ръката му и излезе. Кой знае защо имаше чувството, че Вандам не гледа подире й.


	За приема в Англо-Египетския съюз Вандам облече цивилен костюм. Ако съпругата му беше жива, той никога не би отишъл в Съюза: тя казваше, че е твърде „плеби“. Вандам й отвръщаше, че е по-добре да казва „плебейски“, за да не звучи като провинциална снобка. Тя пък казваше, че е провинциална снобка и го молеше да престане да се перчи с класическото си образование, ако обича.
	Навремето Вандам я обичаше, обичаше я и сега.
	Баща й беше доста богат човек, който стана дипломат, понеже нямаше какво по-добро да прави. Не беше доволен от изгледите дъщеря му да се омъжи за сина на един пощальон. Не се размекна особено, когато узна, че Вандам е учил в малко частно училище (със стипендия) и в Лондонския университет, и че е смятан за един от най-обещаващите младши офицери от своето поколение. Ала дъщерята беше непреклонна за това — както и за всичко — и най-сетне бащата прие брака милостиво. Колкото и да е странно, в единствения случай, когато бащите се срещнаха, те се разбраха доста добре. За съжаление, майките се ненавиждаха и нямаше повече семейни сбирки.
	Всичко това нямаше голямо значение за Вандам. За него нямаше значение и че съпругата му е сприхава, с високомерни обноски и свидливо сърце. Анджела беше елегантна, изпълнена с достойнство и красива. За него тя беше самата женственост и той се имаше за щастливец.
	Контрастът с Елен Фонтана не би могъл да е по-поразителен.
	Вандам отиде до Съюза с мотоциклета си. Мотоциклетът, _BSA 350_, беше много практичен в Кайро. Можеше да го ползва целогодишно, защото времето почти винаги беше хубаво, и можеше да се промъква в задръстванията, които бавеха колите и такситата. А и беше доста бърза машина, доставяше му тайна тръпка, връщаше го към юношеските му години, когато той копнееше по подобни мотори, ала не можеше да си купи. Анджела го презираше — и той, като Съюза, беше „плеби“ — но в този случай Вандам решително й се противопостави.
	Когато паркира пред Съюза, вече се разхлаждаше. Докато минаваше край клуба, надзърна през прозореца и видя, че вътре играта на снукър е във вихъра си. Устоя на изкушението и продължи към моравата.
	Прие чаша кипърско шери и се сля с тълпата. Кимаше, усмихваше се и разменяше любезности с познатите си. За правоверните мюсюлмански гости се предлагаше чай, ала не се бяха появили много от тях. Вандам опита шерито и се замисли дали не може да научи бармана как се прави мартини.
	Хвърли поглед оттатък моравата към Египетския Офицерски клуб и му се прииска да може да подслуша разговорите там. Някой произнесе името му и щом се обърна, Вандам видя лекарката. Отново трябваше да се замисли, за да си припомни името й.
	— Доктор Абътнот.
	— Тук можем да говорим неофициално — отговори тя. — Името ми е Джоун.
	— Уилям. Съпругът ви тук ли е?
	— Не съм омъжена.
	— Прощавайте. — Сега Вандам я видя в нова светлина. Тя беше неомъжена, а той беше вдовец и двамата бяха забелязани да разговарят на публично място три пъти за една седмица: към момента английската колония в Кайро на практика би ги таксувала сгодени.
	— Вие сте хирург? — поинтересува се той.
	— Напоследък само зашивам хората и ги закърпвам. Но да, преди войната бях хирург — отвърна тя с усмивка.
	— Как успяхте? Не е лесно за жена.
	— Преборих се със зъби и нокти. — Тя продължаваше да се усмихва, ала Вандам улови обертоновете на спомена за негодувание. — Казаха ми, че и вие самият сте малко необикновен.
	Вандам се смяташе за напълно обикновен.
	— Как така? — попита изненадано той.
	— Отглеждате детето си сам.
	— Нямам избор. И да исках да го върна в Англия, нямаше да мога — не можете да получите пропуск, освен ако не сте инвалидизиран или генерал.
	— Но вие не сте искали.
	— Не.
	— Тъкмо това имам предвид.
	— Той е мой син — отговори Вандам. — Не искам някой друг да го гледа. И той не иска.
	— Разбирам. Просто някои бащи биха намерили това за… немъжествено.
	Вандам вдигна вежда и за негова изненада, доктор Абътнот се изчерви.
	— Предполагам, че сте права — каза той. — Никога не съм го приемал по този начин.
	— Срамувам се от себе си. Проявих прекомерно любопитство. Бихте ли желали още едно питие?
	Вандам погледна чашата си.
	— Струва ми се, че ще се наложи да вляза вътре да потърся истинско питие.
	— Пожелавам ви успех — отговори тя с усмивка и си тръгна.
	Вандам прекоси моравата по посока на клуба. Абътнот беше привлекателна жена, сърцата и интелигентна, и беше дала да се разбере, че иска да го опознае по-добре. Вандам си каза: „защо, по дяволите, съм толкова безразличен към нея? Всички тук мислят колко подходящи сме един за друг. И са прави.“
	Влезе и заговори на бармана.
	— Джин. Лед. Една маслинка. И няколко капки много сух вермут.
	Мартинито се получи много добро и Вандам изпи още две. Отново се замисли за Елен. В Кайро имаше хиляда като нея — гъркини, еврейки, сирийки и палестинки, както и египтянки. Бяха танцьорки точно толкова дълго, колкото да хванат окото на някой заможен похотливец. Повечето от тях навярно си въобразяваха, че ще се омъжат и ще бъдат отведени в някоя голяма къща в Александрия или Париж, или Съри, и оставаха разочаровани.
	Всички имаха нежни мургави лица, гъвкави тела със стройни крайници и вирнати гърди, ала Вандам се изкушаваше да мисли, че Елен се откроява от тълпата. Усмивката й беше опустошителна. Идеята, че тя може да иде в Палестина да работи на полето на пръв поглед беше нелепа; тя обаче беше опитала и когато това се провали, Елен се съгласи да работи за Вандам. От друга страна, да се продават улични слухове беше лесен доход, също като да си нечия държанка. Навярно тя беше като всички останали танцьорки: Вандам не се интересуваше и от такива жени.
	Мартинитата започнаха да му се отразяват и той се притесни, че няма да успее да е достатъчно учтив с дамите, когато те влязат в клуба, затова плати сметката и излезе.
	Отиде в щаба да научи последните новини. Изглежда, денят беше завършил с патово положение след тежки загуби за двете страни — при това, повече за британците. „Това е адски деморализиращо“, рече си Вандам, „имаме сигурна база, превъзхождаме ги като въоръжение и жива сила, планираме разумно и се сражаваме внимателно, и така и никога не успяваме да спечелим достатъчно, дяволите да го вземат.“ После Вандам си отиде у дома.
	Джафар беше приготвил агнешко с ориз. Вандам изпи още едно питие с вечерята. Били му говореше, докато той се хранеше. Днешният урок по география бил за отглеждането на жито в Канада. На Вандам му се щеше училището да научи момчето на нещо повече за страната, в която живееха.
	След като Били си легна, Вандам остана сам в дневната. Пушеше и мислеше за Джоун Абътнот, Алекс Волф и Ервин Ромел. Всеки от тях посвоему го застрашаваше. Когато навън падна нощ, стаята му се стори клаустрофобична. Вандам си напълни табакерата и излезе.
	Градът беше не по-малко оживен, отколкото през деня. По улиците имаше много войници, повечето от тях ужасно пияни. Бяха корави мъже, участвали в бой в пустинята, страдали от пясъка и жегата, и бомбите, и артилерийския обстрел, и често според тях черните се показваха по-неблагодарни, отколкото би трябвало. Когато някой продавач върнеше по-малко ресто или съдържателят на ресторанта надпишеше сметката, или барманът откажеше да сервира на пияни, войниците си припомняха образите на своите другари, взривени докато са защитавали Египет, и започваха да се бият, да трошат витрини и да опустошават заведенията. Вандам разбираше защо египтяните са неблагодарни — те не се вълнуваха особено дали потисниците им са британци или германци — ала все пак не хранеше голяма симпатия към кайровските търговци, които забогатяваха от войната.
	Вандам крачеше бавно с цигара в ръка и се наслаждаваше на прохладния нощен въздух, надзърташе в отворените дюкянчета и отказваше да си купи памучна риза, скроена по „ваша“ мярка, докато чакате, кожена ръчна чанта за госпожата, или стар брой на списание, наречено _Шикарни прически_. Развесели го някакъв амбулантен търговец, който имаше мръсни снимки в левия джоб на сакото и кръстчета — в десния. Забеляза как няколко войници направо нападаха от смях при вида на двама египетски полицаи, които патрулираха, хванати за ръка.
	Влезе в някакъв бар. Вън от британските клубове беше разумно да се избягва джинът, затова Вандам поръча зибиб, анасоновата напитка, която помътнява от водата. В десет вечерта барът затваряше, съгласно споразумението между египетската управляваща партия Уафд и началника на военната полиция, който обичаше да проваля забавленията на хората. Когато Вандам си тръгна, зрението му беше леко замъглено.
	Отправи се към Стария град. Подминавайки надписа „Забранено за войници“, той влезе в Бирка. По тесните улици и алеи жените седяха по стъпалата или се надвесваха през прозорците, пушеха, чакаха клиенти и бъбреха с военните полицаи. Някои заговаряха Вандам и му се предлагаха на английски, френски и италиански. Той свърна в една тясна алея, прекоси запуснат двор и влезе в ненадписан вход.
	Качи се по стълбището и почука на вратата на първия етаж. Отвори му египтянка на средна възраст. Вандам плати пет лири и влезе.
	В просторната, мъждиво осветена стая, обзаведена с извехтял лукс, той седна на някаква възглавница и разкопча яката на ризата си. Млада жена с шалвари му подаде наргиле. Вандам няколко пъти вдиша дълбоко от хашиша. Скоро го обзе приятна сънливост. Отпусна се назад, опря се на лакти и се озърна. В сенките на стаята имаше още четирима мъже. Двама бяха паши — богати арабски земевладелци — които седяха заедно на диван и разговаряха тихо и несвързано. Третият, който явно почти беше заспал заради хашиша, приличаше на англичанин и вероятно беше офицер като Вандам. Четвъртият седеше в ъгъла и говореше с едно от момичетата. Вандам дочу откъслечно разговора и разбра, че онзи иска да отведе момичето у дома си и сега обсъждат цената. Мъжът му изглеждаше познат, но пиян и вече упоен, Вандам не можеше да задейства паметта си и да се досети кой е.
	Друго момиче приближи и взе ръката на Вандам. Отведе го в една ниша и дръпна завесата. Свали елечето си. Имаше малки мургави гърди. Вандам я погали по страната. В светлината на свещите лицето й непрестанно се менеше и изглеждаше първо старо, после много младо, после хищническо, после обичливо. В един миг заприлича на Джоун Абътнот. Ала накрая, когато Вандам проникна в нея, тя приличаше на Елен.


>>	Пета глава

	Алекс Волф, с галабия и фес, стоеше на тридесетина метра от входа на Главната щабквартира — британската щабквартира — и продаваше хартиени ветрила, които се чупеха след две минути.
	Гонитбата беше стихнала. Вече от седмица Волф не беше забелязал британците да спират хора и да проверяват документите им за самоличност. Онзи тип, Вандам, не можеше да продължава непрестанно с натиска.
	Волф отиде пред щаба веднага щом се почувства в безопасност. Това, че се добра до Кайро, беше триумф, но щеше да е безсмислено, ако той не съумееше да се възползва от позицията си и да събере сведенията, които Ромел искаше — при това ги искаше бързо. Припомни си краткия разговор с Ромел в Джало. Пустинната Лисица въобще не приличаше на лисица. Беше дребен, неизтощим човек с лице на свадлив селяк: голям нос, увиснали ъгълчета на устата и коса, толкова ниско подстригана, че не се показваше под ръба на фуражката.
	— Брой на войските — беше казал той тогава, — имена на дивизиите, фронтови и в резерва, ниво на подготовка. Брой на танковете на фронта и в резерва, техническо състояние. Снабдяване с муниции, храна и бензин. Характер и поведение на командващите офицери. Стратегически и тактически намерения. Казаха, че ви бива, Волф. И по-добре да не бъркат.
	По-лесно беше да се каже, отколкото да се направи.
	Определено количество сведения Волф успя да събере просто като се разхожда из града. Огледа униформите на отпускарите и чу разговорите им. Това му показа къде са се намирали съответните части и кога ще се върнат. От време на време някой сержант споменаваше броя на убитите и ранените или разрушителното действие на осемдесет и осеммилиметровите оръдия — разработени като противовъздушни — които германците бяха пригодили за танковете си. Чу един военен механик да се оплаква, че тридесет и девет от петдесетте нови танка, пристигнали предния ден, имали нужда от основен ремонт, преди да влязат в употреба. Всичко това бяха полезни сведения, които можеха да се пратят в Берлин, а там анализаторите от разузнаването да ги съберат с други откъслечни данни и да се получи по-голяма картина. Ала не това искаше Ромел.
	Някъде в щаба имаше документи, които гласяха например: „След почивка и възстановяване, дивизия А със сто танка и напълно снабдена, утре ще отпътува от Кайро и ще се присъедини към дивизия Б в Оазис В в подготовка за контранастъпление западно от Г призори следващата събота.“
	Волф искаше такива документи.
	Затова продаваше ветрила пред сградата на щаба.
	За своя Главна квартира британците бяха реквизирали доста от големите къщи — повечето собственост на паши — в предградието Гардън сити (Волф беше благодарен, че Вила лез Оливие не е попаднала в мрежата им). Иззетите домове бяха оградени с бодлива тел. Униформените биваха пропускани чевръсто на портала, но цивилните биваха спирани и подробно разпитвани, а часовите провеждаха телефонни разговори, за да проверят препоръките им.
	На други места из града имаше още щабове — в хотел _Семирамида_ например се помещаваше нещо, наречено Британски Египетски войски — ала тук беше централата, Главната квартира Близък Изток. В шпионската школа на Абвера Волф прекара много време да се научи да разпознава униформите, опознавателните знаци на полковете и лицата буквално на стотици британски старши офицери. Тук, в продължение на няколко сутрини, той наблюдаваше пристигането на големите щабни автомобили и надзърташе през прозорците да види полковници, генерали, адмирали, командири на ескадрили и самия главнокомандващ, сър Клод Окинлек. Всички му се струваха малко странни и той доста се чудеше защо, преди да му хрумне, че фотографиите, запечатани в ума му, са черно-бели, а сега за пръв път вижда хората в цвят.
	Командирите от генералния щаб пътуваха с автомобили, обаче адютантите им ходеха пеш. Всяка сутрин капитаните и майорите пристигаха пеш, с куфарчета в ръка. „По обед — след редовното сутрешно съвещание“, предполагаше Волф — „някои от тях си отиваха, все с куфарчета в ръка.“
	Всеки ден Волф проследяваше по един.
	Повечето адютанти работеха в щаба и секретните им документи биваха заключвани в кабинетите в края на деня. Но имаше неколцина, които идваха тук за сутрешното съвещание, а кабинетите им бяха другаде в града, и те трябваше да носят документите си от единия кабинет в другия. Единият адютант отиваше в _Семирамида_. Двама бяха в казармата в Каср-ел-Нил. Четвърти отиваше в необозначена сграда на Шари Сюлейман паша.
	Волф искаше да се добере до куфарчетата.
	Днес щеше да проведе суха тренировка.
	Докато стоеше под палещото слънце и чакаше адютантите да излязат, Волф се замисли за отминалата нощ. Под новоотгледания мустак устните му се извиха в усмивка. Беше обещал на Соня да й намери нова Фавзи. Предната вечер отиде в Бирка и избра едно момиче от заведението на мадам Фахми. Не беше Фавзи — _онази_ беше наистина запалена — но беше добър временен заместител. Наслаждаваха й се един по един, после двамата; после играха странните и вълнуващи игри на Соня… Беше дълга нощ.
	Когато адютантите излязоха, Волф проследи двойката, която се отправи към казармата.
	Минута по-късно Абдулла се появи от някакво кафене и закрачи подире му.
	— Онези двамата ли? — попита той.
	— Същите — отвърна Волф.
	Абдулла беше дебел и имаше железен зъб. Беше един от най-богатите хора в Кайро, но за разлика от повечето заможни араби не подражаваше сляпо на европейците. Носеше сандали, кирлива роба и фес. Мазни коси се виеха край ушите му. Под ноктите му беше набита мръсотия. Богатството му не идеше от земите, като на пашите, нито от търговията, като на гърците. Идеше от престъпления.
	Абдулла беше крадец.
	Волф го харесваше. Абдулла беше хитър, лъжлив, жесток, щедър и вечно засмян: за Волф той въплъщаваше вечните пороци и добродетели на Ориента. Разполагаше с армия от деца, внуци, племенници, племеннички и втори братовчеди, които разбиваха къщите и пребъркваха джобовете в Кайро в продължение на тридесет години. Абдулла беше пуснал пипалата си навсякъде: търгуваше с хашиш на едро, подкупваше политици, държеше половината домове в Бирка, включително заведението на мадам Фахми. Живееше в просторна паянтова къща в Стария град заедно с четирите си съпруги.
	Последваха двамата офицери в новия център на града.
	— Едно куфарче ли искаш, или и двете? — поинтересува се Абдулла.
	Волф се замисли. Едно беше обикновена кражба; две изглеждаше прекалено организирано.
	— Едно.
	— Кое?
	— Няма значение.
	Когато откри, че Вила лез Оливие вече не е безопасна, Волф обмисли дали да не потърси помощ от Абдулла. Реши да не го прави. Абдулла със сигурност можеше да го крие някъде — навярно в някой бордей — кажи-речи до безкрайност. Ала в мига, в който укриеше Волф, той щеше да подхване преговори да го продаде на британците. За Абдулла светът се делеше на две: семейството и всички останали. Той беше съвършено предан на семейството и му се доверяваше напълно. А всички други той мамеше и очакваше да опитат да му отговорят със същото. Цялата работа се вършеше на основата на взаимното подозрение. Волф установи, че това действа изненадващо добре.
	Стигнаха до един оживен ъгъл. Двамата офицери прекосиха улицата, избягвайки колите. Волф се канеше да ги последва, но Абдулла сложи длан на рамото му и го спря.
	— Ще го направим тук.
	Волф се озърна. Огледа сградите, тротоара, кръстовището, уличните търговци. По лицето му бавно се плъзна усмивка и той кимна.
	— Отлично е.


	Направиха го на другия ден.
	Абдулла наистина беше подбрал най-доброто място за кражбата. Оживена странична улица се вливаше в една от главните. На ъгъла имаше кафене с изнесени навън маси, които стесняваха тротоара наполовина. До кафенето, откъм главната улица, имаше автобусна спирка. Идеята за автобуса да се чака на опашка така и не се настани в Кайро, въпреки шестдесетте години британско управление — чакащите просто се въртяха из и без това претъпкания тротоар. Откъм страничната улица беше малко по-рехаво — кафенето имаше маси и там, обаче нямаше спирка. Абдулла беше забелязал този дребен недостатък и го беше поправил, настанявайки двама акробати на улицата.
	Волф седеше на ъглова маса, откъдето виждаше и двете улици, и се тревожеше за нещата, които можеха да се объркат.
	Офицерите можеха да не се върнат в казармата днес.
	Можеха да минат по друг път.
	Можеха да не носят куфарчетата си.
	Полицията можеше да дойде твърде рано и да арестува всички на местопрестъплението.
	Офицерите можеха да спипат момчето и да го разпитат.
	Офицерите можеха да спипат Волф и да го разпитат.
	Абдулла можеше да реши да си изкара парите с по-малко труд — просто като се свърже с майор Вандам и му предаде, че може да задържи Алекс Волф в кафе _Насиф_ днес в дванадесет по обед.
	Волф се страхуваше от затвора. Беше повече от уплашен — беше ужасе`н. Самата мисъл го накара да се облее в студена пот под лъчите на пладнешкото слънце. Можеше да живее без добра храна, вино и момичета, ако разполага с утехата на огромните диви простори на пустинята. Можеше да замени свободата на пустинята с някой пренаселен град, ако разполага с утехата на градския лукс. Ала не можеше да загуби и двете. Никога никому не го беше признавал: това беше неговият таен кошмар. Идеята да живее в тясна безцветна килия сред изметта на земята (и то само мъже), да яде лоша храна, никога да не вижда синьото небе или безкрайния Нил, или просторните равнини… само като го помислеше, мигновено го обземаше паника. Отпъди мисълта от ума си. Това нямаше да се случи.
	В дванадесет без четвърт грамадното мърляво туловище на Абдулла мина край кафенето. Лицето му беше безизразно, но черните му очички се озъртаха проницателно и проверяваха всичко, което той беше организирал. Абдулла прекоси улицата и се изгуби от поглед.
	В дванадесет и пет Волф съзря две военни фуражки сред множеството глави в далечината.
	Седна на крайчеца на стола си.
	Офицерите приближиха. Носеха куфарчета.
	От другата страна на улицата един автомобил форсираше двигателя си.
	Към спирката се приближи автобус и Волф си рече: „не е възможно Абдулла да е уредил и _това_, то е късмет, бонус“.
	Офицерите бяха на около пет метра от Волф.
	Колата отсреща потегли внезапно. Беше голям черен _Пакард_ с мощен двигател и меко американско окачване. Мина през улицата като атакуващ слон, моторът изрева на ниска предавка, водачът не обръщаше внимание на другите по главната улица и се носеше към страничната, като непрестанно натискаше клаксона. На ъгъла, на няколко стъпки от мястото на Волф, той се заби в предницата на едно старо такси, _Фиат_.
	Двамата офицери стояха до масата на Волф и зяпаха катастрофата.
	Таксиджията, млад арабин с европейска риза и фес, изскочи от колата си.
	Млад грък в мохерен костюм излетя от _Пакарда_.
	Арабинът рече на гърка, че е син на свиня.
	Онзи му отвърна, че е задница на болна камила.
	Арабинът отвъртя една плесница на гърка и гъркът го фрасна в носа.
	Пътниците, които слязоха от автобуса, и онези, които смятаха да се качат, приближиха.
	На ъгъла акробатът, който стоеше на главата на колегата си, се обърна да погледне сбиването, загуби равновесие и се сгромоляса върху зрителите.
	Някакво момченце се стрелна край масата на Волф. Волф се изправи, посочи хлапето с пръст и викна с цяло гърло:
	— Стой! Крадец!
	Момчето офейка. Волф тръгна след него, а четирима от гостите на кафето наскачаха и опитаха да спипат детето. То притича между двамата офицери, които наблюдаваха сбиването на улицата. Волф и помагачите му се сблъскаха с офицерите, събориха и двамата на земята. Неколцина почнаха да крещят „Дръжте крадеца!“, въпреки че повечето нямаха представа кой беше нароченият. Някои от новодошлите заключиха, че може да е един от биещите се шофьори. Тълпата от автобусната спирка, публиката на акробатите и повечето клиенти на кафенето се завтекоха напред и почнаха да бъхтят шофьорите. Арабите заключиха, че гъркът е виновен, а всички други — че е арабинът. Няколко мъже с тояги — повечето хора носеха тояги — взеха да си пробиват път през тълпата и налагаха когото сварят по главата в напразен опит да прекратят боя. Някой грабна стол от кафенето и го захвърли към множеството. За щастие, столът прелетя по-далеч и разби предното стъкло на _Пакарда_. Ала келнерите, кухненската прислуга и стопанинът на кафенето запердашиха всеки, който размахваше тяхна мебел, препъваше се в нея или просто седеше. Всеки крещеше на всеки на пет езика. Минаващите коли спираха, та шофьорите да позяпат, движението в три посоки се задръсти и всички коли надуваха клаксоните. Едно куче се измъкна от каишката си и почна да хапе краката на хората от възбуда. Всички слязоха от автобуса. Ругаещата тълпа нарастваше с всяка изминала секунда. Шофьорите, които бяха спрели, за да се позабавляват, вече съжаляваха. Когато сбиването погълна и техните коли, те не можеха да помръднат (понеже всички останали бяха спрели) и трябваше да заключат вратите и да вдигнат прозорците, докато мъже, жени и деца, араби, гърци, сирийци, евреи, австралийци, шотландци, скачаха по покривите им, биеха се по предните им капаци, падаха по стъпенките им и плескаха боята им с кръв. Някой се продъни през витрината на шивача до кафенето, а една подплашена коза нахълта в магазина за сувенири от другата страна и почна да събаря всички масички, отрупани с порцелан, глина и стъкло. Отнякъде се появи бабуин — навярно беше яздил козата, което беше често улично представление — притича накуцвайки през главите на хората и отпраши към Александрия. Кон се освободи от хамута си и препусна по улицата между редиците автомобили. От прозорец над кафенето някаква жена изсипа ведро с мръсна вода в блъсканицата. Никой не обърна внимание.
	Най-накрая полицията дойде.
	Щом хората чуха свирките, изведнъж бутането, ударите и обидите, предизвикали собствените им сбивания, им се сториха много по-маловажни. Настана блъсканица да се измъкнат, преди да са започнали арестите. Тълпата се стопи бързо. Волф, който се бе строполил в самото начало на веселбата, се надигна и прекоси улицата, за да наблюдава развръзката. Когато шестима души бяха закопчани с белезници, всичко бе приключило и никой не остана да се бие освен старица в черно и еднокрак просяк, които немощно се удряха един друг в канавката. Собственикът на кафенето, шивачът и собственикът на магазинчето за сувенири кършеха ръце и гълчаха полицията, че не била дошла по-бързо, докато в ума си удвояваха и утрояваха щетите с оглед на застраховката.
	Шофьорът на автобуса беше със счупена ръка, но всички останали наранявания бяха порязвания и натъртвания.
	Имаше само един смъртен случай — козата бе нахапана от кучето и следователно трябваше да бъде убита.
	Когато полицията опита да отмести двете катастрофирали коли, установиха, че по време на сбиването уличните хлапета са вдигнали задните краища на автомобилите и са задигнали гумите.
	Също тъй бяха изчезнали и всички крушки в автобуса.
	И едно куфарче на британската армия.


	Алекс Волф изпитваше задоволство от себе си, докато крачеше бързо из уличките на Стария Кайро. Преди седмица задачата за измъкване на тайни от Главната щабквартира изглеждаше почти невъзможна. Сега изглежда бе сполучил. Идеята да убеди Абдулла да нагласи улично сбиване беше блестяща.
	Чудеше се какво ли има в куфарчето.
	Къщата на Абдулла изглеждаше като всички други скупчени съборетини. Напуканата лющеща се фасада беше неравномерно осеяна с разкривени прозорчета. Влизаше се през ниска арка без врата и се минаваше през тъмен пасаж. Волф се приведе да мине под арката, пресече пасажа и се качи по каменна вита стълба. Горе отмести една завеса и се озова в дневната на Абдулла.
	Стаята приличаше на собственика — мръсна, удобна и богата. Три деца и кученце се гонеха около скъпите дивани и инкрустираните масички. В ниша до прозореца седеше старица и бродираше. Друга жена излезе от стаята, тъкмо когато Волф влизаше: тук не се пазеше строгото мюсюлманско разделение на половете като в дома на Волф навремето. Абдулла седеше по турски на везана възглавница на пода в средата на стаята и държеше бебе в скута си. Вдигна поглед към новодошлия и се усмихна широко.
	— Приятелю, какъв успех!
	Волф седна срещу него.
	— Беше чудесно — отговори той. — Ти си магьосник.
	— Какво сбиване! И автобусът пристигна в най-подходящия момент, и маймунякът избяга…
	Волф огледа по-отблизо заниманието на Абдулла. На пода до него имаше камара портфейли, чанти, портмонета и часовници. Докато бъбреше, той взе отлично изработен кожен портфейл. Измъкна отвътре сноп египетски банкноти, няколко пощенски марки и тъничък златен молив и ги пъхна нейде под робата си. После пусна портфейла, взе дамска чанта и се залови да я прерови.
	Волф се досети откъде са тези вещи.
	— Дърт разбойник. Пуснал си момчетата сред народа да крадат.
	Абдулла се ухили и показа железния си зъб.
	— Да си дам толкова зор само за едно куфарче…
	— Обаче взе куфарчето.
	— Ама разбира се.
	Волф си отдъхна. Абдулла обаче не се помръдна да даде куфарчето.
	— И защо не ми го дадеш? — попита Волф.
	— Веднага — отвърна Абдулла, без да направи нищо. След малко додаде. — Трябва да ми платиш още петдесет лири за доставката.
	Волф отброи банкнотите и те изчезнаха под мръсната роба. Абдулла се наведе напред, притиснал бебето към гърдите си с една ръка, а с другата бръкна под възглавницата и измъкна куфарчето.
	Волф го взе и го проучи. Ключалката беше разбита. Ядоса се — все пак трябваше да има някакви граници на двуличието. Насили се да говори спокойно.
	— Вече си го отварял.
	Абдулла сви рамене.
	— _Маалиш_. — Това беше услужливо двусмислена дума, която означаваше едновременно _съжалявам_ и _какво толкова_.
	Волф въздъхна. Много се беше заседял в Европа и беше забравил как се правят нещата в родината.
	Вдигна капака на куфарчето. Вътре имаше сноп от десетина-дванадесет листа, гъсто напечатани на английски. Когато почна да чете, някой постави до него чашка кафе. Вдигна очи и видя красиво младо момиче. Обърна се към Абдулла.
	— Това дъщеря ти ли е?
	— Съпругата ми — отвърна през смях Абдулла.
	Волф пак погледна момичето. Видя му се около четиринадесетгодишна. Върна вниманието си към документите.
	Прочете първия и с растящо недоверие разлисти следващите.
	Остави ги на пода.
	— Мили Боже — тихо рече Волф и се разсмя.
	Беше откраднал пълен набор менюта за казармената столова за месец юни.


	— Изпратих съобщение до всички офицери, за да им напомня, че документи на Генералния щаб не бива да се разнасят из града, освен при изключителни обстоятелства — каза Вандам на полковник Боге.
	Боге седеше зад грамадното си извито бюро и лъскаше червената топка за крикет с носната си кърпичка.
	— Добра идея. Дръж ги под напрежение.
	Вандам продължи:
	— Един от информаторите ми, новото момиче, за което ви споменах…
	— Уличницата.
	— Да. — Вандам устоя на изкушението да обясни на Боге, че уличница не е подходящата дума за Елен. — Чула е слух, че сбиването е било организирано от Абдулла…
	— Кой е това?
	— Нещо като египетски Фейгин и по една случайност наш информатор, макар че да ми продава сведения е най-дребното сред многобройните му занятия.
	— И с каква цел е организирано сбиването според този слух?
	— Кражба.
	— Разбирам. — Боге явно се съмняваше.
	— Доста вещи са откраднати, но не бива да пренебрегваме вероятността основната цел на упражнението да е било куфарчето.
	— Заговор! — рече Боге с едновременно скептичен и развеселен поглед. — И какво иска този Абдулла от нашите менюта, а?
	И се разсмя.
	— Той не е могъл да знае какво има в куфарчето. Може просто да е предположил, че са секретни документи.
	— Пак питам — каза Боге с тона на търпелив баща, който поучава детето си. — Какво би искал той от едни секретни документи?
	— Може да му е платено да изпълни тази задача.
	— От кого?
	— Алекс Волф.
	— Кой?
	— Убиецът с ножа, от Асиут.
	— О, я стига, майоре, моля те. Мислех, че сме приключили с всичко това.
	Телефонът на Боге иззвъня и той вдигна. Вандам използва времето да се поуспокои малко. „Истината за Боге“, разсъждаваше той, „е, че сигурно няма вяра в себе си и в собствената си преценка; и понеже му липсва увереност да взема реални решения, той се преструва на високомерен, бележи точки пред хората като се прави на умник и накрая се залъгва, че наистина е умен.“ Разбира се, Боге нямаше представа дали кражбата на куфарчето е важна или не. Можеше да изслуша Вандам и после да реши, ала се боеше от това. Не можеше да се въвлече в плодотворен спор с подчинен, понеже харчеше цялата си умствена енергия в търсене на начини да спипа събеседника си в противоречие или грешка, или да залее идеите му с презрение. И докато свърши с усилията да си докара усещане за превъзходство, решението бива взето — за добро или за лошо, и най-често случайно — в хода на разгорещения спор.
	Боге говореше:
	— Разбира се, сър. Заемам се веднага.
	Вандам се питаше как ли се разбира той с началствата. Боге затвори и попита:
	— Добре, докъде бяхме стигнали?
	— Убиецът от Асиут още е на свобода — отговори Вандам. — Може да е важно, че скоро след пристигането му в Кайро куфарчето на офицер от генералния щаб е откраднато.
	— Куфарче, което съдържа меню за столовата.
	„Пак се започва“, рече си Вандам. Възможно най-вежливо той попита:
	— В разузнаването не вярваме в съвпадения, нали?
	— Не ме поучавай, момко. Дори и да си прав, а аз съм убеден, че не си, какво бихме могли да сторим, освен да издадем бележката, която ти вече си издал?
	— Добре. Разговарях с Абдулла. Той отрича да знае каквото и да е за Алекс Волф и аз смятам, че лъже.
	— Щом е крадец, защо не подскажеш на египетската полиция за него?
	„И каква полза“, запита се Вандам.
	— Те знаят всичко за него. Не могат да го арестуват, понеже прекалено много старши офицери печелят прекалено много пари от подкупите му. Но можем да го приберем и да го разпитаме, да го поизпотим малко. Той не е верен на никого, може да смени лагера при най-дребен повод…
	— Разузнаването на генералния щаб не прибира хората и не ги поизпотява, майоре…
	— Полевата сигурност може да го направи, или даже Военната полиция.
	Боге се усмихна.
	— Ако ида при Полевата сигурност с тази история за арабския Фейгин, който краде менюта, ще ме изхвърлят с подигравки.
	— Но…
	— Обсъждахме го достатъчно дълго, майоре. Всъщност, твърде дълго.
	— За Бога…
	Боге повиши глас.
	— Не вярвам сбиването да е било организирано, не вярвам Абдулла да е възнамерявал да открадне куфарчето и не вярвам, че Волф е нацистки шпионин. Ясно ли е?
	— Вижте, искам само…
	— _Ясно_ ли е?
	— Тъй вярно.


>>	Шеста глава

	Аз съм малко момче. Татко ми каза на колко години съм, обаче забравих. Като се прибере у дома, пак ще го питам. Татко ми е войник. Отива в някакво място, наречено Судан. Судан е много далече.
	Ходя на училище. Уча Корана. Коранът е свещена книга. Уча се и да чета, и да пиша. Четенето е лесно, но е трудно да пишеш и да не оплескаш работите. Понякога бера памук или водя добитъка на водопой.
	Майка ми и баба ми ме гледат. Баба ми е известна. Всъщност всички хора идват да я видят, щом са болни. Тя им дава лекарства от билки.
	На мен дава петмез. Харесвам го с извара. Аз лежа върху печката в кухнята, а тя ми разказва приказки. Любимата ми е за Захран, юнака от Диншавай. Когато я разказва, винаги обяснява, че Диншавай е наблизо. Сигурно остарява и забравя, понеже Диншавай е много далеч, ходил съм дотам веднъж с Абдел и ни отне цяла сутрин.
	В Диншавай британците биели гълъби, когато един от куршумите им подпалил плевня. Мъжете от селото изтърчали, за да видят кой е запалил огъня. Един от войниците се уплашил при вида на всичките селски юначаги, затичали се към него, и стрелял по тях. Имало сбиване между войниците и селяните. Никой не надвил, но войникът, който подпалил плевнята, бил убит. Скоро дошли още войници и арестували всички мъже в селото.
	Войниците направили от дърво нещо, наречено ешафод. Не знам какво е ешафод, но го използват, за да бесят хората. Не знам какво става с хората, когато ги бесят. Някои от селяните били обесени, а други — бити с камшик. Знам за боя с камшик. Струва ми се, че това е най-лошото нещо на света, по-лошо дори от бесенето.
	Захран бил първият обесен, понеже се бил най-упорито с войниците. Отишъл на ешафода с високо вдигната глава, горд, че е убил човека, който подпалил плевнята.
	Иска ми се да бях Захран.
	Не съм виждал британски войник, но знам, че ги мразя.
	Казвам се Ануар ал-Садат и ще бъда герой.


	Садат прокара пръст по мустаците си. Беше доста доволен от тях. Той бе само на двадесет и две и приличаше на момче-войник в капитанската си униформа — мустаците му придаваха по-възрастен вид. Имаше нужда от целия си авторитет, понеже щеше да предложи нещо — както обикновено — леко комично. На малките срещи се стараеше да говори и да се държи тъй, сякаш шепата буйни глави в стаята наистина щяха да изхвърлят британците от Египет до дни.
	Щом започна да говори, нарочно направи гласа си малко по-плътен.
	— Всички се надявахме, че Ромел ще разбие британците в пустинята и така ще освободи страната ни.
	Огледа стаята; хубав номер при събрания, били те големи или малки, понеже караше всеки да си мисли, че Садат говори лично на него.
	— Сега имаме много лоши новини. Хитлер се е съгласил да даде Египет на италианците.
	Садат преувеличаваше — това не бяха новини, а слух. Освен това, по-голямата част от слушателите знаеха, че е слух. Както и да е, мелодрамата беше първа точка в дневния ред и те отвърнаха с яден шепот.
	Садат продължи:
	— Предлагам Движението на свободните офицери да договори с Германия споразумение, по силата на което да организираме въстание против британците в Кайро, а Германия да гарантира независимостта и суверенитета на Египет след разгрома на британците.
	Докато говореше, отново го порази колко смехотворно беше положението: ето, той, селското момче, току-що дошло от къра, говори на половин дузина недоволни младши офицери за преговори с германския Райх. Ала кой друг да представлява египетския народ? Британците са завоеватели, парламентът е марионетка, кралят — чужденец.
	Имаше още една причина за предложението, но тя не можеше да се обсъжда тук; нея Садат признаваше единствено пред себе си, и то посред нощ: Абдел Насър беше пратен в Судан с полка си и отсъствието му даде на Садат шанса да си извоюва мястото на водач на въстаническото движение.
	Отпъди позорната мисъл от ума си. Трябваше да накара останалите да приемат предложението и после да съгласуват изпълнението му.
	Кемел заговори пръв.
	— А германците ще ни приемат ли сериозно? — попита той. Садат кимна, сякаш и той смяташе това за важен довод. Двамата предварително се бяха разбрали Кемел да зададе този въпрос за отвличане на вниманието. Истинският въпрос беше дали може да се вярва на немците, че ще държат на споразумение с една неофициална бунтовническа група. Садат не искаше събранието да обсъжда това. Едва ли германците щяха да се придържат към своята част от сделката; ала ако египтяните въстанеха против британците и Германия ги предадеше, щяха да разберат, че само независимост им върши работа — а и може би щяха да поискат за водач мъжа, който организира въстанието. Подобни сурови политически реалности не бяха за това събрание — бяха твърде сложни, твърде сметкаджийски. Кемел бе единственият човек, с когото Садат можеше да обсъжда тактиката. Кемел беше полицай, детектив в кайровската полиция, проницателен и внимателен мъж — може би полицейската работа го беше направила циничен.
	Останалите започнаха да обсъждат дали ще стане. Садат не взе участие в обсъждането. „Нека говорят“, рече си той; „точно това обичат да правят.“ Стигнеше ли се до действие, обикновено го оставяха на сухо.
	Докато спореха, Садат си припомни пропадналата революция от миналото лято. Започна с шейха от ал-Азхар, който проповядваше: „Нямаме нищо общо с войната“. После египетският парламент, в рядка проява на независимост, възприе политиката: „Опазете Египет от бедствието на войната“. Дотогава египетската армия се сражаваше заедно с британската в пустинята, но ето че британците наредиха на египтяните да предадат оръжието си и да се оттеглят. Египтяните бяха радостни да се оттеглят, но не искаха да бъдат обезоръжавани. Садат видя златна възможност за разпалване на конфликт. Той и много други млади офицери отказаха да предадат оръжията си и планираха поход към Кайро. За голямо разочарование на Садат, британците незабавно клекнаха и им позволиха да задържат оръжието си. Той продължи с опитите да разгори пламъка на бунта в пожара на революцията, ала британците го бяха надхитрили чрез отстъпката си. Походът към Кайро беше фиаско — поделението на Садат се яви на сборния пункт, но никой друг не дойде. Измиха колите си, приседнаха, почакаха малко и после се върнаха в лагера си.
	Шест месеца по-късно Садат претърпя още едно поражение. Този път свързано с дебелия, похотлив турски крал на Египет. Британците дадоха ултиматум на крал Фарук — или щеше да нареди на премиер-министъра си да състави ново, пробританско правителство, или щеше да абдикира. Под натиск кралят привика Мустафа ал-Нахас паша и му нареди да образува нов кабинет. Садат не бе роялист, но беше опортюнист — заяви, че това било нарушаване на суверенитета на Египет, и младите офицери отидоха до двореца, за да приветстват краля в знак на протест. Още веднъж Садат опита да тласне бунта по-нататък. Планът му беше да обкръжат двореца в символична защита на краля. Още веднъж той беше единственият, който се яви.
	И в двата случая изпита горчиво разочарование. Искаше му се да зареже цялата кауза на въстанието — „нека египтяните отидат по дяволите по своя си начин“, мислеше си той в миговете на най-черно отчаяние. Ала тези мигове отминаваха, тъй като той знаеше, че делото е право и че е достатъчно умен, за да му служи добре.
	— Ние обаче нямаме как да се свържем с немците.
	Говореше Имам, един от пилотите. Садат се радваше, че вече обсъждаха как да го направят наместо дали да го направят.
	Кемел разполагаше с отговор на въпроса.
	— Можем да изпратим съобщението със самолет.
	— Да!
	Имам беше млад и пламенен.
	— Един от нас може да отиде на редовно патрулиране, после да се отклони от курса и да кацне зад германската линия.
	Обади се един от по-възрастните пилоти:
	— На връщане ще трябва да даде обяснение за отклонението си…
	— Може въобще да не се връща — отговори Имам и лицето му помръкна тъй бързо, както се бе озарило от вдъхновение.
	Садат произнесе спокойно:
	— Може да се завърне с Ромел.
	Очите на Имам светнаха отново и Садат разбра, че младият летец виждаше как той и Ромел вървят към Кайро начело на освободителната армия. Садат реши, че Имам ще занесе съобщението.
	— Нека уговорим текста на писмото — демократично предложи Садат. Никой не обърна внимание, че подобно ясно решение не се налагаше по въпроса дали въобще да се изпраща съобщение.
	— Мисля, че ще трябва да заявим четири неща. Първо — ние сме честни египтяни, разполагащи с организация в армията. Второ — както и вие, ние се сражаваме с британците. Трето — можем да наберем бунтовническа сила, която да се сражава на ваша страна. Четвърто — ще организираме въстание срещу британците в Кайро, ако в замяна вие гарантирате независимостта и суверенитета на Египет след разгрома на Британия.
	Той спря и намръщено добави:
	— Смятам, че може би трябва да им дадем някакво доказателство за честните си намерения.
	Настъпи тишина. Кемел разполагаше с отговора и на този въпрос, но щеше да изглежда по-добре да дойде от някой от останалите.
	Имам се оказа на висота.
	— Можем да изпратим някаква полезна военна информация заедно със съобщението.
	Кемел се престори, че е против идеята.
	— Каква информация можем да съберем ние? Не мога да си представя…
	— Въздушни снимки на британските позиции.
	— Как може да стане това?
	— Можем да го направим при редовно патрулиране с обикновена камера.
	Кемел изглеждаше недоверчив.
	— Ами проявяването на филма?
	— Не е необходимо — разгорещено рече Имам. — Можем просто да изпратим филма.
	— Само един филм?
	— Колкото си искаме.
	Садат добави:
	— Според мен Имам има право.
	Още веднъж обсъждаха практическите подробности на идеята, а не рисковете й. Имаше още едно препятствие за преодоляване. Садат знаеше от горчив опит, че тези бунтовници бяха страшно смели до момента, в който наистина трябваше да се изложат на опасност. Той каза:
	— Тогава остава само въпросът кой от нас ще пилотира самолета.
	Докато говореше, огледа стаята и най-накрая спря поглед върху Имам.
	След миг на колебание Имам се изправи.
	Очите на Садат проблеснаха триумфиращо.


	Два дни по-късно Кемел измина петте километра от центъра на Кайро до предградието, в което живееше Садат. Като детектив-инспектор Кемел имаше правото на служебна кола, щом я поискаше, но от съображения за сигурност рядко я ползваше, за да отива на събранията на революционерите. По всяка вероятност колегите му от полицията щяха да симпатизират на Движението на свободните офицери; все още обаче той не бързаше да ги подлага на такова изпитание.
	Кемел бе с петнадесет години по-възрастен от Садат и все пак отношението му към по-младия бе почти като поклонение към някой герой. Кемел споделяше цинизма на Садат, неговото реалистично разбиране на механизмите на политическата власт; Садат обаче имаше нещо повече, и това бе пламенен идеализъм, който му даваше неограничена енергия и безгранична надежда.
	Кемел се питаше как да му съобщи новините.
	Съобщението за Ромел бе отпечатано, подписано от Садат и всички водещи хора на Свободните офицери с изключение на отсъстващия Насър, и запечатано в голям кафяв плик. Въздушните снимки на британските позиции бяха направени. Имам се издигна в своя _Гладиатор_, а Багдади го следваше във втори самолет. Бяха кацнали в пустинята, за да вземат Кемел, който предаде кафявия плик на Имам и се качи в самолета на Багдади. Лицето на Имам светеше от младежки идеализъм.
	Кемел се запита: „как ще го съобщя на Садат“?
	Беше първият му полет. Пустинята, толкова безинтересна долу в ниското, беше безкрайна мозайка от форми и шарки — петната от чакъл, точките растителност, издълбаните вулканични хълмове. Багдади му каза: „Ще ти бъде студено“ — и Кемел си помисли, че се шегува, но с издигането на малкия самолет температурата неспирно спадаше и скоро той затрепери в тънката си памучна риза.
	След малко двата самолета обърнаха на изток, Багдади заговори в радиото си и съобщи на базата, че Имам се е отклонил от курса и че не отвръща на повикванията по радиостанцията. Както се очакваше, базата нареди на Багдади да следва Имам. Малкият фарс бе необходим, та Багдади, който трябваше да се връща, да не попадне под подозрение.
	Прелетяха над военен лагер. Кемел видя танкове, камиони, полева артилерия и джипове. Групичка войници им помаха — „сигурно са британци“, мина му през ума. И двата самолета се издигнаха. Право пред себе си видяха белези на битка — големи облаци прах, експлозии и артилерийска стрелба. Свиха, за да минат южно от бойното поле.
	Кемел си рече — „прелетяхме над британска база, после над бойно поле — предстои да стигнем до немска база“.
	Пред тях самолетът на Имам се сниши. Вместо да го последва, Багдади се издигна още малко — на Кемел му се стори, че _Гладиаторът_ доближаваше височинния си таван — и заслиза на юг. Кемел погледна надясно от самолета и видя какво бяха забелязали пилотите — малък лагер с почистена ивица, маркирана като писта.
	Докато доближаваше къщата на Садат, Кемел си спомни колко въодушевен се усещаше високо в небето над пустинята, когато бе разбрал, че са зад немските линии и че договорът е почти в ръцете на Ромел.
	Почука на вратата. Все още не знаеше какво да каже на Садат.
	Беше обикновена семейна къща, доста по-бедна от дома на Кемел. Садат веднага дойде до вратата, облечен в галабия и запалил лула. Погледна Кемел в лицето и веднага каза:
	— Провалило се е.
	— Да.
	Кемел пристъпи вътре. Влязоха в стаичката, която служеше на Садат за кабинет. Имаше бюро, рафт с книги и няколко възглавници на голия под. На бюрото върху сноп документи се мъдреше армейски револвер.
	Двамата седнаха. Кемел започна:
	— Намерихме немски лагер с писта. Имам се сниши. Тогава немците започнаха да стрелят по самолета му. Нали разбираш, беше английски самолет — ние въобще не помислихме за това.
	Садат възрази:
	— Сигурно са можели да видят, че не е неприятел — не е стрелял, не е пускал бомби…
	— Той не спря да слиза — продължи Кемел. — Поклати криле и смятам, че опита да ги извести по радиото; все едно, те продължиха да стрелят. Опашката на самолета бе уцелена.
	— О, Боже.
	— Явно падаше много бързо. Немците спряха да стрелят. Той някак успя да се приземи на колелата си. Самолетът като че подскокна. Не мисля, че Имам можеше да го контролира повече. Със сигурност не можеше да намали скоростта. Излезе от твърдата повърхност и навлезе в ивица пясък; лявото крило се удари в земята и изпука; носът се заби и заора в пясъка; после фюзелажът падна върху счупеното крило.
	Садат, пребледнял и мълчалив, гледаше Кемел, а лулата изстиваше в ръката му. Кемел видя разбития самолет на пясъка, към него по пистата се носеха немската пожарна кола и линейката, последвани от десет или петнадесет войника. Никога нямаше да забрави как коремът на самолета разцъфна към небето в буйство от червени и оранжеви пламъци, като цвете, което отваря венчелистчета.
	— Избухна — обясни той на Садат.
	— А Имам?
	— Не би могъл да оцелее в такъв огън.
	— Трябва да опитаме отново — изрече Садат. — Трябва да намерим друг начин да предадем съобщение.
	Кемел го погледна и разбра, че бодрият тон на гласа му е преструвка. Садат опита да запали лулата си, но ръката с кибритената клечка трепереше твърде силно. Кемел се загледа отблизо и видя, че в очите на Садат имаше сълзи.
	— Горкото момче — прошепна той.


>>	Седма глава

	Волф се намираше отново в изходна позиция — знаеше къде са тайните, ала не можеше да се добере до тях. Можеше да открадне друга чанта по начина, по който взе първата, но това щеше да започне да прилича на конспирация. Можеше да измисли друг начин да открадне чанта за документи, но дори и това би могло да доведе до полицейска акция. Освен това една чанта на ден не удовлетворяваше неговите нужди — трябваше да разполага с редовен и безпрепятствен достъп до секретни книжа.
	Ето защо бръснеше интимното окосмяване на Соня.
	Космите й бяха черни и корави и растяха много бързо. Понеже ги бръснеше редовно, тя можеше да носи прозрачните си панталони без обичайните тежки, украсени с пайети гащета отгоре. Допълнителната степен на физическа освободеност — и постоянните и точни слухове, че не носи нищо под шалварите — я бяха направили първата танцьорка на кючек.
	Волф топна четката в купата и започна да я покрива с пяна.
	Тя бе просната на леглото, гърбът й опрян на купчина възглавници, и го наблюдаваше подозрително. Не беше въодушевена за това — последната му перверзия. Смяташе, че нямало да й хареса.
	Волф знаеше по-добре.
	Знаеше как действа умът й и познаваше тялото й по-добре от нея, а и искаше нещо от нея.
	Докосна я с меката четка за бръснене и каза:
	— Помислих за друг начин да проникна в тези чанти за документи.
	— Моля?
	Не й отвърна веднага. Остави четката и вдигна бръснача. Опита острия му ръб с палец и после я погледна. Тя го съзерцаваше с ужасена очарованост. Той се наведе още към нея, разтвори краката й още малко, опря бръснача до кожата и го придвижи нагоре с лек, внимателен удар.
	Произнесе:
	— Ще се сприятеля с един британски офицер.
	Тя не отговори — слушаше го само с половин ухо. Той избърса бръснача в кърпата. С единия от пръстите на лявата си ръка докосна обръснатото място, дръпна надолу, за да опъне кожата, и доближи бръснача.
	— После ще доведа офицера тук — продължи той.
	— О, не — каза Соня.
	Той я докосна с острието на бръснача и нежно застърга нагоре.
	Тя задиша по-тежко.
	Той избърса бръснача и отново замахна — веднъж, два, три пъти.
	— Някак ще заставя офицера да донесе чантата си за документи.
	Той постави пръста си на най-чувствителното й място и обръсна около него. Тя затвори очи.
	Той сипа гореща вода от чайника в купата на пода до него. Топна мека кърпа във водата и я изцеди.
	— После ще преровя чантата, докато офицерът е с теб в леглото.
	Той опря горещия плат в обръснатата й кожа.
	Тя нададе остър вик като притиснато до стената животно:
	— Ах, Боже мой!
	Волф се измъкна от хавлията си и застана гол. Взе шише с масло за кожа, сипа малко на дланта на дясната си ръка и коленичи на леглото до Соня; след това намаза венериното й хълмче.
	— Няма — каза тя и се загърчи.
	Той сложи още масло и го втриваше във всички гънки и отвори. С лявата си ръка я държеше за гърлото и я караше да стои неподвижно.
	— Ще го направиш.
	Умелите му пръсти навлизаха навътре, стискаха и ставаха по-груби.
	— Не — каза тя.
	— Да — каза той.
	Тя преметна глава отляво надясно. Тялото й се извиваше, безпомощно в хватката на силното удоволствие. Тя започна да потръпва и най-накрая пророни:
	— Ох. Ох. Ох. Ох. Ох. Ох!
	После се отпусна.
	Волф не я остави да си отпочине. Продължи да гали гладката й обезкосмена кожа, докато стискаше кафявите й зърна с лявата си ръка. Неспособна да му се съпротивлява, тя отново започна да се движи.
	Отвори очи и видя, че и той е възбуден.
	— Вкарай го в мен, копеле — изрече тя.
	Той се усмихна. Усещането за власт беше като наркотик. Отпусна се над нея и застана неподвижен.
	— Бързо! — каза тя.
	— Ще го направиш ли?
	— Бързо!
	Той я докосна с тялото си и отново се спря.
	— Ще го направиш ли?
	— Да! Моля!
	— Ах — въздъхна Волф и се спусна до нея.


	После, разбира се, тя опита да се отметне.
	— Такова обещание не се брои — обясни тя.
	Волф излезе от банята, увит в голяма хавлия. Погледна я. Тя лежеше на кревата, все още гола, и ядеше шоколадови бонбони от кутията. Имаше мигове, в които почти я обичаше.
	— Обещанието си е обещание — каза той.
	— Ти обеща да намериш друга Фавзи.
	Цупеше се. Винаги се цупеше след секс.
	— Доведох онова момиче от мадам Фахми — възрази Волф.
	— Тя не беше друга Фавзи. Фавзи не искаше всеки път десет лири и не си отиваше сутринта.
	— Добре де. Продължавам да търся.
	— Не обеща да търсиш, а да намериш.
	Волф отиде до другата стая и извади бутилка шампанско от хладилника. Взе две чаши и ги занесе в спалнята.
	— Искаш ли?
	— Не — каза тя. — Да.
	Той напълни чаша и й я подаде. Тя отпи и си взе още един бонбон. Волф произнесе:
	— За здравето на неизвестния британски офицер, който ще получи най-хубавата изненада в живота си.
	— Няма да легна с англичанин — отсече Соня. — Миришат лошо, кожата им е като на голи охлюви и ги мразя.
	— Затова ще го направиш — понеже ги ненавиждаш. Просто си го представи — докато те чука и си мисли колко е щастлив, аз ще чета секретните му документи.
	Волф се зае да се облича. Сложи си риза, ушита за него в едно от шивашките дюкянчета в Стария град — британска униформена риза с капитански звезди на раменете.
	— Какво носиш? — попита го Соня.
	— Британска офицерска униформа. Знаеш, че не говорят с чужденците.
	— Ще се преструваш на британец?
	— От Южна Африка, струва ми се.
	— Ами ако се издъниш?
	Той я изгледа.
	— Вероятно ще бъда разстрелян като шпионин.
	Тя извърна поглед.
	Волф продължи:
	— Ако намеря някой подходящ, ще го заведа в _Ча-ча_.
	Бръкна в ризата си и извади ножа от калъфчето под мишницата. Доближи се до нея и докосна голото й рамо с острия му връх.
	— Измамиш ли ме, ще ти отрежа устните.
	Тя го погледна в лицето. Не проговори, но в очите й имаше страх.
	Волф си излезе.


	_Шепърд_ бе препълнен. Винаги бе така.
	Волф плати на таксито си, разблъска тълпата улични продавачи и драгомани отвън, изкачи стълбите и влезе във фоайето. Бе претъпкано с народ — левантински търговци, които провеждаха шумни делови срещи; европейци, които ползваха пощата и банките; египетски момичета в евтини рокли и британски офицери — хотелът бе забранен за по-долните чинове. Волф мина между две гигантски бронзови дами с лампи в ръце и влезе в салона. Малък оркестър свиреше безлична музика, докато още хора, предимно европейци, непрестанно викаха келнерите. Волф заобикаляше диваните и масите с мраморни плотове и си проправи път към дългия бар в далечния край.
	Тук беше малко по-спокойно. Нямаше жени, а на дневен ред беше сериозното пиене. Тук би дошъл един самотен офицер.
	Волф седна на бара. Щеше да поръча шампанско, но си спомни за маскировката си и поиска уиски и вода.
	Внимателно бе помислил върху дрехите си. Кафявите обуща бяха от офицерски модел и отлично лъснати; чорапите в цвят каки бяха обърнати надолу на точното място; торбестите кафяви къси панталони имаха остър ръб; всекидневната риза с капитански звездички бе извадена от панталоните, а не беше втъкната в тях; плоската фуражка бе съвсем леко кривната.
	Притесняваше се малко за акцента си. Имаше готовото обяснение — това, което даде на капитан Нюман в Асиут, че е бил отгледан в Южна Африка с холандския й говор; ами ако офицерът, който избере, е южноафриканец? Волф не можеше да различава английските акценти достатъчно добре, та да разпознае един южноафриканец.
	Повече се притесняваше от познанията си за армията. Търсеше офицер от Главната квартира, тъй че щеше да обяснява, че самият той е от БВЕ — Британските войски в Египет — което бе отделно и независимо подразделение. За нещастие знаеше малко други неща за него. Не беше сигурен какво вършат БВЕ и как са организирани и не можеше да възпроизведе името дори и на един от офицерите им. Представи си разговор:
	— Как е старият Бъфи Дженкинс?
	— Старият Бъфи? Не го виждам кой знае колко в моя отдел.
	— Не го виждаш кай знае колко? Та той коли и беси! За същите БВЕ ли говорим?
	И отново:
	— Ами Саймън Фробишър?
	— О, същият си е, да знаете.
	— Я почакайте малко — някой каза, че си бил отишъл у дома. Да, сигурен съм, че е така — как така не го познавате?
	После обвиненията, викането на Военната полиция, сбиването и най-накрая затворът.
	Затворът бе единственото нещо, което наистина плашеше Волф. Той отпъди мисълта от ума си и си поръча още едно уиски.
	Влезе запотен полковник и застана на бара до столчето на Волф. Викна на бармана:
	— Езма!
	Това означаваше „слушай“, но всички британци смятаха, че значи „келнер“. Полковникът погледна Волф.
	Той му кимна учтиво и каза:
	— Сър.
	— Без фуражки в бара, капитан — отвърна полковникът. — Какво сте се умислил?
	Волф свали фуражката и се прокле наум за грешката си. Полковникът си поръча бира. Волф гледаше настрани.
	В бара имаше петнадесетина-двадесет офицера, но той не разпознаваше никого от тях. Търсеше когото и да е от осмината адютанти, които напускаха Главната квартира всеки ден по пладне със служебните си чанти. Бе запомнил лицата на всички и щеше да ги разпознае веднага. Вече бе ходил до хотел _Метрополитън_ и до _Търф Клуб_ без успех, и след половин час в _Шепърд_ щеше да опита Офицерския клуб, спортния клуб _Джезира_ и дори _Англо-Египетския Съюз_. Ако не успееше тази вечер, щеше да опита отново утре — рано или късно несъмнено щеше да се натъкне поне на един от тях.
	Тогава всичко щеше да зависи от умението му.
	Планът му имаше много силни страни. Униформата го правеше един от тях, надежден човек и другар. Подобно на повечето войници, вероятно и те бяха самотни и зажаднели за секс в една чужда страна. Соня безспорно бе твърде привлекателна жена — поне на външен вид — и средният английски офицер не бе добре въоръжен срещу уловките на една ориенталска прелъстителка. Във всеки случай, ако имаше малшанса да попадне на някой адютант, достатъчно умен, та да устои на изкушението, щеше да се наложи да го остави и да търси друг.
	Надяваше се да не отнеме толкова много време.
	В действителност му отне още пет минути.
	Влезлият майор бе дребен, много слаб и около десетина години по-възрастен от Волф. Бузите му бяха покрити с напуканите капиляри на закоравял пияч. Имаше изпъкнали сини очи, а рядката му жълтеникава косица бе залепнала за главата.
	Всеки ден по обяд излизаше от Главната квартира и отиваше до постройка без отличителни знаци на Шари Сюлейман паша — с чантата за документи в ръка.
	Сърцето на Волф прескочи.
	Майорът дойде на бара, свали фуражка и поръча:
	— Езма! Уиски. Без лед. Чевръсто.
	Обърна се към Волф.
	— Проклето време — разговорно произнесе той.
	— Не е ли винаги така, сър? — попита Волф.
	— Съвършено вярно. Смит, Главна квартира.
	— Приятно ми е, сър — продължи Волф. Знаеше, че щом майор Смит се придвижва всеки ден от Главната квартира до друга сграда, няма как да служи точно в Главната квартира и за миг се запита защо му е да лъже. Засега отблъсна тази мисъл и рече — Аз съм Слейвънбърг, БВЕ.
	— Отлично. Да ви черпя още едно?
	Оказа се много по-лесно от очакваното да завърже разговор с офицер.
	— Много сте любезен, сър.
	— Не ми съркайте. Да няма ченге в бара?
	— Слушам. — Поредната грешка.
	— Какво да бъде?
	— Уиски с вода, ако обичате.
	— Нямаше да взема вода на ваше място. Казват, че иде направо от Нил.
	— Трябва да съм свикнал — отвърна с усмивка Волф.
	— Без разбъркан стомах? Трябва да сте единственият бял човек в Египет без това.
	— Роден в Африка, в Кайро от десет години. — Волф възприемаше маниера на Смит да съкращава. „Трябваше да стана актьор“, каза си той.
	— Африка, а? Знаех си, че имате някакъв акцент.
	— Баща холандец, майка англичанка. Имаме ранчо в Южна Африка.
	Смит видимо се угрижи.
	— Тежко е за баща ви — швабите са нагазили Холандия.
	Волф не беше помислил за това и отговори:
	— Почина, когато бях малък.
	— Лоша работа — отвърна Смит и изпразни чашата си.
	— Още едно? — предложи Волф.
	— Благодаря.
	Волф поръча още по едно. Смит му предложи цигара и той отказа.
	Смит се заоплаква от лошата храна, от баровете, които все свършваха напитките, от наема за апартамента и простащината на арабските келнери. Волф едва се удържаше да му обясни, че храната е лоша, понеже Смит настоява на английски вместо на египетски ястия, че пиенето не достига заради европейската война, че наемите са главоломно високи, защото в града са нахлули хиляди чужденци като Смит, а келнерите са груби към него, защото той е твърде мързелив или твърде високомерен и не е научил от любезност няколко израза на техния език. Прехапа си езика и вместо да обясни, закима съчувствено.
	Посред списъка с оплакванията, Волф погледна над рамото на Смит и видя в бара да влизат шестима военни полицаи.
	Смит забеляза, че изражението му се е променило, и попита:
	— Какво става, да не видяхте призрак?
	Имаше полицай от сухопътните войски, един от флота с бели панталони, един австралиец, един новозеландец и един гурка с чалма. Волф изпита налудничавото желание да побегне. Какво щяха да го попитат? И какво да отговори той?
	Смит се обърна, видя военните полицаи и каза:
	— Обичайната нощна проверка. Търсят пияни офицери и немски шпиони. Това е офицерски бар, няма да ни досаждат. Какво има, да не сте нещо в нарушение?
	— Не, не — набързо импровизира Волф. — Флотският в средата изглежда досущ като един познат, когото убиха при Халфая. — Той продължи да зяпа отряда. Изглеждаха много делови със стоманените каски и пистолетите в кобурите.
	Смит вече ги беше забравил и казваше:
	— Ами прислугата… Проклетници. Абсолютно съм сигурен, че моят човек разрежда джина. Обаче ще го спипам. Напълних една бутилка от джин със зибиб, нали го знаете, дето помътнява от водата. Чакайте да го видите как опитва да го разреди. Ще му се наложи да купи чисто нова бутилка и да се прави, че нищо не е станало. Ха-ха! Така му се пада.
	Началникът на отряда приближи към полковника, който беше казал на Волф да свали фуражката, и го попита:
	— Всичко ли е наред, сър?
	— Засега — отговори полковникът.
	— Какво ви става? — обърна се Смит към Волф. — Нашивките са си ваши, нали така?
	— Разбира се — отговори Волф. Капка пот влезе в окото му и той я отри твърде рязко.
	— Не искам да обидя никого, обаче _Шепърдс_ е отворен само за офицери, нали разбирате. Знае се, че някои младши офицери си добавят по някоя нашивка на ризата, само и само да се намъкнат.
	Волф се стегна.
	— Сър, ако искате да проверите…
	— Не, не, не — побърза да откаже Смит.
	— Приликата доста ме потресе.
	— Разбирам, разбирам. Да пийнем още по едно. Езма!
	Онзи, който беше говорил с полковника, сега продължително оглеждаше помещението. Лентата на ръкава му показваше, че е заместник-началник на военната полиция. Погледна Волф. Волф се питаше дали полицаят помни описанието на убиеца от Асиут. Определено не. Пък и той не би търсил британски офицер, който отговаря на описанието. А и за да обърка преследвачите си, Волф си беше пуснал мустаци. Насили се да срещне погледа на полицая, после небрежно отклони очи. Взе питието си. Беше сигурен, че полицаят още го гледа.
	Изтрополиха ботуши и полицаите си тръгнаха.
	Волф с труд се въздържа да не потръпне от облекчение. Вдигна чаша с преднамерено нетрепваща ръка и каза:
	— Наздраве.
	Отпиха.
	— Познавате обстановката — рече Смит. — Какво да прави човек вечер, освен да пие в бара на _Шепърдс_?
	Волф се престори, че обмисля.
	— Гледали ли сте кючек?
	Смит отвратено изсумтя.
	— Веднъж. Някаква дебела чернилка си въртеше бутовете.
	— А, значи трябва да видите какво е истински кючек.
	— Трябва ли?
	— Това е най-еротичното нещо, което сте виждали.
	— Така ли? — попита Смит и очите му заблестяха някак особено.
	„Майор Смит, тъкмо вие ми трябвате“, помисли Волф.
	— Соня е най-добрата — рече той. — Трябва да опитате да я видите.
	Смит кимна.
	— Може и така да направя.
	— Всъщност, въртеше ми се мисълта да ида в _Ча-ча_ тази вечер. Искате ли да дойдете с мен?
	— Първо да пийнем по още едно — отговори Смит.
	Докато наблюдаваше как Смит се налива, Волф мислеше, че — поне на пръв поглед — майорът е много податлив на корумпиране. Изглеждаше отегчен, безволев алкохолик. Ако беше и хетеросексуален, Соня лесно щеше да го съблазни. („Дяволите да я вземат“, рече си Волф, „по-добре да си изиграе ролята.“) А после трябваше да разберат дали носи в куфарчето нещо по-полезно от менюта. И накрая трябваше да намерят как да измъкнат тайните от него. Имаше толкова много неопределеност и толкова малко време.
	Волф можеше да действа само стъпка по стъпка и първата крачка беше да започне да контролира Смит.
	Довършиха питиетата и се отправиха към _Ча-ча_. Не успяха да намерят такси, затова взеха гари — открит конски файтон. Кочияшът безжалостно шибаше престарелия кон с камшика.
	— Малко е суров с добичето — установи Смит.
	— Така си е — съгласи се Волф и си помисли: „да беше ни видял как сме с камилите“.
	В клуба отново беше горещо и претъпкано. Волф трябваше да подкупи един келнер, за да му намери маса.
	Представлението на Соня започна малко след като те се настаниха. Смит гледаше Соня, Волф гледаше Смит. След няколко минути майорът точеше лиги.
	— Бива я, нали? — попита Волф.
	— Фантастична е — отвърна Смит, без да отклони очи.
	— Всъщност, бегло я познавам — продължи Волф. — Да я поканя ли при нас след изпълнението?
	Този път Смит се озърна.
	— Мили Боже! Бихте ли го направили?


	Ритъмът се ускори. Соня огледа претъпкания клуб. Стотици мъже алчно поглъщаха с погледи великолепното й тяло. Тя затвори очи.
	Движенията й станаха автоматични: усещанията я овладяха. Във въображението си тя продължаваше да вижда морето от вперени в нея хищни лица. Усети как гърдите й се разлюляват, коремът й се върти, а бедрата се поклащат, и сякаш някой друг го правеше с нея, сякаш всичките настървени мъже сред публиката опипваха тялото й. Тя се движеше все по-бързо и по-бързо. В танца й нямаше преструвка, вече не — правеше го за себе си. Дори не следваше музиката — музиката следваше нея. Заливаха я вълни на възбуда. Тя яхна възбудата и затанцува, докато не усети, че е на ръба на екстаза, че само трябва да скочи и ще полети. Спря се на предела. Разтвори ръце. Музиката достигна кулминация с трясък. Тя нададе измъчен вик и се отпусна назад с подвити под себе си крака и с разтворени бедра, докато главата й не докосна сцената. Тогава светлините угаснаха.
	Винаги беше така.
	Посред бурята от аплодисменти тя стана и мина през затъмнената сцена към кулисите. Бързо достигна гримьорната си с наведена глава, без да поглежда към никого. Не искаше думите или усмивките им. Те не разбираха. Никой не знаеше какво й е, никой не знаеше през какво минава всяка нощ, в която танцува.
	Събу обувките, тънките шалвари и обсипаната с пайети жилетка и облече копринен халат. Седна пред огледалото, за да махне грима. Винаги го правеше веднага, понеже гримът се отразяваше зле на кожата. Тя трябваше да се грижи за тялото си. Забеляза, че лицето и шията й отново стават месести. Трябваше да спре с яденето на шоколад. Вече бе прескочила възрастта, в която жените започват да дебелеят. Възрастта й беше друга тайна, която публиката не биваше да разкрие. Беше почти на годините на баща си, когато той умря. Баща й…
	Той бе едър, арогантен мъж, чиито постижения никога не се оказваха на нивото на надеждите му. Соня и родителите й спяха заедно в тясно твърдо легло в някакъв апартамент в Кайро. Никога не се бе чувствала толкова сигурна и на топло след онези дни. Сгушваше се зад широкия гръб на баща си. Можеше да си спомни познатия му мирис. После, когато трябваше да е заспала, се донасяше друго ухание, нещо, което я възбуждаше неописуемо. Майка й и баща й започваха да се движат в мрака, легнали един до друг; Соня се движеше заедно с тях. Няколко пъти подред майка й разбра какво става. После баща й я би. След третия път я накараха да спи на пода. Тогава можеше да ги чуе, но не и да сподели удоволствието — изглеждаше толкова жестоко. Баща й искаше, тя бе сигурна; той знаеше през цялото време какво върши тя. Легнала на пода, изстинала, изключена, заслушана, тя опитваше да се наслаждава от разстояние, но не се получи. Оттогава насетне нищо не се получаваше до появата на Алекс Волф.
	Никога не бе говорила с него за оня тесен креват в апартамента, но той някак си разбираше. Инстинктивно усещаше дълбоките потребности, които хората никога не признаваха. Той и момичето, Фавзи, пресъздадоха сцената от детството за Соня, и се получи.
	Знаеше, че не го е направил от добрина. Правеше тези работи, за да може да използва хората. Сега искаше да използва нея, за да шпионира британците. Тя би направила всичко срещу британците — всичко освен да легне с тях…
	На вратата на гримьорната й се почука. Тя отговори:
	— Влез.
	Един от келнерите донесе бележка. Тя го отпрати с кимване и разгъна листа хартия. Съобщението бе просто: „Маса 41. Алекс.“
	Смачка хартията и я хвърли на пода. Значи, намерил беше някого. Това бе бързо. Инстинктът му за слабостта отново действаше.
	Тя го разбираше, понеже беше като него. Тя също използваше хората, макар и не тъй умно като него. Тя използваше дори него. Той имаше стил, вкус, приятели от висшата класа и пари; някой ден щеше да я заведе в Берлин. Едно нещо беше да си звезда в Египет, а съвсем друго — в Европа. Тя искаше да танцува за стари аристократични генерали и за млади хубави щурмоваци; искаше да прелъстява могъщи мъже и красиви бели момичета; искаше да бъде кралицата на кабарето в най-декадентския град на света. Волф щеше да бъде паспортът й. Да, тя го използваше.
	„Сигурно е необичайно“, рече си тя, „двама души да бъдат толкова близки и при това да се обичат толкова малко.“
	Той щеше да отреже устните й.
	Тя потръпна, спря да мисли за това и започна да се облича. Сложи си бяла рокля с широки ръкави и ниско деколте. То показваше гърдите й, а полата вталяваше бедрата. Обу бели сандали на висок ток. Сложи тежки златни гривни на двете си китки, а на шията — златна верижка с украса като капка, която се отпусна между гърдите й. Англичанинът щеше да го хареса. Имаха изключително груб вкус.
	Тя се погледна за последно в огледалото и отиде в клуба.
	Около нея се възцаряваше тишина. Хората притихваха при приближаването й, а след нейното минаване започваха да говорят за нея. Чувстваше се така, все едно предизвиква групово изнасилване. На сцената беше различно — от тях я разделяше невидима стена. Тук долу можеха да я докоснат и всички го искаха. Никога не го правеха, но опасността я изпълваше с тръпка.
	Стигна до маса 41 и двамата мъже станаха.
	Волф започна:
	— Соня, скъпа моя, беше великолепна, както винаги.
	Тя прие комплимента с кимване.
	— Позволи ми да ти представя майор Смит.
	Соня пое ръката му. Той беше слаб мъж, без брадичка, с руси мустаци и грозни кокалести ръце. Гледаше я, все едно тя е току-що сервиран пред него екстравагантен десерт.
	Смит произнесе:
	— Очарован, абсолютно.
	Седнаха. Волф сипа шампанско. Смит продължи:
	— Танцът ви бе блестящ, мадмоазел, просто блестящ. Много… артистичен.
	— Благодаря ви.
	Той се пресегна през масата и потупа ръката й:
	— Много сте красива.
	„А ти си глупак“, рече си тя. Тя долови предупредителния поглед на Волф — той знаеше какво си мисли тя.
	— Много сте любезен, господин майор — отвърна Соня.
	Волф беше нервен, усещаше го. Не беше сигурен дали тя ще направи каквото той иска. В действителност, тя още не бе решила.
	Волф се обърна към Смит:
	— Познавах покойния баща на Соня.
	Беше лъжа и Соня знаеше защо той я изрече. Искаше да й напомни.
	Баща й беше отчасти крадец. Имаше ли работа, работеше, нямаше ли работа, крадеше. Веднъж опита да отмъкне чантата на една европейка на Шари ал-Кубри. Охраната на жената погна бащата на Соня и при блъсканицата жената бе съборена и си изкълчи китката. Тя бе важна персона и бащата на Соня беше бит с камшик заради прегрешението. Умря по време на бичуването.
	Разбира се, нямаха намерение да го убиват. Сигурно е имал слабо сърце или нещо такова. Британците, които прилагаха закона, не се интересуваха. Човекът бе извършил престъплението, бе получил заслуженото наказание и то го беше убило — една чернилка по-малко. Соня, дванадесетгодишна, бе смазана. Оттогава мразеше британците с всяка своя клетка.
	Вярваше, че Хитлер е прав, но е избрал погрешната мишена. Не еврейската расова слабост заразяваше света — а британската. Евреите в Египет бяха повече или по-малко като всички останали — едни богати, други бедни, едни добри, други лоши. Британците обаче бяха без изключение арогантни, алчни и порочни. Подиграваше язвително високоморалния начин, по който те опитаха да защитят Полша от немското потисничество, докато самите те продължаваха да потискат Египет.
	И тъй, по каквито и да е причини немците се сражаваха с британците, а това бе достатъчно да направи Соня прогермански настроена.
	Искаше Хитлер да победи, унижи и разруши Британия.
	Щеше да направи всичко по силите си, за да помогне.
	Щеше дори да прелъсти един англичанин.
	Наведе се напред.
	— Майор Смит — произнесе тя — Вие сте много привлекателен мъж.
	Волф видимо се успокои.
	Смит бе смаян.
	Очите му сякаш изскочиха.
	— Боже милостиви! — реагира той. — Така ли смятате?
	— Да, господин майор.
	— Е, можете да ме наричате Санди.
	Волф стана.
	— Съжалявам, но трябва да ви оставя. Соня, мога ли да те придружа до дома?
	Смит се обади:
	— Смятам, че можете да оставите това на мен, господин капитан.
	— Да, сър.
	— Тоест, ако Соня…
	Тя запърха с клепки:
	— Разбира се, Санди.
	Волф продължи:
	— Неприятно ми е да прекъсвам забавлението, но трябва да ставам рано.
	— Чудесно — каза му Смит. — Просто си отидете.
	Докато Волф си тръгваше, един от келнерите донесе вечеря. Ястието беше европейско — пържола с картофи — и Соня се захвана, докато Смит й приказваше. Обясни й за успехите си в училищния отбор по крикет. Явно не бе извършил нищо забележително оттогава. Беше много отегчителен.
	Соня продължи да си припомня бичуването.
	Той не спря да пие по време на вечерята. Когато излизаха, леко се поклащаше. Тя му подаде ръка, повече за да крепи него, а не той нея. Вървяха към лодката през хладния нощен въздух. Смит погледна към небето и изрече:
	— Тези звезди… красиво е.
	Думите бяха малко завалени.
	Спряха пред лодката.
	— Хубава е — изкоментира Смит.
	— Много е красива — каза Соня. — Би ли я разгледал отвътре?
	— Да.
	Тя го поведе по трапа, през палубата и надолу по стълбите.
	Той се огледа с ококорени очи.
	— Много е луксозно, бих казал.
	— Желаеш ли питие?
	— Много.
	Соня се дразнеше как непрекъснато произнася „много“. Той замазваше „г“-то и изговаряше „мноо“. Тя се обърна към него:
	— Шампанско или нещо по-силно?
	— Капка уиски би било отлично.
	— Седни.
	Тя му подаде питието и седна близо до него. Той докосна рамото й, целуна я по бузата и грубо сграбчи гърдите й. Тя потръпна. Той го взе за признак на страст и стисна по-здраво.
	Тя го придърпа върху себе си. Беше много непохватен — лактите и коленете му се забиваха в нея. Той забърника под полите на роклята й.
	— О, Санди, толкова си силен — каза тя.
	Погледна над рамото му и видя лицето на Волф. Беше на палубата, коленичил, гледаше през люка и се смееше беззвучно.


>>	Осма глава

	Уилям Вандам беше почнал да се отчайва. Чудеше се дали въобще ще намери Алекс Волф. От убийството в Асиут бяха минали близо три седмици, а Вандам не се беше доближил до плячката си. С времето следата изстиваше. Вандам почти изпитваше желание за още една кражба на документи, та поне да разбере с какво се е захванал Волф.
	Знаеше, че този човек започва да го обсебва. Будеше се нощем около три, когато въздействието на алкохола отминаваше, и се тормозеше до изгрев. Измъчваше го стилът на Волф: начинът, по който се промъкна в Египет, бързината, с която уби ефрейтор Кокс, лекотата, с която се стопи в града. Вандам премисляше отново и отново и се питаше защо намира този случай така омагьосващ.
	Не беше отбелязал истински напредък, но посъбра някакви сведения и те подхраниха обсесията му — не както храната засища и удовлетворява човек, а както горивото подхранва огъня и го кара да се разгори повече.
	Вила лез Оливие беше собственост на някой си Ахмед Рахма. Рахма бяха богата кайровска фамилия. Ахмед беше наследил къщата от баща си, Гамал Рахма, адвокат. Един от лейтенантите на Вандам изрови удостоверение за брак между Гамал Рахма и някоя си Ева Волф, вдовица на Ханс Волф, и двамата немци по националност; а после — и документите за осиновяването, по силата на които Алекс, синът на Ханс и Ева, ставаше законно дете на Гамал Рахма…
	Следователно Ахмед Рахма беше немец и ставаше ясно как се е сдобил със законни египетски документи за самоличност на името на Алекс Волф.
	В регистрите имаше и завещание, което даваше на Ахмед, тоест Алекс, повечето от наследството на Гамал, включително къщата.
	Разговорите с всички живи представители на фамилията Рахма не доведоха до нищо. Ахмед беше изчезнал преди две години и оттогава не го бяха чували. Разпитващият се беше върнал с впечатлението, че осиновеният син не липсва особено никому.
	Вандам беше убеден, че когато Ахмед е изчезнал, той е заминал за Германия.
	Фамилията Рахма имаше още един клон, ала те бяха номади и никой не знаеше къде се намират. „Няма съмнение“, каза си Вандам, „че те са помогнали някак на Волф да влезе в Египет.“
	Сега Вандам разбираше това. Волф не би могъл да влезе в страната през Александрия. Охраната на пристанището беше затегната: влизането му щеше да се отбележи, бъдещото разследване щеше рано или късно да установи немските му родители и той да бъде интерниран. Идвайки от юг, Волф се беше надявал да влезе незабелязано и отново да стане египетски гражданин. За британците беше чист късмет, че Волф си беше навлякъл неприятности в Асиут.
	Според Вандам това беше последната щастлива случайност за тях.
	Седеше в кабинета си, пушеше цигара след цигара и се тревожеше за Волф.
	Този човек не беше някакъв долен събирач на клюки и слухове. За разлика от други агенти, не се задоволяваше да праща доклади, основаващи се на броя на войниците, които е видял на улицата или на недостига на резервни части за автомобили. Кражбата на куфарчето с документи доказваше, че Волф преследва сведения от високо ниво и е способен да изнамери находчиви начини да се сдобие с тях. Останеше ли на свобода достатъчно дълго, рано или късно щеше да успее.
	Вандам крачеше из стаята — от закачалката до бюрото, край бюрото, до прозореца, обратно от другата страна на бюрото и пак до закачалката.
	Шпионинът също си имаше проблеми. Трябваше да се обяснява с любопитни съседи, да крие радиото някъде, да се придвижва из града, да си намери информатори. Възможно беше парите му да свършат, радиото му да се повреди, информаторите да го предадат или някой да разкрие тайната му съвсем случайно. Все по някакъв начин трябваше да се появят следи от шпионина.
	И колкото по-умен беше той, толкова по-късно щеше да се случи това.
	Вандам беше сигурен, че Абдулла, крадецът, е замесен с Волф. След като Боге отказа да нареди ареста на Абдулла, Вандам предложи голяма сума пари, за да узнае къде е Волф. Абдулла продължаваше да твърди, че не знае нищо за човек на име Волф, ала в очите му беше проблеснала алчна искра.
	Абдулла може и да не знаеше къде се намира Волф — шпионинът със сигурност бе проявил нужното внимание да вземе подобна предпазна мярка с прочутия с нечестността си крадец — ала можеше да разбере това. Вандам му показа, че предложението за парите остава в сила. От друга страна, узнаеше ли Абдулла къде е Волф, можеше просто да отиде при него, да му каже за предложението на Вандам и да му поиска повече пари.
	Вандам крачеше из стаята.
	Нещо във връзка със _стила_. Потайно влизане в страната; убийство с нож; сливане с тълпата; и… Още нещо вървеше с всичко това. Нещо, за което Вандам знаеше, нещо, за което беше прочел в доклад или му беше съобщено на съвещание. Едва ли не Волф беше човек, когото Вандам познаваше, ала вече не можеше да си припомни. Стил.
	Телефонът иззвъня.
	Той вдигна.
	— Майор Вандам.
	— О, здравейте. Обажда се майор Колдър от кабинета на ковчежника.
	Вандам се напрегна.
	— Да?
	— Преди две седмици ни пратихте бележка да търсим фалшиви лири стерлинги. Е, намерихме.
	Това е — следата беше налице.
	— Добре! — отговори Вандам.
	— Всъщност, намерихме доста — продължи другият.
	— Трябва да ги видя възможно най-скоро — каза Вандам.
	— Идват към вас. Пратих човек, трябва скоро да се появи.
	— Знаете ли кой е платил с тези пари?
	— Всъщност, имало е повече плащания, обаче разполагаме с няколко имена за вас.
	— Прекрасно. Ще ви позвъня, щом видя банкнотите. Колдър ли казахте?
	— Да. — Човекът продиктува телефонния си номер. — Значи, ще говорим по-късно.
	Вандам затвори. Фалшиви лири — пасваше: това може да беше пробив. Лирите вече не бяха законно платежно средство тук. Официално Египет се водеше независима държава. Лирата стерлинг обаче можеше винаги да се размени за египетска валута в кабинета на британския главен ковчежник. В резултат хората, които имаха много дела с чужденци, обикновено приемаха да им се плаща в стерлинги.
	Вандам отвори вратата и се провикна в коридора:
	— Джейкс!
	— Сър! — откликна онзи също толкова гръмко.
	— Донесете досието с фалшивите банкноти.
	— Слушам!
	Вандам влезе в съседния кабинет и каза на секретаря си:
	— Очаквам пратка от ковчежника. Бихте ли я донесли веднага щом дойде?
	— Слушам.
	Вандам се върна в своя кабинет. След миг се появи Джейкс с папка. Най-старшият от хората на Вандам, Джейкс беше енергичен и надежден младеж, който следваше заповедите стриктно и до край, а после действаше по своя инициатива. Беше по-висок дори от Вандам, слаб и чернокос, с малко печално изражение. Двамата с Вандам се държаха един с друг официално, но спокойно. Джейкс беше доста предубеден относно козируването и обръщенията, обаче двамата обсъждаха работата като равни, а Джейкс умело си служеше с неприлични думи. Той имаше множество полезни контакти и почти сигурно щеше да се издигне в армията повече от Вандам.
	Вандам запали лампата на бюрото си и рече:
	— Добре, покажете ми снимка на нацистките фалшификати.
	Джейкс отвори досието и го разлисти. Извади тесте лъскави фотографии и ги разположи на бюрото. Всяка снимка показваше лицето и гърба на дадена банкнота, малко по-големи от истинския размер.
	Джейкс ги подреди.
	— Банкноти от една, пет, десет и двадесет лири.
	Черни стрелки показваха грешките, по които фалшификатите се разпознаваха.
	Източник бяха фалшивите пари, взети от заловените немски шпиони в Англия.
	— Човек ще си рече, че би трябвало да са достатъчно умни да не дават на шпионите си такива пари — каза Джейкс.
	Вандам отвърна, без да вдига поглед от снимките.
	— Шпионажът е скъпа работа, а повечето пари отиват на вятъра. Защо да купуват английска валута в Швейцария, щом могат сами да си я направят? Шпионинът има подправени документи, значи може преспокойно да има и подправени пари. Освен това, фалшификатите имат известен разрушителен ефект върху британската икономика, ако влязат в обръщение. Предизвикват инфлация, също както ако правителството печата пари, за да плаща дълговете си.
	— Все пак, разумно би било досега да са се досетили, че залавяме шпионите.
	— А, обаче когато ги хванем, ние имаме грижата немците да не _разберат_ това.
	— Все едно. Надявам се нашите шпиони да не ползват фалшиви райхсмарки.
	— Не бих казал. Ние приемаме разузнаването много по-сериозно от тях, както знаете. Щеше ми се да съм в състояние да кажа същото и за тактиката в танковия бой.
	Секретарят на Вандам почука и влезе. Беше очилат двадесетинагодишен ефрейтор.
	— Пратка от ковчежника, сър.
	— Добра работа — рече Вандам.
	— Да подпишете разписката, сър.
	Вандам подписа и отвори плика. Вътре имаше няколкостотин банкноти.
	— Мътните ме взели! — възкликна Джейкс.
	— Предупредиха ме, че са много — каза Вандам. — Ефрейтор, донесете лупа. Бегом!
	— Слушам.
	Вандам сложи банкнота от една лира от плика до снимките и потърси грешката. Лупа не му трябваше.
	— Погледнете, Джейкс.
	Джейкс погледна.
	Банкнотата имаше същата грешка като онази на снимката.
	— Това е то, сър.
	— Нацистки пари, напечатани в Германия — рече Вандам. — _Сега_ сме по петите му.


	Подполковник Реджи Боге знаеше, че майор Вандам е умен момък, притежаващ от онази лукавост, която се среща у хора от работническата класа. Ала не можеше да се мери с хора като Боге.
	Същата вечер Боге игра снукър с бригаден генерал Поуви, началник на военното разузнаване, в спортния клуб _Джезира_. Поуви беше проницателен и подполковникът никак не му се нравеше, но Боге смяташе, че може да се справи с него.
	Играеха за по шилинг на точка и бригадният губеше.
	— Надявам се, нямате нищо против да поговорим по работа, докато сме в клуба, сър — рече Боге през това време.
	— Изобщо.
	— Просто защото нямах възможност да стана от бюрото цял ден.
	— Какво ви тормози? — попита Поуви, докато натриваше стика с тебешир.
	Боге вкара червената топка в джоба и се прицели в розовата.
	— Съвсем сигурен съм, че в Кайро действа много сериозен шпионин.
	Бригадният генерал се приведе над масата.
	— Продължавайте.
	Боге се вгледа в широкия му гръб. Случаят изискваше малко деликатност. Разбира се, началникът биваше отговорен за успехите на своя отдел, понеже — както е всеизвестно — само добре ръководените отдели имаха успехи. Все пак човек трябваше да проявява финес относно заслугите си.
	— Помните ли, че един ефрейтор беше намушкан в Асиут преди няколко седмици? — подхвана той.
	— Смътно.
	— У мен се загнезди подозрение във връзка със случая. Оттогава го следвам. Миналата седмица по време на някакво улично сбиване беше откраднато куфарчето на адютант от Главната квартира. Нищо кой знае какво, обаче аз събрах две и две.
	Поуви вкара бялата топка в джоба.
	— По дяволите. Ваш ред е.
	— Помолих главния ковчежник да потърси фалшиви английски банкноти. И не щеш ли, той намери. Накарах момчетата ми да ги проучат. Оказа се, че са правени в Германия.
	— Аха!
	Боге вкара червена, синя, още една червена и пак изпусна розовата.
	— Мисля, че ще се замогна, благодарение на вас — прецени генералът, докато проучваше масата с присвити очи. — Някакъв шанс да проследим онзи чрез парите?
	— Това е една възможност. Вече работим по въпроса.
	— Бихте ли ми подали мостчето?
	— Веднага.
	Генералът положи мостчето на сукното и се прицели.
	— Предложено беше — продължи Боге — да инструктираме ковчежника да продължи да приема фалшификатите заради вероятността да ни дадат нова следа.
	Предложението беше на Вандам и Боге го беше отклонил. Вандам взе да спори — нещо, което ставаше вече изнурително познато — та се наложи Боге да го перне през пръстите. Но случаят беше непредсказуем и Боге искаше да е в състояние да каже, че се е консултирал с началството, ако нещата тръгнат зле.
	Поуви се изправи и обмисли чутото.
	— Доста зависи от количеството пари, нали?
	— Дотук няколкостотин лири.
	— Много е.
	— Вярвам, че не е наистина наложително да приемаме още фалшификати, сър.
	— Много добре. — Бригадният генерал вкара в джоба последната червена топка и подхвана цветните.
	Боге отбеляза резултата. Поуви водеше, ала Боге беше получил онова, за което дойде.
	— Кого сте определили да работи по тази история с шпионина? — попита Поуви.
	— Е, всъщност сам се справям…
	— Да, но кого от майорите ползвате?
	— Всъщност, Вандам.
	— А, Вандам. Свестен е.
	На Боге не му се понрави посоката, в която тръгваше този разговор. Поуви всъщност не разбираше колко предпазлив трябва да е човек с такива като Вандам: подаваш им пръст и те захапват ръката. Армията издигаше такива хора над положението им. Кошмарът на Боге беше да се види принуден да приема заповеди от син на пощальон с дорсетски акцент. Той продължи:
	— Вандам има известна слабост към черните, за съжаление. Но, както казахте, свестен е. По един скучен начин.
	— Да. — Бригадният генерал се наслаждаваше на дълга почивка, вкарвайки цветните в джоба една подир друга. — Учи в моето училище. Двадесет години след мен, разбира се.
	— Обаче е бил със стипендия — усмихна се Боге, — нали така, сър?
	— Да. И аз.
	И Поуви вкара и черната.
	— Явно победихте, сър — рече Боге.


	Управителят на клуб _Ча-ча_ каза, че повече от половината им клиенти плащали сметките си в лири и не му било възможно да определи кой в каква валута плаща; а дори и да можел, знаел имената само на неколцина от редовните посетители.
	И главният касиер в хотел _Шепърдс_ каза нещо подобно.
	Също и двама таксиджии, съдържателят на един войнишки бар и сводницата мадам Фахми.
	Вандам очакваше малко или повече същата история и на следващото място в списъка — магазин, собственост на някой си Микис Аристопулос.
	Аристопулос беше обменил голямо количество стерлинги, повечето фалшиви, и Вандам си представяше, че магазинът му е доста голям, но не беше така. Аристопулос имаше малка бакалия. Миришеше на подправки и кафе, обаче по лавиците нямаше много стока. Самият Аристопулос беше нисък, около двадесет и пет годишен, с широка белозъба усмивка. Над панталоните и бялата риза носеше раирана престилка.
	— Добро утро, сър. Как мога да ви помогна?
	— Не личи да имате много неща за продан — отговори Вандам.
	— Ако търсите нещо определено — усмихна се Аристопулос, — може да го имам в склада. Пазарували ли сте тук по-рано, сър?
	Значи това била системата — редки деликатеси в задната стая, само за редовните клиенти. Следователно бакалинът познаваше клиентелата си. А и количеството фалшиви пари, които беше обменил, навярно бяха от голяма поръчка, която той би трябвало да помни.
	— Не съм дошъл на пазар — отговори Вандам. — Преди няколко дни сте отнесли сто четиридесет и седем британски лири при главния ковчежник и сте ги обменили за египетска валута.
	Аристопулос се свъси и доби угрижен вид.
	— Да…
	— Сто двадесет и седем от тях са били фалшиви, подправени, неистински.
	Аристопулос се усмихна, сви рамене и после разпери ръце.
	— Жалко за ковчежника. Вземам парите от англичаните, давам ги на англичаните… Какво мога да направя?
	— Можете да влезете в затвора за разпространение на фалшива валута.
	Аристопулос престана да се усмихва.
	— Моля. Това не е справедливо. Откъде бих могъл да знам?
	— Всички пари ли ви бяха дадени от един човек?
	— Не знам…
	— Помислете! — остро рече Вандам. — Плати ли ви някой сто двадесет и седем паунда?
	— А… да! Да! — Изведнъж Аристопулос доби огорчен вид. — Много почтен клиент. Сто двадесет и шест лири и десет шилинга.
	— Името му?
	— Господин Волф…
	— Ах.
	— Така съм потресен. Господин Волф е добър клиент от много години. Никакви проблеми с плащането. Никога.
	— Слушайте, вие доставяли ли сте му някога стоките?
	— Не.
	— _По дяволите._
	— Предложихме доставка, както обикновено, обаче този път господин Волф…
	— Обикновено доставяте до дома му?
	— Да видя. Вила лез Оливие, Гардън сити.
	Обзет от безсилен гняв, Вандам стовари юмрук на тезгяха и каза:
	— Обаче напоследък не сте доставяли там.
	— Не и откакто господин Волф се върна. Сър, много съжалявам, че тези лоши пари са минали през невинните ми ръце. Може ли нещо да се уреди…
	— Може би — умислено отвърна Вандам.
	— Нека да пийнем кафе заедно.
	Вандам кимна. Аристопулос го въведе в задната стая. Тук лавиците бяха натежали с бутилки и консерви, повечето вносни. Вандам забеляза руски хайвер, американска шунка в тенекия и английски конфитюр. Аристопулос наля гъсто силно кафе в малки чашки. Отново се усмихваше.
	— Подобни дребни проблеми — рече той — винаги могат да се уредят между приятели.
	Пиха кафе и Аристопулос каза:
	— Може би, като приятелски жест, бих могъл да ви предложа нещо от моя магазин. Имам скромен запас от френско вино…
	— Не, не…
	— Обикновено успявам да намеря шотландско уиски, когато при всички други в Кайро то е изчерпано…
	— Не се интересувам от _този_ вид сделки — нетърпеливо отвърна Вандам.
	— О! — Аристопулос тъкмо се беше убедил, че Вандам иска подкуп.
	— Искам да намеря Волф. Необходимо ми е да знам къде живее сега. Казахте, че е редовен клиент?
	— Да.
	— Какво купува?
	— Много шампанско. А също и хайвер. Кафе, много кафе. Вносни напитки. Орехови ядки, наденица с чесън, кайсии в ликьор…
	— Хмм. — Вандам алчно поглъщаше тези дреболии. Що за шпионин харчи парите си за вносни деликатеси? Отговор: който не е твърде сериозен. Ала Волф беше _сериозен_. Това беше въпрос на стил. — Питах се кога е възможно да дойде отново.
	— Когато му свърши шампанското.
	— Добре. Когато дойде, трябва да открия къде живее.
	— Но, сър, ако той пак откаже доставка до дома?
	— Точно за това мисля. Ще ви дам помощник.
	Идеята не се хареса на Аристопулос.
	— Искам да ви помогна, сър, обаче предприятието ми е частно…
	— Нямате избор — отговори Вандам. — Или ми помагате, или отивате в затвора.
	— Но ако английски офицер работи тук, в моя магазин…
	— О, няма да е английски офицер. — „Ще стърчи като палец“, рече си Вандам, „и вероятно ще пропъди Волф.“ Майорът се усмихна. — Мисля, че познавам идеалния човек за тази работа.


	След вечеря Вандам се отправи към апартамента на Елен — носеше огромен букет и се чувстваше глупаво.
	Тя живееше в стара елегантна кооперация недалеч от _Плас дьо л’Опера_. Портиерът нубиец упъти Вандам към третия етаж. Той се качи по витото мраморно стълбище, което заемаше центъра на сградата, и почука на вратата на апартамент 3А.
	Елен не го очакваше и изведнъж му хрумна, че може да се забавлява с някой приятел.
	Чакаше нетърпеливо в коридора и се питаше каква ли е тя у дома си. Идваше за пръв път. Може би Елен беше навън. Със сигурност имаше доста неща за правене вечер…
	Вратата се отвори.
	Елен беше облечена в жълта памучна рокля с плисирани поли, доста семпла, но достатъчно тънка, та да се вижда през нея. Цветът беше доста подходящ за леко мургавата й кожа. Изгледа го безизразно за миг, после го позна и се усмихна пакостливо.
	— Е, здравейте.
	— Добър вечер.
	Тя пристъпи напред и го целуна по бузата.
	— Заповядайте.
	Вандам влезе и тя затвори вратата.
	— Не очаквах целувката — каза той.
	— Всичко е част от преструвката. Нека ви освободя от маскировката.
	Той й даде цветята. Имаше усещането, че му се подиграват.
	— Влезте там, докато натопя цветята — рече Елен и посочи с пръст.
	Вандам отиде в дневната и се заоглежда. Стаята беше удобна, едва ли не чувствена. Декорацията беше в розово и златно, а мебелировката се състоеше от дълбоки меки фотьойли и маса от светъл дъб. Беше ъглова стая, с прозорци от двете страни и сега късното слънце проникваше вътре и караше всичко леко да сияе. На пода беше постлана кафява кожа, прилична на мечешка. Вандам се наведе и я докосна — истинска беше. Изведнъж живо си представи голата и извиваща се Елен върху тази кожа. Примигна и отмести поглед. На креслото до него имаше книга — сигурно Елен я беше чела, когато той почука. Взе книгата и седна на креслото. Беше топло от тялото й. Книгата беше _Влакът за Истанбул_. Май беше шпионски роман. На стената отсреща имаше доста модерна картина, изобразяваща бал: всички дами бяха в разкошни вечерни рокли, а господата бяха голи. Вандам се премести на дивана под картината, за да не му се налага да я гледа. Намираше я някак непривична.
	Елен влезе с цветята във ваза и стаята се изпълни с аромата на глицинии.
	— Искате ли питие?
	— Можете ли да приготвяте мартини?
	— Да. Ако желаете, пушете.
	— Благодаря. — „Умее да посреща гости“, рече си Вандам. „Предполага се, че така и трябва да е, заради начина, по който си изкарва прехраната.“ Извади цигарите си. — Боях се, че може да сте навън.
	— Не и тази вечер. — Имаше нещо особено в гласа й при тези думи, но Вандам не можеше да разбере причината. Гледаше я как работи с шейкъра. Намерението му беше да води срещата делово, но не успя, защото всъщност Елен водеше. Вандам се чувстваше като таен любовник.
	— Харесвате ли такива неща? — попита той и посочи книгата.
	— Напоследък чета шпионски романи.
	— Защо?
	— За да разбера какво държание се очаква от един шпионин.
	— Не бих допуснал вие… — Видя как тя се усмихва и разбра, че пак го подиграва. — Не знам кога сте сериозна.
	— Много рядко. — Тя му поднесе питието и седна на другия край на дивана. Елен го гледаше над ръба на чашата. — За шпионажа.
	Вандам отпи от мартинито. Беше съвършено. Като нея. Меката слънчева светлина позлатяваше кожата й. Ръцете и краката й изглеждаха гладки и нежни. Вандам мислеше, че и в леглото тя е като сега: спокойна, забавна и готова на всичко. По дяволите. И предишния път му беше подействала така, той се отдаде на разгул — което беше рядко за него — и се озова в изпаднал бордей.
	— За какво мислите? — попита Елен.
	— Шпионаж.
	Тя се засмя — сякаш някак знаеше, че той лъже:
	— Сигурно ви харесва.
	Вандам си рече: „как така върши това с мен?“ Винаги го изваждаше от равновесие с шегите и проницателността си, с невинното си лице и с дългите си кафяви ръце и крака.
	Той отговори:
	— Залавянето на шпиони може да бъде много удовлетворяваща работа, но не я обичам.
	— Какво става с тях, когато ги заловите?
	— Обикновено ги бесят.
	— О.
	Той успя да я извади от равновесие — за разнообразие. Тя потръпна. Той обясни:
	— Във военно време победените обикновено умират.
	— Затова ли не го обичате — защото ги бесят?
	— Не. Не го обичам, понеже невинаги ги залавям.
	— Горд ли сте, задето сте тъй коравосърдечен?
	— Не мисля, че съм коравосърдечен. Опитваме да убием от техните повече, отколкото те могат да убият от нашите.
	Помисли си: „как се стигна дотам да защитавам себе си?“
	Тя стана да му сипе още едно питие. Той я гледаше как прекосява стаята. Движеше се грациозно — „като котка“, мина му през ума, „не, като котенце“. Огледа гърба й, докато тя се навеждаше да вземе шейкъра за коктейли, и се зачуди какво ли носи под жълтата рокля. Обърна внимание на ръцете й, докато тя наливаше питието — бяха фини и силни. Тя не си позволи още едно мартини.
	Вандам се питаше какъв ли е произходът й.
	— Родителите ви живи ли са? — попита той.
	— Не — отсече Елен.
	— Съжалявам — знаеше, че тя го лъже.
	— Защо ме питате?
	— Празно любопитство. Извинете ме.
	Тя се пресегна и леко докосна ръката му, само бръсна кожата му с връхчетата на пръстите си — милувка, нежна като бриз.
	— Твърде много се извинявате.
	Отклони поглед, като че се колебаеше; сетне явно се покори на някакъв импулс и започна да му разказва миналото си.
	Била най-голямото от петте деца на отчайващо бедно семейство. Родителите й били културни и любящи хора.
	— Баща ми ме научи на английски, а майка ми ме научи да нося чисти дрехи — каза тя. Ала бащата, шивач, бил крайно ортодоксален и се отчуждил от еврейската общност в Александрия след богословски спор с човека, който извършвал ритуалните жертвоприношения. Когато Елен била на петнадесет, баща й започнал да ослепява. Вече не можел да шие, но и не искал и не приемал помощ от александрийските евреи „отстъпници“. Елен постъпила като прислужница у едно британско семейство и пращала надниците си у дома. От този момент, Вандам знаеше, историята й се превърнала в нещо, което се повтаряло отново и отново в домовете на британската управляваща класа: влюбила се в един от синовете на семейството и той я прелъстил. Имала късмета да ги заловят, преди да забременее. Синът бил пратен да учи в университет, а на Елен платили, за да се махне. Ужасявала се от мисълта да се върне у дома и да каже на баща си, че е уволнена заради прелюбодеяние — при това с _гой_. Живяла с парите от обезщетението и продължила да праща у дома всяка седмица предишната сума, докато парите свършили. Тогава един развратен бизнесмен, с когото се запознала у семейството, я настанил в апартамент и тя подхванала работата, с която се занимавала оттогава. Не след дълго някой казал на баща й как живее и той накарал роднините й да направят _шива_ за нея.
	— Какво е _шива_? — попита Вандам.
	— Опело.
	Оттогава нямала вести от дома, освен съобщението от един приятел, че майка й починала.
	— Мразите ли баща си?
	Елен сви рамене.
	— Мисля, че всичко свърши добре — отговори тя и разпери ръце да посочи жилището.
	— А щастлива ли сте?
	Тя го погледна. На два пъти като че щеше да отговори, но нищо не каза. Накрая извърна очи. Вандам усети, че съжалява, задето се е поддала на импулса да му разкаже историята си. Елен смени темата.
	— Какво ви доведе тук тази вечер, господин майор?
	Вандам се съсредоточи. Толкова се беше заинтересувал от нея — гледаше ръцете и очите й, докато тя говореше за миналото си — че забрави за момент целта на посещението.
	— Продължавам да търся Алекс Волф — започна той. — Не съм го намерил, но намерих бакалина му.
	— Как успяхте?
	Вандам реши да не й казва. По-добре никой вън от средата на британското разузнаване да не знае, че немските шпиони биват разкривани заради фалшивите пари.
	— Дълга история. Важното е, че искам да оставя човек в магазина, в случай че Волф се върне.
	— Мен.
	— Това имам предвид.
	— И тогава аз го халосвам по главата с чувал захар и охранявам безсъзнателното му тяло докато дойдете.
	Вандам се разсмя.
	— Вярвам, че бихте го сторили. Направо ви виждам как прескачате тезгяха.
	Даде си сметка колко му е леко и реши да се стегне, преди да се покаже като глупак.
	— Сериозно, какво трябва да правя?
	— Сериозно, трябва да откриете къде живее.
	— Как?
	— Не съм сигурен. — Вандам се поколеба. — Струва ми се, че можете да се сприятелите с него. Вие сте много привлекателна жена. Представям си, че би било лесно за вас.
	— Какво имате предвид под „сприятеляване“?
	— Оставям това на вас. Стига да разберете адреса.
	— Разбирам. — Внезапно настроението й се промени и в гласа й се появи горчивина. Промяната изуми Вандам: Елен беше твърде бърза за него. Надали жена като нея би се обидила от подобно допускане.
	— Защо просто не наредите на някой от войниците си да го проследи? — попита тя.
	— Може и да ми се наложи, ако вие не успеете да спечелите доверието му. Проблемът е, че той може да усети, че го следят и да се отърве от опашката. После никога няма да се върне в магазина и ние ще загубим предимството си. А ако успеете да го убедите, да кажем, да ви покани у дома си на вечеря, ще получим нужните ни сведения, без да разкриваме картите си. Разбира се, може и да не се получи. И двете алтернативи са рисковани. Аз обаче предпочитам по-финия подход.
	— Разбирам това.
	„Много ясно, че разбира“, рече си Вандам, „работата е ясна като бял ден. Какво, по дяволите, я прихващаше?“ Странна жена: в един момент той беше напълно очарован от нея, а в следващия й се гневеше. За пръв път му хрумна, че тя може да откаже.
	— Ще ми помогнете ли? — нервно попита той.
	Елен стана и отново напълни чашата му. Този път сипа и на себе си. Беше много напрегната, но личеше, че няма желание да му каже защо. Вандам винаги много се дразнеше от жени в подобно настроение. Ако сега откажеше да съдейства, щеше да стане адски досадно.
	Най-сетне Елен отговори.
	— Предполагам, че не е по-лошо от това, което съм правила цял живот.
	— И аз така си мислех — облекчено рече Вандам.
	Тя го изгледа особено мрачно.
	— Започвате утре — каза майорът. Даде й лист с адреса на бакалията. Елен го взе, без да го погледне. — Магазинът е собственост на Микис Аристопулос — додаде той.
	— Колко време ще отнеме според вас? — попита Елен.
	— Не знам. — Вандам се изправи. — Ще се свързвам с вас през няколко дни, за да се уверя, че всичко е наред. Вие обаче ще ми се обадите веднага щом той се появи, нали?
	— Да.
	Вандам си спомни нещо.
	— Между другото, собственикът знае, че търсим Волф за фалшификация. Не му говорете за шпионаж.
	— Няма.
	Промяната в настроението й се оказа трайна. Вече не се радваха на компанията си.
	— Ще ви оставя да четете романа — рече Вандам.
	Елен се изправи.
	— Ще ви изпратя.
	Отидоха на вратата. Когато Вандам пристъпи навън, наемателят на съседния апартамент се приближи по коридора. Цяла вечер Вандам мислеше за този момент с едно ъгълче на ума си, и сега направи това, което беше решил да не прави. Взе Елен за ръката, наведе глава и я целуна по устата.
	Устните й трепнаха в отговор. Вандам се отдръпна. Съседът отмина. Вандам гледаше Елен. Съседът отключи вратата си, влезе и затвори. Вандам пусна ръката на Елен.
	— Добър актьор сте — каза тя.
	— Да. Довиждане.
	Обърна се и тръгна бързо по коридора. Би трябвало да е доволен от тазвечерната работа, ала имаше усещането, че е извършил нещо срамно. Чу как вратата на апартамента се затваря шумно зад него.
	Елен се облегна на затворената врата и наруга Уилям Вандам.
	Влезе в живота й, пълен с английска вежливост, помоли я да върши нова работа и да помогне за победата във войната, а после й каза пак да развратничи.
	Наистина вярваше, че той ще промени живота й. Без повече богати бизнесмени, без повече тайни любовни истории, без повече танци или сервиране. Имаше достойна работа, нещо, в което вярваше, и което имаше значение. А сега — старата игра.
	В продължение на седем години тя се препитаваше от лицето и тялото си и вече искаше да спре.
	Влезе в дневната да си налее питие. Чашата на Вандам стоеше на масата, полупразна. Елен я допря до устните си. Питието беше топло и горчиво.
	В началото тя не хареса Вандам — видя й се скован, мрачен, безинтересен човек. После промени мнението си. Кога за пръв път помисли, че може би има друг, различен човек зад строгата външност? Спомни си: когато той се разсмя. Този смях я заинтригува. Пак го беше направил днес, когато тя каза, че ще удари Волф по главата с чувалче захар. Дълбоко, дълбоко в него имаше богата жила забава и когато тя я закачи, смехът избликна и за миг овладя цялото му същество. Елен подозираше, че Вандам е мъж с голям апетит за живота, ала го държи твърдо под контрол, прекалено твърдо. Затова на Елен й се щеше да влезе под кожата му и да го накара да бъде себе си. Затова го закачаше и опитваше пак да го разсмее.
	Затова и го целуна.
	Любопитно, беше щастлива той да е в дома й, да седи на нейния диван, да пуши и да говори. Даже се беше замислила колко хубаво ще е да отведе този силен невинен мъж в леглото и да му покаже неща, които той не е и сънувал. Защо го харесваше? Може би защото се отнасяше с нея като с личност, а не като с момиченце. Знаеше, че никога няма да я потупа по задника и да каже „Недей да тревожиш красивата си главица…“
	А той развали всичко. Защо Елен така се притесняваше от историята с Волф? Още едно неискрено прелъстяване нямаше да й навреди. Вандам го каза, повече или по-малко. И с тези си думи той показа, че я смята за уличница. Това я вбеси. Тя искаше Вандам да я цени, обаче той поиска от нея да се „сприятели“ с Волф и тя разбра, че никога няма да получи уважението му, не и наистина. Все едно, цялата работа беше глупава: връзката между жена като нея и английски офицер беше обречена да завърши като всички връзки на Елен — манипулиране от едната страна, зависимост от другата и никакво уважение. Вандам винаги щеше да я възприема като уличница. По някое време тя мислеше, че той може да е различен от другите, ала бъркаше.
	И тогава се запита защо това я интересува толкова.


	Посред нощ Вандам седеше в мрака до прозореца на спалнята си, пушеше и гледаше обляния в лунна светлина Нил. Тогава в ума му се появи съвсем завършен спомен от детството.
	Той е на единадесет години, сексуално невинен, физически все още дете. Намира се в терасираната сива къща, където живееха открай време. Къщата имаше баня, а водата се подгряваше от печката на въглища в кухнята на долния етаж: казваха му, че по тази причина семейството има голям късмет и той не бива да се хвали много-много. Наистина, когато отиде в новото училище, богаташкото училище в Борнмът, трябва да се прави, че намира за съвсем нормално да има баня и от крановете да тече гореща вода. Банята имаше и ватер-клозет. И сега Уилям отива там да пишка. Майка му е вътре и къпе седемгодишната му сестричка, обаче те нямат нищо против той да отиде да пишка — правил го е и преди, пък и другата тоалетна е далече навън в студената градина. Той обаче е забравил, че къпят и братовчедка му. Тя е на осем. Уилям влиза в банята. Сестра му седи във ваната. Братовчедка му е права, готви се да излезе. Майка му държи хавлия. Уилям поглежда братовчедка си.
	Тя, разбира се, е гола. За пръв път вижда голо момиче, освен сестра си. Телцето й е малко пухкаво, а кожата й е порозовяла от топлината. Тя несъмнено е най-прекрасното нещо, което Уилям някога е виждал. Той стои на прага на банята и я гледа с неподправен интерес и възхищение.
	Не забелязва, че се задава плесница. Голямата длан на майка му се появява сякаш от нищото. Удря го по бузата с шумен плясък. Мама пердаши здраво, а това е едно от най-добрите й изпълнения. Боли ужасно, ала шокът е по-лош от болката. И най-лошото е, че топлото чувство, което го беше погълнало, се пръсна като строшено стъкло.
	— Вън! — крясва мама и Уилям излиза, наранен и унизен.
	Вандам си припомни това, докато седеше и съзерцаваше египетската нощ. После си помисли, както и навремето: „добре де, тя защо го направи?“


>>	Девет глава

	Беше ранна сутрин и с босите си нозе Алекс Волф усещаше хлад от настлания с плочи под на джамията. Малцината богомолци се губеха сред безмерността на залата с колони. Имаше тишина, усещане за покой и бледосива светлина. Слънчевата светлина прониза един от високите прорези в стената и в същия момент мюезинът започна да вика:
	— Аллаху акбар! Аллаху акбар! Аллаху акбар! Аллаху акбар!
	Волф се обърна с лице към Мека.
	Носеше дълга роба и тюрбан, а обущата в ръката му бяха обикновени арабски сандали. Никога не беше съвсем сигурен защо върши това. Беше правоверен само на теория. Бяха го обрязали според ислямските изисквания и бе отишъл на поклонение до Мека; той обаче пиеше алкохол, ядеше свинско, никога не плащаше закат*, не съблюдаваше Рамаданските пости и не се молеше всеки ден, та какво остава за пет пъти дневно. Сравнително често обаче изпитваше необходимост да се потопи, само за няколко минути, в познатия, механичен ритуал на религията на своя втори баща. Тогава, както направи днес, ставаше още по тъмно, обличаше се в традиционни дрехи, отиваше по студените тихи улици на града до джамията на баща си, извършваше обредното умиване в предния двор и влизаше навреме за първите молитви за новия ден.
	[* Едно от основните задължения на всеки вярващ в мюсюлманската религия — даване на милостиня на бедните (ар.) (Бел.пр.)]
	Докосна ушите си с ръце, после сключи ръце пред себе си, лявата в дясната. Поклони се, после коленичи. Докосваше пода с чело в съответните моменти и рецитираше ал-фатха:
	— В името на Бог, милостивия и състрадателния. Слава на Бога, господар на световете, милостив и състрадателен, Господар на Съдния ден; на Теб служим и на Теб се молим за помощ; води ни по правия път, пътя на ония, на които Си оказал милост, на които не лежи гневът Ти, и които не се заблуждават.
	Погледна през дясното, а после през лявото си рамо, за да поздрави двата ангела, които записваха неговите добри и лоши постъпки.
	Щом погледна през лявото си рамо, видя Абдулла.
	Без да прекъсва молитвата си, крадецът се ухили широко и показа стоманения си зъб.
	Волф стана и излезе. Навън се спря, за да нахлузи сандалите си, и Абдулла се заклатушка след него. Стиснаха си ръцете.
	— Ти си набожен човек, като мен — отбеляза Абдулла. — Знаех, че рано или късно ще дойдеш в джамията на баща си.
	— Търсил си ме?
	— Много хора те търсят.
	Заедно тръгнаха от джамията. Абдулла рече:
	— Като те знам, че си правоверен, не можех да те издам на британците, дори и за толкова много пари; та казах на майор Вандам, че не познавам никого с името Алекс Волф или Ахмед Рахма.
	Волф се спря рязко. Значи все още го преследваха. Беше започнал да се чувства в безопасност — твърде скоро. Хвана Абдулла за ръката и го отведе в едно арабско кафене. Седнаха.
	Волф започна:
	— Те знаят арабското ми име.
	— Той знае всичко за теб — освен къде да те намери.
	Волф се почувства притеснен и едновременно — извънредно любопитен.
	— Що за човек е този майор? — попита той.
	Абдулла сви рамене.
	— Англичанин. Няма изтънченост. Няма маниери. Къси панталони в цвят каки и лице с цвета на домат.
	— Можеш и повече от това.
	Абдулла кимна.
	— Този човек е търпелив и непоколебим. Ако бях на твое място, щях да се боя от него.
	Изведнъж Волф изпита страх.
	— Какво прави? — попита той.
	— Открил е всичко за семейството ти. Говорил е с всичките ти братя. Казали са, че не знаят нищо за теб.
	Кафеджията поднесе и на двамата каша от бакла и плосък тричен хляб. Волф разчупи своя и го топна в ястието. Около купите започнаха да се събират мухи. И двамата не им обърнаха внимание.
	Абдулла заговори с пълна уста:
	— Вандам предлага сто лири стерлинги за адреса ти. Ха! Като че ще предадем някого от своите за пари.
	Волф преглътна:
	— Дори и ако знаеш адреса ми.
	Абдулла сви рамене.
	— Би било дреболия да се намери.
	— Знам — съгласи се Волф. — Затова ще ти кажа, като знак за вярата ми в твоето приятелство. Живея в хотел _Шепърд_.
	Абдула изглеждаше уязвен.
	— Приятелю мой, зная, че това не е вярно. Това е първото място, където британците ще погледнат…
	— Не си ме разбрал — усмихна се Волф. — Аз не съм гост там. Работя в кухните, почиствам съдове, а в края на деня лягам на пода заедно с още десетина или повече души и спя там.
	— Колко хитро! — захили се Абдулла. Идеята му хареса, както и фактът, че е осведомен. — Криеш се под носа им!
	— Зная, че ще опазиш тази тайна — каза Волф. — И като знак на благодарност за приятелството ти се надявам, че ще приемеш от мен подарък в размер на сто лири стерлинги.
	— Но това не е необходимо…
	— Настоявам.
	Абдулла въздъхна и неохотно прие.
	— Добре.
	— Ще изпратя парите в дома ти.
	Абдулла обра празната купа с остатъка от хляба.
	— Трябва да те оставям — каза той. — Остави ме да платя закуската ти.
	— Благодаря ти.
	— Ах! Дошъл съм без пари. Хиляди извинения…
	— Нищо — каза Волф. — Алаллах — Бог знае.
	Абдулла му отвърна традиционно:
	— Аллах йъшалимак — Бог да те пази.
	И си излезе.
	Волф си поръча кафе и се замисли за Абдулла. Разбира се, че крадецът щеше да го предаде за много по-малко от сто лири стерлинги. Засега го спираше фактът, че не знае адреса на Волф. Усилено опитваше да го открие — затова и бе дошъл в джамията. Сега щеше да пробва да проучи историята за преспиването в кухните на _Шепърд_. Това можеше да не се окаже лесно, понеже никой нямаше да признае, че персоналът спи на пода в кухнята — Волф всъщност въобще не беше сигурен, че е вярно — но трябваше да има предвид, че Абдулла рано или късно ще открие лъжата. Историята не беше нищо повече от тактика за отлагане; същото беше и с подкупа. Както и да е, когато най-накрая Абдулла откриеше, че Волф живее на дома-лодка на Соня, той вероятно щеше да дойде при него за още пари, вместо да отиде при Вандам.
	Положението беше под контрол — засега.
	Волф остави няколко миллема на масата и излезе.
	Градът се бе съживил. Улиците вече бяха задръстени от трафика, тротоарите бяха залети от търговци и просяци, а въздухът — изпълнен с приятни и противни миризми. Волф отиде до централната поща, за да говори по телефона. Обади се в Главната квартира и потърси майор Смит.
	— Имаме седемнадесет с тази фамилия — обясни му телефонистката. — Знаете ли малкото му име?
	— Санди.
	— Това ще да е майор Александър Смит. В момента не е тук. Да му оставя ли съобщение?
	Волф знаеше, че майорът няма да е в Главната квартира — беше твърде рано.
	— Съобщението е: „В дванадесет по обед днес в Замалек.“ Ще ви помоля да го подпишете със „С“. Записахте ли го?
	— Да, но бих ви помолила да оставите пълното си…
	Волф окачи слушалката. Напусна пощата и тръгна за Замалек.
	Откакто Соня съблазни Смит, майорът й изпрати дванадесет рози, кутия шоколадови бонбони, любовно писмо и две съобщения по куриер с молба за нова среща. Волф й беше забранил да отговаря. Към момента Смит се чудеше дали изобщо ще я види отново. Волф беше сигурен, че Соня е първата красива жена, с която Смит е преспивал. След няколко дни очакване Смит щеше отчаяно да иска да я види отново и щеше да клъвне на всяка възможност.
	По пътя към дома Волф купи вестник, но той беше пълен с обичайните глупости. Когато стигна до дома-лодка, Соня все още спеше. Той я замери с навития вестник, за да я събуди. Тя простена и се обърна.
	Волф я остави и през завесите се върна във всекидневната. На другия й край, в носа на лодката, имаше малка открита кухня. В нея имаше доста голям шкаф за метли и препарати за почистване. Волф отвори вратата на шкафа. Можеше да се свре вътре, ако свиеше колене и наведеше глава. Резето на вратата можеше да се отвори само откъм външната страна. Той се разрови из кухненските чекмеджета и намери нож с гъвкаво острие. Реши, че би могъл да застопори резето отвътре на шкафа, като прекара ножа през процепа на вратата и го опре на болта. Влезе в шкафа, затвори вратата и опита. Получи се.
	Обаче не можеше да вижда през крилото на вратата.
	Взе един пирон и чукче и заби пирона в тънкото дърво на вратата на нивото на погледа си. Разшири отвора с вилица от кухнята. Отново влезе в шкафа и затвори вратата. Опря око в дупката.
	Видя как завесите се разтварят и Соня влезе във всекидневната. Тя се огледа, изненадана, че го няма. Сви рамене, после повдигна нощницата си и се почеса по корема. Волф потисна смеха си. Тя прекоси кухнята, хвана чайника и завъртя крана.
	Волф пъхна ножа в процепа на вратата и отвори резето. Отвори вратата, излезе и каза:
	— Добро утро.
	Соня изпищя.
	Волф се разсмя.
	Тя хвърли чайника по него и той се наведе. После попита:
	— Добро скривалище, нали?
	— Уплаши ме, копеле такова — отвърна му тя.
	Той вдигна чайника и й го подаде.
	— Направи кафе — каза й той.
	Остави ножа в бюфета, затвори вратата и седна.
	Соня го запита:
	— За какво ти е скривалище?
	— За да гледам теб и майор Смит. Много е забавно — той прилича на обзета от страст костенурка.
	— Кога ще дойде?
	— В дванадесет по обяд днес.
	— О, не. Защо толкова рано сутринта?
	— Слушай. Ако носи нещо ценно в тази чанта, то със сигурност не му е разрешено да се разкарва из града с нея. Трябва да я занесе право в кабинета си и да я заключи в сейфа. Не бива да му даваме време да го направи — цялата работа е безполезна, докато не донесе чантата си тук. Ние искаме той да дотърчи тук право от Главната квартира. Всъщност, ако дойде късно и без чанта, ще заключим и ще се престорим, че си навън — тогава следващия път ще знае, че ще трябва да дойде тук бързо.
	— Всичко си нагласил, нали така?
	Волф се засмя.
	— По-добре започвай да се приготвяш. Искам да изглеждаш неотразима.
	— Аз винаги съм неотразима.
	Тя отиде до спалнята.
	— Измий си косата — викна след нея той. Не последва отговор.
	Погледна часовника си. Времето изтичаше. Обиколи лодката и прикри следите от пребиваването си — махна обувките, бръснача, четката за зъби и феса. Соня излезе на палубата, за да изсуши косата си на слънце. Волф направи кафе и й занесе чаша. Той изпи своето, после изми чашата и я сложи настрана. Извади бутилка шампанско, постави я в кофа с лед и я сложи до леглото заедно с две чаши. Помисли си да смени чаршафа, после реши да го стори след идването на Смит, а не преди това. Соня се върна от палубата и напарфюмира бедрата и гърдите си. Волф хвърли последен поглед. Всичко беше готово. Той седна на дивана до прозорчето, за да наблюдава кея.
	Майор Смит се появи няколко минути след дванадесет. Бързаше, все едно се бои да не закъснее. Бе облечен в униформена риза, къси панталони цвят каки, чорапи и сандали, но бе свалил офицерската си фуражка. Потеше се на пладнешкото слънце.
	Носеше чантата си.
	Волф се ухили доволно.
	— Ето го — обади се Волф. — Готова ли си?
	— Не.
	Тя опитваше да го изнерви. Щеше да е готова. Той влезе в бюфета, затвори вратата и опря око в дупката.
	Чу стъпките на Смит по трапа и после на палубата. Майорът се обади:
	— Здравей?
	Соня не отговори.
	Волф погледна през дупката и видя как Смит слиза по стълбите във вътрешността на лодката.
	— Има ли някой?
	Смит погледна пердетата, които изолираха спалнята. Гласът му беше изпълнен с разочаровано очакване:
	— Соня?
	Завесите се разделиха. Соня стоеше там, а издигнатите й ръце разтваряха плата. Беше нагласила косата си като сложна пирамида, както правеше за представленията. Носеше шалварите от полупрозрачен плат, но от такова разстояние тялото й се виждаше през плата.
	От кръста нагоре бе гола, като се изключи огърлицата на врата. Кафявите й гърди бяха едри и кръгли. Беше сложила червило на зърната си.
	„Добро момиче!“ — рече си Волф.
	Майор Смит я зяпна. Беше направо смаян.
	— Боже. Господи. Господи.
	Волф опита да не се смее.
	Смит пусна чантата си и отиде до нея. Щом я прегърна, тя отстъпи и прибра завесите зад гърба му.
	Волф отвори вратата на шкафа и излезе.
	Чантата лежеше на пода тъкмо от неговата страна на пердето. Волф коленичи, набра галабията си и обърна чантата. Опита ключалките. Беше заключена.
	Той прошепна:
	— _Lieber Gott_.*
	[* Мили Боже (нем.) (Бел.пр.).]
	Огледа се — трябваше му карфица, кламер, игла, нещо, с което да отвори ключалките. Тихо отиде до кухнята и внимателно издърпа едно чекмедже. Шишче за месо, твърде дебело; телче от телена четка, твърде тънко; нож за зеленчуци, твърде широк… В малка чинийка до умивалника намери една от фибите за коса на Соня.
	Върна се към чантата и пъхна края на фибата в отвора на една от ключалките. Завъртя я за опит, натъкна се на съпротивата на някаква пружина и натисна по-здраво.
	Фибата се счупи.
	Волф отново изруга под нос.
	Замислено погледна часовника си. Последния път Смит оправи Соня приблизително за пет минути. Трябваше да й кажа да го направи най-накрая, помисли си Волф.
	Взе огъващия се нож, който ползваше, за да отвори бюфета отвътре. Нежно го пъхна в една от ключалките на чантата. Когато натисна, ножът се огъна.
	Можеше да разбие ключалките за няколко секунди, но не искаше, понеже тогава Смит щеше да знае, че чантата му е била отворена. Волф не се боеше от Смит, но искаше майорът да остане в неведение за истинската причина за съблазняването му — ако в чантата имаше ценен материал, Волф искаше да я отваря редовно.
	Ако не можеше да отваря чантата обаче, Смит щеше винаги да е безполезен.
	Какво щеше да стане, ако счупи ключалките? Смит щеше да свърши със Соня, да нахлузи гащите си, да си вземе чантата и да разбере, че е била отваряна. Лодката щеше да бъде провалена като прикритие, освен ако Волф не убиеше Смит. Какви щяха да са последиците от убийството на Смит? Още един британски военен убит, този път в Кайро. Щеше да започне страховито преследване. Щяха ли да съумеят да свържат убийството с Волф? Беше ли Смит казал на някого за Соня? Кой ги беше виждал заедно в клуб _Ча-ча_? Щеше ли разследването да отведе британците до лодката?
	Щеше да е рисковано — но най-лошото щеше да бъде, че Волф щеше да е без източник на информация, отново в изходна позиция.
	Междувременно хората му воюваха там, в пустинята, и имаха нужда от информация.
	Волф стоеше мълчалив в средата на всекидневната и си напъваше мозъка. Беше помислил за нещо, което му даде отговора, а ето че то му изхвърча от ума. От другата страна на завесата Смит мърмореше и стенеше. Волф се запита дали вече си е свалил панталона…
	Свалените панталони, това беше.
	Трябваше да държи ключа за чантата в джоба си.
	Волф надзърна между завесите. Смит и Соня лежаха на кревата. Тя лежеше по гръб със затворени очи. Той лежеше до нея, опрян на един лакът, и я докосваше. Тя извиваше гръб, все едно се наслаждаваше. Докато Волф наблюдаваше, Смит се претърколи, полулегна върху нея и завря лице в гърдите й.
	Все още беше с късите панталони.
	Волф провря глава между завесите и махна с ръка в опит да привлече вниманието на Соня. Каза си: „погледни ме, жено!“ Смит премести главата си от едната на другата гърда. Соня отвори очи, погледна главата на Смит, погали намазаната му с брилянтин коса и срещна погледа на Волф.
	Той отвори уста безмълвно — „свали му панталоните.“
	Тя се намръщи неразбиращо.
	Волф прекрачи през завесите и изимитира събуването на панталони.
	Лицето на Соня се проясни и просветление я осени.
	Волф прекрачи назад през завесите, придърпа ги мълчаливо и остави само малка пролука за наблюдение.
	Видя как ръцете на Соня слизат до късите панталони на Смит и започват да се борят с копчетата. Смит простена. Соня завъртя очи, изпълнена с презрение към наивната му страст. Волф си каза: „надявам се да й достигне умът да подхвърли панталоните насам.“
	Краят на леглото беше на около метър и половина от пердето.
	Волф легна на пода и се отпусна по корем. Раздели завесите с ръце и се запромъква напред по индийски маниер.
	Чу как Смит изрича:
	— О, Боже, толкова си красива.
	Волф достигна късите гащета. С една ръка внимателно прерови плата, докато не видя джоб. Пъхна ръката си вътре и потърси ключ.
	Джобът беше празен.
	От леглото се донесе звукът на движение. Смит проръмжа. Соня му каза:
	— Недей, лежи си.
	„Добро _момиче_“, помисли си Волф.
	Ровеше се в панталоните, докато не намери другия джоб. Пребърка го. И той беше празен.
	Можеше да има още джобове. Волф се одързости. Опипа плата и затърси за твърди подутини, които можеха да бъдат от метал. Нямаше. Вдигна панталона…
	Под него се намираше връзка ключове.
	Волф безшумно въздъхна от облекчение.
	Ключовете трябва да са изпаднали от джоба, когато Смит е хвърлил панталоните си на пода.
	Волф взе ключовете и късите панталони и започна да се измъква заднешком през завесата.
	Тогава чу стъпки по палубата.
	Смит пронизително изговори:
	— Боже милостиви, какво е това!
	— Тихо! — прекъсна го Соня. — Само пощальонът. Кажи ми, харесва ли ти…
	— О, да.
	Волф се измъкна през завесите и погледна нагоре. Пощальонът оставяше писмо на най-горното стъпало на стълбите, до люка. За ужас на Волф, човекът го видя и го поздрави:
	— Сабах ал-хайр — Добро утро!
	Волф постави пръст на устните си за тишина, после опря буза на дланта, за да изобрази сън, и посочи към спалнята.
	— Извинете! — прошепна раздавачът.
	Волф му махна да си върви.
	От спалнята не излизаше никакъв звук.
	Дали поздравът на пощальона бе направил Смит подозрителен? „Вероятно не“, реши Волф — „един разносвач на писма би могъл да поздрави с «добро утро» дори ако не види никого, тъй като отвореният люк показваше, че вкъщи има някой.“
	Звуците на любовта в съседната стая се подновиха и Волф задиша по-леко.
	Той прегледа ключовете, намери най-малкия и го пробва в ключалките на чантата.
	Проработи.
	Отвори другата ключалка и вдигна капака. Вътре се намираше сноп листа в твърда картонена папка. Волф си каза — „стига с менютата, ако обичаш“. Отвори папката и погледна най-горния лист.
	Прочете:
C>
#	ОПЕРАЦИЯ АБЪРДИЙН
	1. Съюзническите сили ще започнат голямо контранастъпление на 5 юни.
	2. Атаката ще бъде в две направления…
C$
	Волф надигна поглед от книжата. „Господи“, прошепна той, „Това е!“
	Заслуша се. Сега шумовете от спалнята бяха по-силни. Можеше да чуе пружините на кревата и му се стори, че самата лодка започваше леко да се поклаща. Нямаше много време.
	Отчетът в чантата на Смит беше подробен. Волф не беше сигурен как точно работи британската командна верига, но вероятно сраженията са били планирани в детайл от генерал Ричи в Главната квартира в пустинята, а после изпратени до Главната квартира в Кайро, за да бъдат одобрени от Окинлек. Плановете за по-важните битки ще да се обсъждаха на сутрешните заседания, на които Смит очевидно присъстваше в някакво качество. Волф отново се зачуди кой ли отдел се намираше в сградата без отличителни знаци на Шари Сюлейман паша, където Смит се завръщаше всеки следобед; после отпъди мисълта надалеч. Трябваше да вземе бележки.
	Заозърта се за молив и хартия и си каза: „трябваше да го направя предварително.“ Намери блокче с листа и червен молив в едно от чекмеджетата. Седна до чантата и зачете.
	Главните съюзнически сили бяха обкръжени в район, наречен Котела. Контраатаката на 5-ти юни трябваше да бъде измъкване. Щеше да започне в 2:50 след полунощ с обстрел на хребета Асла, на източния фланг на Ромел, от четири артилерийски полка. Артилерията трябваше да намали съпротивата като подготовка за атаката на Десета индийска пехотна бригада. Когато индийците пробиеха линията при хребета Асла, танковете на Двадесет и втора бронетанкова бригада щяха да се впуснат през пробива и да овладеят Сиди Муфта, а Девета индийска бригада щеше да ги следва и да затвърди успеха.
	Междувременно Тридесет и втора армейска танкова бригада, с подкрепление от пехота, щеше да атакува северния фланг на Ромел при хребета Сидра.
	Когато достигна края на отчета, Волф осъзна, че е бил така обсебен, че е чул, но не е обърнал внимание на звука на оргазъма на майор Смит. Сега леглото проскърца и два крака тропнаха на пода.
	Волф се напрегна.
	Соня каза:
	— Скъпи, налей малко шампанско.
	— Само минутка…
	— Искам го сега.
	— Чувствам се малко глупаво без панталоните си, скъпа.
	Волф си помисли: „Господи, той си иска панталоните.“
	Соня продължи:
	— Харесваш ми без дрехи. Изпий една чаша с мен, преди да се облечеш.
	— Твоето желание е заповед за мен.
	Волф се отпусна. „Може и да се цупи, мина му през ума, но прави каквото искам!“
	Бързо прегледа останалите книжа, уверен, че няма да го спипат сега — Смит бе чудесна находка и би било истинска трагедия да заколи гъската в първия миг, в който тя е снесла златно яйце. Отбеляза си, че в атаката ще участват четиристотин танка, от които триста и тридесет на източното направление и само седемдесет на северното; че генералите Месърви и Бригс щяха да установят обща Главна квартира; и че Окинлек изискваше — май с известно недоволство — щателно предварително разузнаване и тясно сътрудничество между танковете и пехотата.
	Докато пишеше, високо изгърмя коркова тапа. Той облиза устни и си помисли: „бих могъл да пийна малко“. Запита се колко бързо би могъл Смит да изпие чаша шампанско. Реши да не рискува.
	Постави книжата обратно в папката, а нея обратно в чантата. Затвори капака и заключи ключалките. Постави връзката ключове в единия от джобовете на късите панталони. Изправи се и надзърна през завесата.
	Смит седеше в леглото по армейско долно бельо, с чаша в едната ръка и цигара в другата и изглеждаше доволен от себе си. Цигарите трябва да са били в джоба на ризата му — щеше да стане неловко, ако бяха в късите му панталони.
	В момента Волф се оказа в полезрението на Смит. Той отдръпна лицето си от мъничкия процеп между завесите и зачака. Чу как Соня казва:
	— Моля те, сипи ми още малко.
	Отново погледна навътре. Смит взе чашата й и се извърна към бутилката. Сега гърбът му беше обърнат към Волф. Волф прекара панталоните през завесата и ги метна на пода. Соня го видя и притеснено повдигна вежди. Волф издърпа ръката си. Смит подаде чашата на Соня.
	Волф влезе в бюфета, затвори вратата и се отпусна на пода. Запита се колко ли ще трябва да чака, преди Смит да си тръгне. Не го интересуваше — той тържествуваше. Беше попаднал на злато.
	Измина половин час преди да види — през дупката — как Смит влиза във всекидневната и отново е с дрехи. Тогава вече Волф се чувстваше много натясно. Соня следваше Смит и попита:
	— Трябва ли да си вървиш толкова скоро?
	— Боя се, че да — отвърна той. — Разбираш ли, времето е много неудобно за мен.
	Той се поколеба.
	— Нека бъда напълно откровен, но всъщност не се очаква да разнасям тази чанта насам-натам. Беше страшно трудна работа да дойда тук по обяд. Разбираш ли, от Главната квартира трябваше да отида право в кабинета си. Е, днес не го направих — ужасно се страхувах, че може и да те изпусна, ако дойда късно. В кабинета казах, че ще обядвам в Главната квартира, а на момчетата в Главната квартира — че ще обядвам в кабинета си. Както и да е, следващия път ще отида до кабинета си, ще оставя чантата и ще дойда тук — ако това е удобно за теб, кукличката ми.
	„За Бога, Соня, кажи нещо!“ — мислеше си Волф.
	Тя отговори:
	— О, Санди, но прислужницата ми идва да чисти всеки следобед — няма да бъдем сами.
	Смит се намръщи.
	— По дяволите. Е, просто ще трябва да се виждаме вечерта.
	— Но аз трябва да работя — а след представлението трябва да оставам в клуба и да говоря с клиентите. А не мога да седя на твоята маса всяка вечер — хората ще се разприказват.
	Бюфетът беше много горещ и задушен. Волф се потеше сериозно.
	Смит продължи:
	— Не можеш ли да кажеш на прислужницата си да не идва?
	— Но, скъпи, та аз не мога да чистя тук сама — няма да знам как.
	Волф я видя да се усмихва, да хваща Смит за ръката и да я поставя между краката си:
	— О, Санди, кажи ми, че ще дойдеш по обяд.
	Това беше много повече, отколкото Смит можеше да издържи.
	— Разбира се, че ще дойда, скъпа моя — съгласи се той.
	Целунаха се и Смит най-накрая си тръгна. Волф чу крачките му по палубата и по трапа и излезе от бюфета.
	Соня наблюдаваше със злостно ликуване как той протяга изтръпналите си крайници.
	— Боли? — попита тя с престорена симпатия.
	— Струваше си — отговори Волф. — Ти беше прекрасна.
	— Получи ли каквото искаше?
	— По-добро, отколкото бих могъл да мечтая.
	Волф наряза хляб и кренвирши за обяд, докато Соня се къпеше. След обяда намери английския роман и ключа към кода и нахвърли съобщението си за Ромел. Соня отиде на хиподрума с цяла тумба египетски приятели — Волф й даде петдесет лири, с които да залага.
	Вечерта тя отиде в _Ча-ча_, а Волф седна у дома, пиеше уиски и четеше арабска поезия. С наближаването на полунощ включи радиото.
	Точно в полунощ той пусна сигнала си — Сфинкс. Секунди по-късно отговори подслушвателният пост на Ромел в пустинята — рота Хорх. Волф изпрати серия клинообразни сигнали, за да им позволи да се настроят точно, и ги попита каква е началната му мощност. В средата на изречението направи грешка и изпрати серия от знаци „Г“ за грешка, преди да започне отново. Казаха му, че сигналът му е с максимална сила, и изпратиха „П“ за предавай. Той изпрати знак, за да отбележи началото на съобщението си; после, зашифровано, започна: „Операция Абърдийн…“
	Накрая добави АР за „съобщение предадено“ и „К“ за край. Те отговориха със серия от знаци „Р“, което значеше: „Съобщението е прието и разбрано“.
	Волф прибра радиото, книгата с шифрите и ключа, после си сипа още едно питие.
	Каза си, че общо взето се е справил изключително добре.


>>	Десета глава

	Сигналът от шпионина беше просто един от двадесетината или тридесетината доклада на бюрото на фон Мелентин в седем сутринта на четвърти юни.
	Щом термометърът в палатката му прескочи чертицата за 35 градуса, той започна рутинната поредица от сутрешни обсъждания. Лично, по полевия телефон и рядко по радиото, той говори с дивизионните разузнавателни отдели, с офицера за свръзка на Луфтвафе за въздушното разузнаване, с човека за свръзка на ротата Хорх и с няколко от по-добрите бригадни разузнавателни отдели. Той спомена на всички Девета и Десета индийски бригади, Двадесет и втора бронетанкова и Тридесет и втора армейска танкова бригада. Каза им да внимават за тези бригади. Каза им и да следят за бойни приготовления в районите, в които, според шпионина, щеше да се стовари контраударът. Щяха да следят и вражеското разузнаване — ако шпионинът е бил прав, щеше да има засилено въздушно разузнаване от страна на Съюзниците по позициите, които планираха да нападнат — именно хребета Асла, хребета Сидра и Сиди Муфта. Можеше да има засилен обстрел на тези позиции с цел да подкопае съпротивителните им възможности, при все че това бе такова разкриване, та повечето командири щяха да устоят на изкушението. Можеше да има и _намаляване_ на обстрела, като един вид блъф, и това също можеше да бъде знак.
	Разговорите помогнаха на полевите разузнавателни подразделения да актуализират ежедневните си отчети. Когато ги приключиха, фон Мелентин написа своя отчет за Ромел и го отнесе в командната бронирана кола. Обсъди го с началник-щаба, който след това го представи на Ромел.
	Сутрешното обсъждане бе кратко, понеже Ромел беше взел важните си решения и беше издал заповедите си за деня предишната вечер. Освен това, сутрешно време Ромел не беше в настроение да размишлява — той искаше действие. Той сновеше из пустинята, отиваше от една фронтова позиция до друга с командната си бронирана кола или със самолета _Щорх_, издаваше нови заповеди, шегуваше се заедно с хората и повеждаше някоя схватка — и въпреки това, нищо че постоянно се излагаше на неприятелски огън, не го бяха ранявали от 1914 година насетне. Днес фон Мелентин тръгна с него и се възползва от възможността да получи собствена представа за фронтовата ситуация и лично да оцени разузнавателните поделения, които му изпращаха необработения материал. Някои бяха твърде предпазливи и пропускаха всякакви непотвърдени данни, а други преувеличаваха, за да получат допълнителни провизии и подкрепления за частите си.
	Рано вечерта, когато термометърът най-накрая показа спадане, имаше още доклади и разговори. Фон Мелентин пресяваше масата детайли за сведения, свързани с предсказаната от Сфинкс контраатака.
	Бронираната дивизия Ариете — италианците, заемащи хребета Асла — съобщиха за увеличена въздушна активност на врага. Фон Мелентин ги запита дали става дума за бомбардировки или разузнаване, и те отвърнаха, че е разузнаване — бомбардировката всъщност била спряла.
	Луфтвафе докладва за активност в ничията земя, която можеше да бъде — или да не бъде — авангардна част, която отбелязва сборен пункт.
	Имаше и прехванато радиосъобщение с елементарна шифровка, в която еди-коя си индийска бригада изискваше спешно изясняване на сутрешните нещо си (заповеди?), особено във връзка с времето на артилерийския обстрел на нещо си. Фон Мелентин знаеше, че в британската тактика артилерийският обстрел обикновено предшества настъплението.
	Доказателствата се натрупваха.
	Фон Мелентин провери картотеката си за Тридесет и втора армейска танкова бригада и откри, че напоследък са били забелязани на хребета Ригел — логичната позиция, от която да се атакува хребетът Сидра.
	Задачата на кой да е разузнавателен отдел беше невъзможна — да предскажеш движенията на врага на основата на непълна информация. Той огледа сведенията, използва интуицията си и заложи.
	Фон Мелентин реши да заложи на Сфинкс.
	В 18:30 часа занесе доклада си в командната бронирана кола. Там беше Ромел, със своя началник-щаб, полковник Байерлайн, и с Кеселринг. Стояха около голяма лагерна маса и гледаха оперативната карта. От едната страна стоеше някакъв лейтенант в готовност да води бележки.
	Ромел бе свалил фуражката и едрата му оплешивяваща глава изглеждаше твърде голяма за дребното му тяло. Изглеждаше уморен и отслабнал. Фон Мелентин знаеше, че страда от постоянни проблеми със стомаха и често не можеше да яде с дни наред. Неговото обикновено дундесто лице бе измършавяло, а ушите сякаш стърчаха повече от обикновено. Присвитите черни очи обаче светеха от ентусиазъм и от надеждата за победа.
	Фон Мелентин тракна с токове и официално предаде доклада, а после обясни заключенията си на картата. Щом свърши, Кеселринг попита:
	— И казвате, че всичко това се основава на съобщението на един шпионин?
	— Не, господин фелдмаршал — твърдо отвърна фон Мелентин.
	— Има признаци, които го потвърждават.
	— Човек може да намери признаци в потвърждение на всичко — изкоментира Кеселринг.
	С периферното си зрение фон Мелентин можеше да види, че Ромел се ядосва.
	Кеселринг продължи:
	— Всъщност не можем да планираме сражения на основата на информация от някакъв си мърляв таен агент в Кайро.
	Ромел се обади:
	— Склонен съм да повярвам на този доклад.
	Фон Мелентин гледаше и двамата. По любопитен начин те се уравновесяваха по отношение на властта — любопитно в случая на армията, където обикновено йерархията е добре очертана. Кеселринг беше Върховен главнокомандващ за Юга и надхвърляше Ромел по чин, но по някакъв каприз на Хитлер Ромел не приемаше заповеди от него. И двамата имаха покровители в Берлин — Кеселринг, човекът на Луфтвафе, бе любимецът на Гьоринг, а Ромел правеше толкова добра реклама, че можеше да разчита на Гьобелс за подкрепа. Кеселринг бе популярен сред италианците, докато Ромел винаги ги обиждаше. Най-накрая, Кеселринг беше по-силен, понеже като фелдмаршал имаше пряк достъп до Хитлер, докато Ромел трябваше да преминава през Йодл; Кеселринг обаче не се осмеляваше често да използва тази карта. Следователно и двамата се караха; въпреки че Ромел имаше последната дума в пустинята, в Европа — фон Мелентин знаеше това — Кеселринг искаше да го отстрани.
	Ромел се обърна към картата.
	— Тогава, нека бъдем готови за атака от две страни. Най-напред вземете предвид северното, по-слабото направление. Хребетът Сидра е поверен на Двадесет и първа танкова дивизия с противотанкови оръдия. Тук, на пътя на британското настъпление, има минно поле. Танковете ще примамят британците в минното поле и ще ги унищожат с противотанкова стрелба. Ако шпионинът е прав и британците хвърлят само седемдесет танка в този пристъп, Двадесет и първа танкова ще се оправи с тях бързо и ще бъде на разположение за друга работа по-късно през деня.
	Той прекара дебелия си показалец през картата.
	— Сега вземете предвид второто направление, главния пристъп, на нашия източен фланг. Той е поверен на италианската армия. Атаката ще бъде проведена от една индийска бригада. Доколкото познавам индийците и нашите италианци, предполагам, че атаката ще успее. Следователно разпореждам енергичен контраудар. Първо — италианците ще контраатакуват от запад. Второ — танковете, след като са отблъснали другото острие на атаката при хребета Сидра, ще се обърнат и ще атакуват индийците откъм север. Трето — тази нощ нашите сапьори ще разчистят участък в минното поле при Бир ал Хармат, тъй че Петнадесета танкова да може да завие на юг, да се появи през участъка и да атакува британските части откъм тила.
	Фон Мелентин слушаше, гледаше и кимаше разбиращо. Типичен план в стил Ромел, включващ бързо разместване на части, за да увеличи ефекта от тях, обкръжаващо движение и изненадващата поява на мощна дивизия там, където най-малко я очакват — в тила на врага. Получеше ли се, атакуващите бригади на Съюзниците щяха да бъдат обкръжени, отрязани и унищожени.
	Ако се получеше.
	Ако шпионинът беше прав.
	Кеселринг се обърна към Ромел:
	— Струва ми се, че допускате голяма грешка.
	— Това е ваша привилегия — спокойно му отвърна Ромел.
	Фон Мелентин не се чувстваше спокоен. Ако свършеше зле, Берлин скоро щеше да научи за неоправданото осланяне на Ромел на лошите разузнавателни данни; фон Мелентин щеше да бъде обвинен в предоставянето им. Отношението на Ромел към подчинени, които го разочароваха, беше жестоко.
	Ромел погледна лейтенанта, който водеше бележки.
	— Следователно това са моите нареждания за утре.
	Гледаше Кеселринг яростно и предизвикателно.
	Фон Мелентин пъхна ръце в джобовете си и кръстоса пръсти.


	Той си припомни този момент, когато, шестнадесет дни по-късно, двамата с Ромел гледаха изгрева на слънцето над Тобрук.
	И двамата стояха на ескарпа на североизток от Ел Адем и чакаха битката да започне. Ромел носеше предпазните очила, взети от пленения генерал О’Конър, очилата, които бяха станали нещо като негова запазена марка. Беше в отлична форма — с блеснали очи, жизнен и уверен. Човек почти можеше да чуе как мозъкът му щрака, докато оглеждаше пейзажа и изчисляваше как би могло да се развие сражението.
	Фон Мелентин се обади:
	— Шпионинът е бил прав.
	Ромел се усмихна:
	— И аз си мислех точно това.
	Съюзническата атака на 5-ти юни дойде точно както бе предвидено, и отбраната на Ромел се представи толкова добре, че се превърна в контра-контраатака. Три от участващите четири бригади на Съюзниците бяха ликвидирани, а четири артилерийски полка бяха пленени. Ромел използва преимуществото си безмилостно. На 14-ти юни пробиха линията Ел Газала, а днес, на 20-ти юни, щяха да обсадят жизненоважния крайбрежен гарнизон на Тобрук.
	Фон Мелентин потръпна. Смайващо е колко студена може да бъде пустинята в пет часа сутринта.
	Той гледаше небето.
	Нападението започна в пет и двадесет.
	Подобен на далечен тътен звук се усили до оглушителен вой с приближаването на самолетите _Щука_. Първата формация прелетя, спусна се над британските позиции и хвърли бомбите си. Издигна се голям облак от прах и дим, при което цялата артилерийска сила на Ромел откри огън с пропукващ ушите едновременен гръм. Долетя още една вълна _Щука_, после още една — имаше стотици бомбардировачи.
	— Фантастично. Кеселринг наистина го направи — обади се фон Мелентин.
	Това не беше правилно. Ровел възрази:
	— Кеселринг няма заслуги. Днес ние собственоръчно командваме самолетите.
	„Дори и така Луфтвафе прави отлична демонстрация“, помисли си фон Мелентин; не го каза обаче.
	Тобрук беше крепост с концентрична планировка. Самият гарнизон беше в града, а градът се намираше в сърцето на по-голяма контролирана от британците зона, обкръжена от петдесеткилометрова осеяна с укрепени точки зона. Немците трябваше да пресекат бодливата тел, после да влязат в града и след това да превземат гарнизона.
	В средата на бойното поле се издигна облак оранжев дим. Фон Мелентин обясни:
	— Това е сигнал от сапьорите — съобщават на артилерията да удължи обхвата на стрелбата.
	Ромел кимна:
	— Добре. Напредваме.
	Изведнъж фон Мелентин бе обзет от оптимизъм. В Тобрук имаше плячка — петрол, динамит, палатки, камиони — повече от половината от моторизирания транспорт на Ромел вече се състоеше от пленени британски машини; и храна. Той се усмихна и попита:
	— Прясна риба за обяд?
	Ромел схвана хода на мисълта му:
	— Дроб — уточни той. — Пържени картофи. Пресен хляб.
	— Истинско легло, с пухена възглавница.
	— В къща с каменни стени, за да не пропускат жегата и насекомите.
	Дойде куриер със съобщение. Фон Мелентин го взе и го прочете. Опита да не допуска въодушевлението в гласа си, когато произнесе:
	— Прерязали са телта на Пункт 69. Група _Мени_ атакува заедно с пехотата на Африканския корпус.
	— Готово — обобщи Ромел. — Отворили сме пробив. Хайде да вървим.


	В десет и половина сутринта подполковник Реджи Боге подаде глава през вратата на кабинета на Вандам и произнесе:
	— Тобрук е обсаден.
	Изглеждаше безсмислено да се работи. Вандам продължи да действа машинално, да чете доклади от информатори, да разсъждава по случая на някакъв мързелив лейтенант, който трябвало да получи повишение, но не го заслужавал, да опитва да мисли за някакъв необичаен подход по случая Волф. Всичко обаче изглеждаше безнадеждно тривиално. В течение на деня новините ставаха все по-потискащи. Немците пробили първото телено заграждение; прехвърлили понтонен мост над противотанковия ров; пресекли вътрешното минно поле; достигнали стратегическия кръстопът Кингс Крос.
	Вандам си отиде у дома, за да вечеря с Били. Не можеше да каже на момчето за Тобрук — засега новините не биваше да бъдат разпространявани. Докато ядяха агнешките си котлети, Били каза, че учителят им по английски, млад мъж с белодробно заболяване, който не могъл да постъпи в армията, не спирал да приказва как би желал да излезе в пустинята и да гости с нещо хуните.
	— Но аз не му вярвам — каза момчето. — А ти?
	— Струва ми се, че е искрен — отговори Вандам. — Просто се чувства виновен.
	Били беше във възрастта на споренето.
	— Виновен? Не може да се чувства виновен — вината не е негова.
	— Може, без да го осъзнава.
	— Каква е разликата?
	„Сам се натресох тук“, рече си Вандам. За момент помисли, после продължи:
	— Когато си сторил нещо лошо и знаеш, че е лошо, и се чувстваш зле по тази причина, и знаеш защо се чувстваш зле, това е осъзната вина. Господин Симкисън не е направил нищо лошо, но _все пак_ се чувства зле и не знае защо се чувства зле. Това е неосъзната вина. Приказките колко много иска да се бие му помагат да се чувства по-добре.
	— О — отвърна Били.
	Вандам не знаеше дали момчето е разбрало или не.
	Били отиде да си легне с нова книга. Каза, че била „тек“, с което имаше предвид детективска история. Казваше се _Смърт на Нил_.
	Вандам се върна в Главната квартира. Новините продължаваха да са лоши. Двадесет и първа танкова дивизия влязла в Тобрук и стреляла от кея по няколко британски кораба, които малко късничко опитвали да се измъкнат в открито море. Вандам опита да помисли за хората, които изработваха един кораб, за отишлите в него тонове ценна стомана, за обучението на моряците и за превръщането на екипажа в нещо цялостно; а сега хората бяха мъртви, корабът потънал, усилието пропиляно.
	Прекара нощта в офицерската столова в очакване на новини. Пи много и пуши толкова, че си причини главоболие. От Оперативната стая периодично пристигаха бюлетини. През нощта Ричи, в качеството си на командир на Осма армия, реши да изостави границата и да се оттегли в Мерса Матрух. Съобщиха, че когато Главнокомандващият Окинлек научил тази новост, изхвърчал от стаята с мрачно като облак лице.
	На сутринта Вандам се усети как мисли за родителите си. Някои от пристанищата на южния бряг на Англия бяха пострадали от бомбардировките, точно колкото Лондон, но родителите му бяха малко навътре в сушата, в едно село в Дорсет. Баща му беше пощальон в малка сортировъчна станция. Вандам погледна часовника си — в момента в Англия беше четири сутринта. Сега старецът слагаше щипките за колоездене, яхваше колелото си и потегляше за работа в тъмнината. Шестдесетгодишен, имаше телосложението на селско момче под двадесет. Набожната майка на Вандам забраняваше пушенето, пиенето и всякакви форми на разпуснато поведение — понятие, което използваше, за да обхване всичко от състезания по хвърляне на стрелички до слушане на радиото. Режимът явно бе благоприятен за съпруга й, но тя самата беше постоянно неразположена.
	Най-накрая пиенето, изтощението и скуката приспаха Вандам. Сънуваше, че е в гарнизона на Тобрук заедно с Били, Елен и майка си. Търчеше нагоре-надолу и затваряше всички прозорци. Отвън немците — те се бяха превърнали в пожарникари — опираха стълби на стената и се катереха. Изведнъж майката на Вандам спря да брои фалшивите си банкноти, отвори някакъв прозорец, точно до Елен и извика:
	— Алената жена!
	През прозореца влезе Ромел с пожарникарска каска и насочи маркуч към Били. Силата на струята бутна момчето през един парапет и то падна в морето. Вандам знаеше, че той е виновен, но не можеше да съобрази в какво е сбъркал. Заплака горчиво. Събуди се.
	С облекчение установи, че всъщност не е плакал. Сънят го остави с общото усещане за отчаяние. Запали си цигара. Вкусът й беше ужасен.
	Слънцето изгря. Вандам се разходи из столовата и изключи осветлението, само за да направи нещо. Появи се готвач с кана кафе. Докато Вандам пиеше своето, появи се капитан с още един бюлетин. Застана в средата на столовата и изчака да настане тишина.
	Прочете:
	— Днес сутринта генерал Клопър е предал гарнизона на Тобрук на Ромел.
	Вандам излезе от столовата и тръгна из улиците на града към къщата си край Нил. Чувстваше се безсилен и безполезен, да седи в Кайро и да лови шпиони, докато там в пустинята неговата страна губеше войната. През ума му мина, че Алекс Волф може и да е имал нещо общо с последната серия победи на Ромел; отпъди мисълта като нещо изсмукано от пръстите. Толкова се потисна, че се запита дали нещата биха могли да станат по-зле, и осъзна, че биха могли.
	Щом се прибра у дома, си легна.


>	Втора част
>	Мерса Матрух

>>	Единадесета глава

	Гъркът беше опипвач.
	Елен не харесваше опипвачите. Нямаше нищо против прямата похот — всъщност тя доста я харесваше. Не одобряваше потайното, виновно, непоискано опипване.
	След два часа в магазина Микис Аристопулос й стана противен. След две седмици беше готова да го удуши.
	Самият магазин беше чудесен. Харесваха й миризмите на подправки и редиците шарено оцветени кутии и консерви на лавиците в задната стаичка. Работата беше лесна и монотонна, но и времето минаваше достатъчно бързо. Тя смайваше клиентите, като много бързо изчисляваше сметките им наум. От време на време купуваше по някой странен вносен деликатес и го носеше вкъщи, за да опита — бурканче пастет от дроб, шоколад _Хърши_, бутилка _Боврил_, консервена кутия печен боб. За нея беше новост и вършенето на обикновена, еднообразна работа в продължение на осем часа дневно.
	Шефът обаче беше истинска напаст. При всяка възможност я докосваше по ръката, рамото или бедрото, когато я подминеше, зад тезгяха или в задната стая, се отъркваше в гърдите или в задника й. Най-напред тя си помисли, че е случайно, понеже той нямаше такъв вид — беше в двадесетте си години, изглеждаше доста прилично и имаше голяма усмивка, разкриваща бели зъби. Сигурно беше взел мълчанието й за примирение. Трябваше лекичко да го настъпи.
	Това не й трябваше. Чувствата й вече бяха доста объркани. Тя едновременно харесваше и мразеше Уилям Вандам, който й говореше като на равна, а после я третираше като уличница; очакваше се да прелъсти Алекс Волф, когото не бе срещала никога; опипваше я Микис Аристопулос, към когото не изпитваше нищо друго освен презрение.
	„Те всичките ме използват“, помисли си тя, „това е животът ми.“
	Чудеше се как ли ще изглежда Волф. На Вандам му бе лесно да й каже да се сприятели с него, все едно съществуваше копче, при натискането на което тя веднага да стане неотразима. Всъщност, много неща зависеха от мъжа. Някои мъже я харесваха веднага. С други работата беше трудна. Понякога бе невъзможно. Половината от нея се надяваше, че и с Волф ще се окаже невъзможно. Другата половина си припомняше, че той е немски шпионин, че Ромел приближаваше с всеки изминал ден, и че ако нацистите се доберат до Кайро…
	Аристопулос донесе кутия макарони от задната стая. Елен погледна часовника си — почти беше време да се прибира у дома. Аристопулос изпусна кутията и я отвори. На връщане се промъкна покрай нея, пъхна ръце под нейните и докосна гърдите й. Тя се дръпна и чу как някой влиза в магазина. Помисли си, че ще даде един урок на гърка. Докато той отиваше към задната стая, тя викна силно към него на арабски:
	— Докоснеш ли ме още веднъж, ще ти отрежа оная работа!
	Клиентът избухна в смях. Тя се обърна и го погледна. Беше европеец, „но сигурно разбира арабски“, рече си тя. Поздрави го:
	— Добър ден.
	Той погледна към задната стая и попита:
	— Какви ги вършиш, а, Аристопулос, козел такъв?
	Аристопулос подаде глава през вратата:
	— Добър ден, господине. Това е племенницата ми Елен.
	Лицето му изобразяваше затруднение и нещо друго, което Елен не можеше да разбере. Той се шмугна обратно в стаята.
	— Племенница! — произнесе клиентът и погледна Елен. — Съвсем правдоподобно.
	Беше едър мъж в тридесетте си години, тъмнокос, тъмнокож, тъмноок. Имаше голям закривен нос — можеше да е типично арабски или пък типично по европейски аристократичен. Устните му бяха тънки, а при усмивка показваше малки равни зъби — „като на котка“, каза си Елен. Тя разпознаваше признаците на богатството и ги видя — копринена риза, златен часовник, шити по поръчка памучни панталони с колан от крокодилска кожа, ръчно изработени обувки и слабо ухание на мъжки одеколон.
	Елен попита:
	— Как да ви помогна?
	Той я изгледа, все едно обмисляше няколко възможни отговора, и отвърна:
	— Нека започнем с малко английски мармалад.
	— Добре.
	Мармаладът беше в задната стая. Отиде там да вземе бурканче.
	— Това е той! — просъска Аристопулос.
	— За какво говориш? — попита го тя с нормален глас. Все още му беше бясна.
	— Човекът с фалшивите пари — господин Волф — това е той!
	— О, Боже!
	За миг тя беше забравила за какво е тук. Паниката на Аристопулос я зарази и умът й изключи.
	— Какво да му кажа? Какво да направя?
	— Не знам — дай му мармалада — не знам…
	— Да, мармаладът, разбира се…
	Тя взе бурканче _Оксфорд_ на Купър от една от лавиците и се върна в магазина. Застави се да се усмихне лъчезарно на Волф, докато поставяше бурканчето на тезгяха.
	— Още нещо?
	— Килограм черно кафе, фино смляно.
	Гледаше я, докато тя претегляше кафето и го пускаше през мелницата. Изведнъж тя се уплаши от него. Не беше като Чарлз, Джони или Клод, мъжете, които я бяха издържали. Те бяха мекушави, небрежни, виновни и податливи. Волф изглеждаше уравновесен и уверен — тя предположи, че е трудно да бъде измамен и невъзможно да бъде спрян.
	— Още нещо?
	— Консерва шунка.
	Тя се понесе из магазина, намери каквото й трябваше и постави стоките на тезгяха. Очите му я следваха навсякъде. Тя си помисли: „трябва да говоря с него, не мога все да повтарям «Още нещо?», очаква се да се сприятеля с него“.
	— Още нещо? — повтори тя.
	— Половин кашон шампанско.
	Картонената кутия с шест бутилки беше тежка. Тя я извлече от задната стая.
	— Предполагам, че бихте предпочел ние да доставим тази поръчка — каза тя. Опита да го изрече с обикновен тон. Беше леко задъхана от усилието да се навежда и да влачи кашона и се надяваше, че това ще прикрие нервността й.
	Той сякаш гледаше през нея с тъмните си очи.
	— Доставка? — попита той. — Не, благодаря.
	Тя погледна тежката кутия.
	— Надявам се да живеете наблизо.
	— Достатъчно близко.
	— Сигурно сте много силен.
	— Достатъчно съм силен.
	— Имаме напълно надежден разносвач…
	— Без доставка — твърдо отсече той.
	Тя кимна.
	— Както желаете.
	Не очакваше наистина да подейства, но все пак бе разочарована.
	— Нещо друго?
	— Мисля, че това е всичко.
	Тя започна да изчислява сметката.
	— Аристопулос трябва да я кара добре, за да наеме помощник.
	— Пет лири, дванадесет и шест — нямаше да го кажете, ако знаехте какво ми плаща; пет лири, тринадесет и шест, шест лири…
	— Работата не ви ли харесва?
	Тя го погледна прямо:
	— Бих направила всичко, за да се махна оттук.
	— Какво имате предвид? — той беше много бърз.
	Тя сви рамене и се върна към смятането. Най-накрая изрече:
	— Тринадесет лири, десет шилинга и четири пенса.
	— Откъде знаехте, че ще плащам в лири стерлинги?
	Беше бърз. Тя се боеше, че се е издала. Усети, че започва да се изчервява. Дойде й вдъхновението и тя попита:
	— Та вие сте британски офицер, нали?
	Той се засмя високо на думите й. Извади руло банкноти и й даде четиринадесет. Тя му върна в египетска монета. Мислеше си: „какво друго мога да направя? Какво друго мога да кажа?“ Започна да слага покупките му в кафява торбичка от бакалска хартия.
	— Да не би да имате увеселение? Обичам увеселенията — попита го тя.
	— Какво ви накара да попитате?
	— Шампанското.
	— А, да. Животът е едно дълго увеселение.
	„Провалих се“ — мина й през ума. Сега той ще си тръгне и вероятно няма да се появи отново седмици наред, може би никога — „видях го, говорих с него, а сега трябва да го оставя да си тръгне и да изчезне в града.“
	Трябваше да се чувства облекчена, но всъщност изпитваше чувството на унизителен неуспех.
	Той вдигна кашона с шампанско на лявото си рамо и взе чантата с дясната ръка.
	— Довиждане — каза той.
	— Довиждане.
	На вратата се обърна:
	— Да се видим в ресторант _Оазис_ в сряда, в седем и половина.
	— Чудесно! — ликуващо се съгласи тя. Той обаче си бе отишъл.


	Отне им почти цяла сутрин да се доберат до Хълма на Иисус. Джейкс седеше отпред до шофьора; Вандам и Боге седяха отзад. Вандам беше във възторг. Австралийска рота заела хълма през нощта и заловила — почти недокоснат — немски радиоподслушвателен пост. Това бяха първите добри новини, които Вандам получи от месеци.
	Джейкс се обърна и надвика шума на двигателя:
	— Явно австралийците са нападнали по чорапи, за да ги изненадат — обясни той. — Повечето от италианците са били пленени по пижами.
	Вандам беше чул същото.
	— Немците обаче не са спали — каза той. — Работата е била доста грубичка.
	Излязоха на главния път за Александрия, после на крайбрежното шосе за Ел Аламейн, където преминаха на обозначен с варели път през пустинята. Почти цялото движение отиваше в обратната посока и отстъпваше. Никой не знаеше какво става. Спряха при склад за провизии да сипят бензин и Боге трябваше да използва високия си чин пред дежурния офицер, за да получи.
	Шофьорът попита за пътя към хълма.
	— Маршрут Бутилка — рязко изрече офицерът. Маршрутите, създадени от военните, се наричаха Бутилка, Ботуш, Луна и Звезда. Знаците им бяха врязани в празните варели и тенекии от бензин покрай пътищата. Нощно време поставяха във варелите малки светлини, за да осветяват символите.
	Боге попита офицера:
	— Какво става там? Изглежда всички са се устремили обратно на изток.
	— Никой не ми казва нищо — отговори офицерът.
	Получиха по чаша чай и сандвич с консервирано говеждо от камиона на Армейското снабдяване. Когато тръгнаха, минаха през доскорошно бойно поле, обсипано с повредени и обгорени танкове, където погребалното подразделение безсистемно събираше трупове. Варелите изчезнаха, но шофьорът отново ги откара на далечния край на чакълестата равнина.
	Намериха хълма по пладне. Недалеч се водеше сражение — можеха да чуят оръдията и да видят как на запад се издигат облаци прах. Вандам осъзна, че досега не е бил толкова близо до битка. Общото впечатление беше мръсотия, паника и обърканост. Докладваха в Командирската бронирана кола и бяха насочени към заловените немски радиокамиони.
	Хората от полевото разузнаване вече работеха. В малка палатка разпитваха пленниците един по един, докато останалите чакаха на изгарящото слънце. Експертите по неприятелското въоръжение оглеждаха оръжията и автомобилите и си записваха серийните номера на производителите. Служба „У“ търсеше дължини на вълните и кодове. Задачата на малката група на Боге бе да проучи колко предварително са знаели немците за движенията на Съюзниците.
	Всеки от тях пое по един камион. Като повечето хора от разузнаването, Вандам поназнайваше немски. Знаеше около двеста думи, повечето от тях военни термини, та макар и да не можеше да различи любовно писмо от списък с дрехи за пране, можеше да чете армейски заповеди и доклади.
	Имаше много материали за проверка — плененият пост беше голяма награда за разузнаването. Повечето от нещата трябваше да бъдат опаковани, превозени до Кайро и внимателно проучени от голям екип. Днешната работа беше предварителен оглед.
	Камионът на Вандам беше с краката нагоре. Немците бяха започнали да горят книжата си, когато са разбрали, че сражението е загубено. Имаше опразнени кутии и стъкнат малък огън, но унищожението е било прекратено бързо. На една картонена папка имаше кръв — някой е загинал, защитавайки тайните си.
	Вандам се хвана за работа. Най-напред са започнали с важните документи, тъй че той се зае с полуобгорената купчина. Имаше много съюзнически радиосъобщения, прехванати и в някои случаи — разшифровани. Повечето бяха рутинни — повечето от каквото и да е беше рутинно — но в хода на работата Вандам започна да схваща, че радиопрехващането на немското разузнаване събира изключително много полезна информация. Бяха по-добри, отколкото той си го беше представял, а сигурността на съюзническите радиокомуникации — много слаба.
	На дъното на полуизгорялата купчина имаше книга — роман на английски. Вандам се намръщи. Отвори книгата и прочете първия ред: „Миналата нощ сънувах, че отново съм отишла в Мандърли.“ Книгата бе озаглавена _Ребека_, а авторът й беше Дафни дю Морие. Заглавието му бе смътно познато. Вандам си рече, че жена му може да го е чела. Май беше за млада жена, която живее в имение в Англия.
	Вандам се почеса. Това беше, най-меко казано, странно четиво за Африканския корпус.
	А и защо беше на английски?
	Може и да е било взето от пленен английски войник, но на Вандам му изглеждаше невероятно — според неговите наблюдения войниците четяха порнография, детективски истории и Библията. Някак си не можеше да си представи Пустинните плъхове заинтересувани от проблемите на господарката на Мандърли.
	Не, книгата се намираше тук с определена цел. Каква цел? Вандам можеше да приеме само една възможност — тя беше основата на шифър. При криптографията със симетричен ключ произволно се отпечатваха букви и цифри в групи от по пет знака. Правеха се само две копия от всеки ключ — едно за изпращача, друго за получателя на сигналите. Всеки лист на копието се използваше за едно съобщение, а после го унищожаваха. Понеже всеки лист се ползваше само по веднъж, шифърът не можеше да бъде разбит. Книжният код ползваше страниците на някоя печатна книга по същия начин, с разликата, че не бе необходимо листата да се унищожават след използване.
	Книгата имаше едно голямо предимство пред ключа. Ключът несъмнено служеше за шифроване, но книгата изглеждаше доста невинно. На бойното поле това нямаше значение; имаше значение обаче за един агент в тила на врага.
	Това можеше и да обясни защо книгата е на английски. Ако изобщо ползваха книга, предаващите съобщения един на друг немски военни щяха да ползват книга на немски. Един шпионин на британска територия щеше да трябва да носи книга на английски.
	Вандам огледа книгата по-отблизо. Цената беше написана с молив на последната страница, а после — изтрита с гумичка. Това можеше да значи, че книгата е била купена на втора ръка. Вандам я вдигна към светлината и опита да разчете оставения от молива в хартията отпечатък. Различи цифрата 50, следвана от някакви букви. Не бяха ли _еик_? Може би _ерк_. Разбра, че са _ешк_ — петдесет ешкудо. Книгата е била купена в Португалия. Португалия бе неутрална страна, с немско и британско посолства, и там процъфтяваше традиционният вид шпионаж.
	Щом се върнеше в Кайро, щеше да изпрати съобщение до резидентурата на Секретната разузнавателна служба в Лисабон. Те можеха да проверят английските книжарници в Португалия — не можеше да има много такива — и да опитат да намерят къде е била купена книгата и, ако е възможно, от кого.
	Били са купени поне две копия, като един търговец можеше и да запомни подобна сделка. Интересният въпрос бе къде ли е другото копие. Вандам беше уверен, че е в Кайро, и смяташе, че знае кой си служи с него.
	Реши, че е по-добре да покаже откритието си на подполковник Боге. Взе книгата и излезе от камиона.
	Боге идваше да го намери.
	Вандам се загледа в него. Боге бе побелял и ядосан до степен на хистерия. Трамбоваше през праха и пясъка и държеше лист хартия в ръка.
	„Какво ли е станало с него, по дяволите“ — помисли си Вандам.
	Боге изкрещя:
	— Какво въобще вършите по цял ден?
	Вандам не каза нищо. Боге му подаде листа хартия. Вандам го погледна.
	Беше зашифровано радиопредаване, а разшифровката бе записана между редовете на кода. Беше датирано от 3-ти юни, в полунощ. Предавателят е използвал името Сфинкс. Съобщението, след обичайните запитвания за силата на сигнала, носеше заглавието ОПЕРАЦИЯ АБЪРДИЙН.
	Вандам бе поразен. Операция Абърдийн беше проведена на 5-ти юни, а немците са получили съобщение за нея на 3-ти юни.
	— Всемогъщи Иисусе Христе, това е катастрофа — пророни Вандам.
	— Разбира се, че е катастрофа! — викна Боге. — Това значи, че Ромел получава пълни подробности за нашите нападения още преди те да са започнали!
	Вандам прочете остатъка от съобщението. Описанието „пълни подробности“ беше точно. Съобщението изброяваше вземащите участие бригади, планирането на различните етапи от атаката, както и цялостната стратегия.
	— Не е чудно, че Ромел побеждава — промърмори Вандам.
	— Не се шегувайте! — кресна Боге.
	Джейкс, придружаван от полковник от заелата хълма австралийска бригада, застана до Вандам и започна:
	— Простете, сър…
	— Не сега, Джейкс — рязко го прекъсна Вандам.
	— Останете тук, Джейкс — нареди Боге. — Това засяга и вас.
	Вандам даде на Джейкс листа хартия. Чувстваше се все едно някой го е ударил наистина. Информацията беше толкова добра, че трябва да произхождаше само от Главната квартира.
	— По дяволите — тихо произнесе Джейкс.
	— Задължително са получили това от английски офицер, нали разбирате това? — продължи Боге.
	— Да — съгласи се Вандам.
	— Какво означава това _да_! Работата ви е проверка на личния състав — та това е ваша отговорност, по дяволите!
	— Разбирам, сър.
	— Наясно ли сте, че изтичане на информация в такъв мащаб ще трябва да бъде докладвано на Главнокомандващия?
	Австралийският полковник, който не схващаше размера на катастрофата, се чувстваше неловко при вида на публично четене на конско на един офицер. Той се обади:
	— Нека оставим обвиненията за по-нататък, Боге. Съмнявам се работата да е грешка само на един индивид. Първата ви работа е да установите мащаба на щетите и да изпратите предварителен отчет на началниците си.
	Ясно беше, че Боге още не е приключил със словото си. С видимо усилие той потисна своя гняв и каза:
	— Добре, заемете се с това, Вандам.
	Изнесе се, а полковникът отиде в друга посока.
	Вандам седна на стъпалата на камиона. Запали си цигара с разтреперана ръка. Новините изглеждаха по-зле с осъзнаването на работата. Алекс не само беше влязъл в Кайро и се беше изплъзнал от мрежата на Вандам — той се беше добрал до тайни на високо ниво.
	„Кой ли е този човек“ — запита се Вандам.
	Само за няколко дни бе подбрал мишената си, беше се подготвил, след което беше подкупил или изнудил мишената към предателство.
	Кой бе мишената — кой даваше сведенията на Волф? Стотици хора в буквалния смисъл на думата разполагаха с тях — генералите; техните адютанти; секретарките, които набираха съобщенията; хората, които кодираха радиосъобщенията; разнасящият устните съобщения офицер; всички в разузнаването; всички хора за свръзка между отделните служби…
	Вандам предположи, че Волф някак си е намерил измежду стотиците хора някого, който е бил готов да предаде страната си за пари, заради политически убеждения или под натиска на изнудване. Разбира се, възможно беше Волф да няма нищо общо с това — Вандам обаче го смяташе за невероятно, понеже един изменник имаше нужда от канал за свръзка с противника, а Волф бе такъв канал; а и беше трудно да се повярва, че е възможно да има двамина като Волф в Кайро.
	Джейкс стоеше до Вандам и изглеждаше замаян. Вандам се обади:
	— Не само че тази информация преминава, но и Ромел я използва. Ако си спомняте сражението от 5-ти юни…
	— Да, помня — каза Джейкс. — Беше касапница.
	„И моя грешка“, помисли си Вандам. Боге имаше право за това — работа на Вандам бе да препятства излизането на тайни, а когато такива се измъкнеха, то това беше негова отговорност.
	Един човек не можеше да спечели войната, ала един човек можеше да я загуби. Вандам не желаеше да бъде този човек.
	Той стана.
	— Добре, Джейкс, чухте какво каза Боге. Да се захващаме с това.
	Джейкс щракна с пръсти.
	— Забравих какво бях дошъл да ви кажа — търсят ви по полевия телефон. Главната квартира е. Явно в кабинета ви стои някаква египтянка, търси ви и отказва да си излезе. Казва, че имала спешно съобщение и че нямало да приеме отрицателен отговор.
	„Елен!“ — каза си Вандам.
	Може би е осъществила контакт с Волф. Сигурно го е направила — защо иначе ще настоява отчаяно да говори с Вандам? Той изтича до Командната бронирана кола, следван от Джейкс по петите.
	Отговарящият за свръзките майор му даде телефона:
	— Бързо, Вандам, ние работим с това нещо.
	Вандам бе преглътнал достатъчно обиди за деня. Грабна телефона, завря лицето си във физиономията на майора и произнесе високо:
	— Ще го ползвам толкова, колкото ми трябва.
	Обърна гръб на майора и заговори в слушалката.
	— Да?
	— Уилям?
	— Елен!
	Той искаше да й каже колко хубаво е, че чува гласа й, но вместо това попита:
	— Какво стана?
	— Той дойде в магазина.
	— Видяла си го! Взе ли адреса му?
	— Не — но имам среща с него.
	— Добра работа!
	Вандам бе изпълнен с яростна наслада — сега щеше да спипа мръсника.
	— Къде и кога?
	— Утре вечер, седем и половина, ресторант _Оазис_.
	Вандам взе молив и парче хартия.
	— Ресторант _Оазис_, седем и половина — повтори той. — Ще бъда там.
	— Добре.
	— Елен…
	— Да?
	— Не мога да кажа колко съм благодарен. Благодаря ти.
	— До утре.
	— Дочуване.
	Вандам окачи слушалката.
	Зад него стоеше Боге в компанията на майора по свръзките. Подполковникът попита:
	— Какво, по дяволите, искате да кажете, като ползвате полевия телефон, за да си уговаряте срещи с проклетите си приятелки?
	Вандам му поднесе слънчева усмивка.
	— Тя не беше приятелка, а информатор — обясни той. — Осъществила е контакт с шпионина. Очаквам да го арестувам утре вечерта.


>>	Дванадесета глава

	Волф гледаше как Соня се храни. Дробът беше недоварен, розов и мек, тъкмо както тя го харесваше. Както обикновено, ядеше с наслада. Той се замисли колко си приличаха те двамата. В работата си бяха компетентни, професионалисти и много успешни. И двамата живееха в сянката на изживени в детството сътресения — смъртта на баща й и втория брак на майка му в арабска фамилия. За никого от двамата не се очертаваше брак, понеже се харесваха твърде много, за да обичат друг човек. Събираше ги не любовта, нито дори привързаност, а споделен ламтеж. И за двамата най-важното нещо в живота беше задоволяването на апетитите им. И двамата знаеха, че Волф поема малък, но ненужен риск, като обядва в ресторант, и двамата смятаха, че рискът си заслужава, понеже животът едва ли си струваше да се живее без хубава храна.
	Тя довърши дроба си и келнерът донесе десерт със сладолед. Тя винаги беше гладна след изпълненията в клуб _Ча-ча_. Не бе изненадващо — изразходваше много енергия в представленията си. Когато най-накрая оставеше танцуването, щеше да надебелее. Волф си я представи след двадесет години — щеше да има тройна брадичка и огромни гърди, косата й щеше да бъде чуплива и посивяваща, щеше да ходи тромаво и да се задъхва след изкачването на стълбите.
	— На какво се усмихваш? — попита Соня.
	— Представях си те като старица, облечена с безформена черна рокля и с воал.
	— Няма да съм такава. Ще бъда много богата и ще живея в дворец, заобиколена от голи млади мъже и жени, готови да изпълнят и най-малкия ми каприз. Ами ти?
	Волф се усмихна.
	— Смятам, че ще бъда посланик на Хитлер в Египет и ще отивам до джамията в униформа на СС.
	— Ще трябва да събуваш ботушите.
	— Ще те посещавам ли в двореца ти?
	— Да, моля те — в униформа.
	— Ще трябва ли да свалям ботушите си в твое присъствие?
	— Не. Всичко друго, но не ботушите.
	Волф се засмя. Соня беше в рядко срещано весело настроение. Той повика келнера и поръча кафе, коняк и сметката. Обърна се към Соня:
	— Имам добри новини. Мисля, че намерих друга Фавзи.
	Тя изведнъж притихна и го погледна напрегнато.
	— Коя е тя? — тихо попита тя.
	— Вчера отидох до бакалина. Аристопулос е взел племенницата си да работи при него.
	— Продавачка в магазин!
	— Тя е истинска красавица. Има хубаво, невинно лице и леко порочна усмивка.
	— На колко години е?
	— Трудно е да се каже. Около двадесет, струва ми се. Има момичешко тяло.
	Соня облиза устни.
	— И мислиш, че тя ще…?
	— Мисля. Много силно желае да се измъкне от Аристопулос и на практика ми се хвърли на врата.
	— Кога?
	— Ще я изведа на вечеря утре вечерта.
	— Ще я доведеш ли у дома?
	— Може би. Трябва да я проуча внимателно. Толкова е съвършена, че не искам да развалям всичко, като я карам да бърза.
	— Искаш да кажеш, че искаш да я имаш пръв.
	— Ако е необходимо.
	— Мислиш ли, че е девствена?
	— Възможно е.
	— Ако е девствена…
	— Тогава ще я запазя за теб. Толкова добра беше с майор Смит, че заслужаваш почерпка.
	Волф се облегна и огледа Соня. Докато предвкусваше развалата на нещо хубаво и невинно, лицето й беше маска от плътска жадност. Волф отпи от коняка си. В стомаха му се разля топлина. Чувстваше се добре — пълен с храна и вино, мисията му се развиваше изключително добре и се очертаваше нова сексуална авантюра.
	Сметката дойде и той плати с английски лири стерлинги.


	Ресторантът беше малък, но проспериращ. Ибрахим го управляваше, а брат му се занимаваше с готвенето. Бяха научили занаята в един френски хотел в родния си Тунис; когато баща им умря, те продадоха овцете и дойдоха в Кайро да си търсят късмета. Философията на Ибрахим беше проста — познаваха само френско-арабската кухня и само това предлагаха. Може би биха привлекли повече клиенти, ако менюто на прозореца предлагаше спагети по болонски или говеждо печено и йоркширски пудинг; тези клиенти обаче не биха се върнали, а и Ибрахим си имаше своя гордост.
	Формулата действаше. Печелеха добре, повече пари, отколкото баща им беше виждал. Войната донесе още повече работа. Богатството обаче не беше направило Ибрахим небрежен.
	Два дни по-рано пи кафе заедно със свой приятел — касиер в хотел _Метрополитън_. Той му каза как британският главен ковчежник отказал да обмени четири от английските банкноти, които били дадени в бара на хотела. Според британците били фалшифицирани. Особено несправедливо беше, че те конфискували и парите.
	Това нямаше да се случи на Ибрахим.
	Приблизително половината от клиентите му бяха британци и много от тях плащаха в лири стерлинги. Откакто научи за тази работа, внимателно проверяваше всяка лирова банкнота, преди да я пусне в чекмеджето за пари. Приятелят му от _Метрополитън_ му обясни как да разпознава фалшификатите.
	Типично за британците. Не направиха официално съобщение, за да помогнат на деловите хора от Кайро да не бъдат измамени. Просто си седяха и конфискуваха фалшивите банкноти. Кайровските делови мъже бяха свикнали с такова отношение и се държаха един за друг. Клюкарската им мрежа работеше добре.
	Когато Ибрахим получи фалшивите пари от високия европеец, който обядваше с прочутата танцьорка на кючек, той не беше сигурен какво да направи след това. Банкнотите бяха хрущящи и нови, и имаха същата грешка. Ибрахим отново ги сравни с една от истинските банкноти в касата си — нямаше съмнение. Може би трябваше спокойно да обясни работата на клиента? Човекът можеше да се засегне или поне да се престори на засегнат; и вероятно щеше да се изнесе, без да плати. Сметката му беше голяма — бе поръчал най-скъпите блюда и вносни вина — и Ибрахим не искаше да рискува с такава загуба.
	Реши, че ще повика полицията. Те щяха да попречат на клиента да избяга и можеха да го убедят да плати с чек или поне да остави дългова разписка.
	Коя полиция обаче? Египетската вероятно щеше да заяви, че това не е нейна отговорност, да се тътри един час дотук и после да поиска подкуп. Клиентът изглежда беше англичанин — защо иначе ще има лири стерлинги — и вероятно офицер, а и британски пари бяха фалшифицирани. Ибрахим реши, че ще повика военните.
	Отиде на масата им с бутилката коняк. Усмихна им се.
	— Господине, госпожо, надявам се, че обядът ви хареса.
	— Беше отличен — обади се мъжът. Говореше като британски офицер.
	Ибрахим се обърна към жената:
	— Чест е да обслужваме най-великата танцьорка на света.
	Тя кимна царствено.
	— Надявам се, че ще приемете чаша коняк заедно с комплиментите на заведението — завърши Ибрахим.
	— Много мило — произнесе мъжът.
	Ибрахим им сипа още коняк и се отдалечи с поклон. „Това ще ги задържи седнали още известно време“, помисли си той. Излезе през задната врата и отиде до дома на един съсед, който притежаваше телефон.


	„Ако имах ресторант“, помисли си Волф, „щях да се държа така“. Двете чаши коняк струваха на собственика твърде малко в сравнение с цялата сметка на Волф, но жестът беше твърде ефективен, тъй като караше клиента да се чувства желан. Волф често си беше играл с идеята да открие ресторант, но не беше реалистично — той знаеше, че тук има твърде много трудна работа.
	Соня също се радваше на специалното отношение. Определено грееше под комбинираното влияние на ласкателството и алкохола. Тази вечер в леглото щеше да хърка като свиня.
	Собственикът изчезна за няколко минути, а после се върна. С ъгълчето на зрението си Волф го видя как шепне на един келнер. Предположи, че си говорят за Соня. Волф почувства пробождане на ревност. В Кайро имаше места, където го познаваха по име и го посрещаха като коронована особа заради добрите обноски и щедрите бакшиши; беше сметнал обаче, че е разумно да не посещава заведения, където ще го разпознаят, не и докато британците го гонеха. Сега се чудеше дали не може да отслаби още малко бдителността си.
	Соня се прозина. Време беше да я слага да спи. Волф махна на един келнер и каза:
	— Моля, донесете наметката на госпожата.
	Човекът отиде, спря, каза нещо на собственика, после продължи към гардероба.
	Дълбоко в ума на Волф слабо и далечно прозвуча предупредителен сигнал.
	Той си поигра с лъжицата, докато чакаше наметката на Соня. Тя изяде още една петифура. Собственикът прекоси ресторанта, излезе през предната врата и се върна вътре. Доближи масата им и попита:
	— Да ви поръчам ли такси?
	Волф погледна Соня.
	— Нямам нищо против — каза тя.
	— Искам да подишам малко въздух. Нека се поразходим и после да поръчаме — каза Волф.
	— Добре.
	Волф погледна собственика:
	— Без такси.
	— Много добре, сър.
	Келнерът донесе наметката на Соня. Собственикът продължи да гледа към входната врата. Волф чу втори предупредителен сигнал, този път по-силен. Той се обърна към собственика:
	— Някакъв проблем ли има?
	Човекът изглеждаше извънредно притеснен:
	— Трябва да спомена един извънредно деликатен проблем, сър.
	Волф започна да се ядосва:
	— Е, какво е, човече? Искаме да се прибираме.
	Донесе се звукът на автомобил, който шумно се доближаваше до ресторанта.
	Волф хвана собственика за реверите:
	— Какво става тук?
	— Сър, парите, с които сте платил сметката си, не са добри.
	— Вие не приемате стерлинги? Тогава защо не…
	— Не е това, сър. Парите са фалшиви.
	Вратата на ресторанта се отвори с трясък и влязоха трима военни полицаи.
	Волф ги гледаше със зинала уста. Всичко ставаше тъй бързо, че той загуби дъха си… Военна полиция. Фалшиви пари. Можеше да отиде в затвора. Тези идиоти в Берлин му бяха дали фалшиви банкноти, беше толкова тъпо, искаше да хване Канарис за гърлото и да стиска…
	Тръсна глава. Сега нямаше време да се ядосва. Трябваше да е спокоен и да опита да се измъкне от тази бъркотия…
	Военните полицаи дойдоха до масата. Двама бяха британци, третият — австралиец. Носеха тежки ботуши и стоманени каски, като всеки имаше малък автомат в кобур на колана. Един от британците попита:
	— Това ли е мъжът?
	— Само за момент — обади се Волф и се изненада колко хладнокръвно и приятно звучи гласът му. — Точно в тази минута собственикът ми съобщи, че парите ми не са истински. Не вярвам в това, но съм готов да го удовлетворя и съм сигурен, че можем да уредим нещо, което да го компенсира.
	Той укорително изгледа собственика.
	— Наистина не беше необходимо да викате полицията.
	— Престъпление е да се използват фалшиви пари — обади се старшият военен полицай.
	— Осъзнато — възрази Волф. — Престъпление е да използваш фалшиви пари със знанието, че го правиш.
	Както слушаше собствения си глас, спокоен и убедителен, увереността му порасна.
	— Вижте, аз предлагам следното. В мен е чековата ми книжка и малко египетски лири. Ще напиша чек, за да платя сметката си, и ще използвам египетските лири за бакшиша. Утре ще занеса смятаните за фалшиви банкноти за проверка при британския главен ковчежник и ако наистина са фалшиви, ще ги предам.
	Той се усмихна на хората около себе си.
	— Струва ми се, че това ще удовлетвори всички.
	— Бих предпочел да платите само в брой, сър — обади се собственикът.
	Волф искаше да го удари в лицето.
	— Може би разполагам с достатъчно египетски лири — каза Соня.
	„Слава Богу“ — рече си Волф.
	Соня отвори чантата си.
	Старшият военен полицай продължи:
	— Независимо от това, сър, ще ви помоля да дойдете с мен.
	Сърцето на Волф помръкна отново:
	— Защо?
	— Трябва да ви зададем някои въпроси.
	— Чудесно. Защо не ме повикате утре сутринта? Аз живея…
	— Ще трябва да дойдете с мен. Това са моите заповеди.
	— От кого?
	— От помощник-началника на военната полиция.
	— Много добре тогава — каза Волф. Изправи се. Усещаше как страхът влива отчаяна сила в ръцете му.
	— Но или вие, или помощник-началникът ще имате големи неприятности на сутринта.
	После вдигна масата и я хвърли по полицая.
	Беше планирал и изчислил движението за няколко секунди. Беше малка кръгла маса от масивно дърво. Ръбът й удари военния полицай по гърбицата на носа, той падна и масата се стовари върху него.
	Масата и човекът бяха от лявата страна на Волф. От дясната му страна беше собственикът. Соня бе срещу него, все още седнала, а другите двама военни полицаи бяха от двете й страни и леко зад нея.
	Волф хвана собственика и го бутна срещу един от полицаите. После скочи срещу другия, австралиеца, и го удари в лицето. Надяваше се да мине покрай двамата и да избяга. Не се получи. Военните полицаи биваха подбирани по телосложение, войнственост и бруталност; бяха навикнали да си имат работа със закалени от пустинята войници, които се бият пияни. Австралиецът прие удара и се олюля крачка назад, но не падна. Волф го ритна в коляното и отново го удари в лицето; тогава другият военен полицай, вторият англичанин, отмести собственика настрани и събори Волф с ритник в краката.
	Волф падна тежко. Гърдите и бузата му се удариха в настлания с плочки под. Лицето го заболя, незабавно му се зави свят и видя звезди. Отново го ритнаха, отстрани; болката го застави да се свие конвулсивно и да се извърти настрани. Военният полицай скочи върху него и го удари по главата. Друг някой седна на краката на Волф. Тогава той видя, над себе си и зад седналия на гърдите му английски военен полицай, изкривеното от гняв лице на Соня. През ума му мина мисълта, че тя си припомня друг бой, нанесен от британски войници. Тогава видя как тя вдига високо във въздуха стола, на който седеше. Полицаят върху гърдите на Волф я видя, обърна се, погледна нагоре и вдигна ръце, за да се предпази от удара. Тя стовари тежкия стол с цялота си сила. Ъгълчето на седалката удари полицая по устата, той извика болезнено и гневно, а от устните му рукна кръв.
	Австралиецът стана от краката на Волф, сграбчи Соня отзад и хвана ръцете й. Волф раздвижи тялото си, отхвърли ранения англичанин и се изправи на крака.
	Бръкна под ризата си и извади ножа.
	Австралиецът хвърли Соня настрана, направи крачка напред, видя ножа и спря. Той и Волф се погледнаха в очите за миг. Волф видя как очите на другия се въртят на двете страни и виждат и двамата му партньори легнали на пода. Ръката на австралиеца слезе към кобура му.
	Волф се обърна и се втурна към вратата. Едното му око се затваряше — не можеше да вижда добре. Протегна се за дръжката и не я уцели. Искаше му се да вика. Напипа дръжката и рязко отвори вратата. Тя с трясък се удари в стената. Прозвуча изстрел.


	Вандам караше мотоциклета из улиците с висока скорост. Махнал беше затъмняването от фара — в Кайро вече никой не вземаше затъмняването насериозно — и караше с пръст на клаксона. Улиците все още бяха пълни с таксита, гарита, армейски камиони, магарета и камили. Тротоарите бяха претъпкани, а магазините залети от светлината на електричеството, маслените лампи и свещите. Вандам безразсъдно се провираше из трафика, не обръщаше внимание на ядосаното бибипкане на колите, на издигнатите юмруци на водачите на гарита, на звука на свирката на египетския полицай.
	Помощник-началникът на Военната полиция му се обади вкъщи.
	— О, Вандам, не пуснахте ли вие историята за фалшивите пари? Понеже току-що ни се обадиха от ресторант, където европеец опитва да ги предложи…
	— _Къде?_
	Помощник-началникът му даде адреса и Вандам изтърча от къщата.
	Плъзна се покрай някакъв ъгъл и прекара петата си през прашния път за сцепление. През ума му мина, че при толкова много фалшиви пари в обръщение някои от тях трябва да са се оказали в ръцете на други европейци и че човекът в ресторанта можеше да е невинна жертва. Надяваше се да не е. Отчаяно искаше да пипне Алекс Волф. Волф го беше надхитрил и унизил, а сега, със своя достъп до военни тайни и пряка връзка с Ромел, заплашваше да доведе до падането на Египет. Но не беше само това. Вандам бе обзет от любопитство по отношение на Волф. Искаше да го види и да го докосне, да открие как другият ходи и говори. Беше ли умен, или просто имаше късмет? Смел или безразсъден? Имаше ли хубаво лице и топла усмивка, или малки очички и мазно захилване? Щеше ли да се бори или да се появи тихо? Вандам искаше да знае. Най-много от всичко обаче Вандам желаеше да го хване за гърлото, да го замъкне в затвора, да го прикове с верига за стената, да заключи вратата и да изхвърли ключа.


>>	Тринадесета глава

	Волф извади носна кърпа от джоба на панталоните си и изтри кръвта от острието на ножа. Разгледа острието на мъждивата светлина и след това го обърса отново. Вървеше и енергично лъскаше тънката стомана. Спря и се замисли — „какво върша аз? Та то вече е чисто“. Захвърли настрана кърпичката и постави ножа в калъфката под мишницата си. Излезе от уличката на една главна улица, ориентира се и тръгна към Стария град.
	Представи си затворническа килия. Беше метър и осемдесет на метър и двадесет и половината бе заета от легло. Под леглото имаше цокало. Стените бяха от гладък сив камък. Електрическа крушка висеше на кабел от тавана. В единия край на килията имаше врата. В другия край имаше квадратно прозорче, поставено току над нивото на зрението — през него можеше да види яркосиньото небе. Представи си как се събужда сутрин и вижда всичко това, спомня си, че е бил тук една година и че ще бъде тук още девет години. Използва гърнето и си изми ръцете в калаената купа в ъгъла. Нямаше сапун. През отвора на вратата подадоха чиния студена овесена каша. Той взе лъжицата и погълна една, но не можа да преглътне, понеже плачеше.
	Разтърси глава, за да я освободи от кошмарните видения. Помисли си — „измъкнах се, нали? _Измъкнах се_.“ Усети, че някои от минувачите го гледат, докато вървят. Във витрината на един магазин видя огледало и се огледа в него. Косата му беше разбъркана, едната половина на лицето посинена и подута, ръкавът бе скъсан, а на яката имаше кръв. Все още се задъхваше от усилието при тичането и боя. „Изглеждам опасен“ — каза си той. Продължи и сви на следващия ъгъл, за да поеме по непряк път, който да избягва главните улици.
	Онези малоумници в Берлин са му дали фалшиви пари! Нищо чудно, че са толкова щедри с тях — та те самите ги печатаха. Толкова глупаво беше, та Волф се запита дали не би могло да е и нещо повече от глупост. Абверът бе управляван от военните, а не от Нацистката партия; шефът му Канарис не беше сред най-непоколебимите от привържениците на Хитлер.
	Когато се завърна в Берлин, ще има такава чистка…
	Как така това го застигна тук, в Кайро? Харчеше парите бързо. Фалшификатите бяха влезли в обращение. Банките бяха забелязали фалшивите пари — не, не банките, а главният ковчежник. Както и да е, някой е започнал да отказва парите, и мълвата се е понесла из Кайро. Собственикът на ресторанта е забелязал, че парите на Волф са фалшиви и е повикал военните. Волф мрачно се усмихна на себе си, когато си спомни колко поласкан бе от коняка на собственика — това е било само хитрост, за да го задържи там до пристигането на военната полиция.
	Мислеше си за човека на мотоциклета. Сигурно е упорито копеле, да кара мотора по тия сокаци и нагоре-надолу по стъпалата. Волф предположи, че не е имал пистолет — имаше ли, сигурно щеше да го ползва. Нямаше и метална каска, значи вероятно не беше от Военната полиция. Може би някой от Разузнаването? Майор Вандам например?
	Волф се надяваше да е така.
	„Клъцнах човека“, помисли си той. „Вероятно доста лошо. Чудя се къде? Лицето?
	Надявам се да е бил Вандам.“
	Насочи ума си към своя непосредствен проблем. Бяха задържали Соня. Тя щеше да им каже, че познава Волф едва-едва — Щеше да измисли някаква история за бързо случайно запознанство в Клуб _Ча-ча_. Нямаше да могат да я задържат дълго, понеже беше известна, звезда, един вид герой за египтяните, и задържането й би предизвикало много неприятности. Тъй че твърде скоро щяха да я оставят да се прибере. Все пак щеше да се наложи да им даде адреса си; това означаваше, че Волф не може да се върне в дома-лодка, все още не. Той обаче беше изтощен, с натъртвания и раздърпан — трябваше да се почисти и да си почине някъде за няколко часа.
	Той си рече — „и преди съм бил тук, обикалял съм града, изморен и преследван, без да мога да отида никъде.“
	Този път щеше да опре до Абдулла.
	Тръгнал бе към Стария град, като през цялото време е осъзнавал, някъде в задната част на ума си, че само Абдулла му е останал, и ето — намери се на няколко стъпки от дома на стария крадец. Приведе се под някакъв свод, мина по къс тъмен пасаж и изкачи вита каменна стълба до къщата на Абдулла.
	Абдулла седеше на пода с още един мъж. Между двамата стоеше наргиле, а въздухът беше изпълнен с билковия аромат на хашиша. Абдулла вдигна поглед към Волф и пусна бавна сънлива усмивка. Заговори на арабски.
	— Това е моят приятел Ахмед, наричан още Алекс. Добре дошъл, Ахмед-Алекс.
	Волф седна на пода до тях и ги поздрави на арабски.
	Абдулла продължи:
	— Брат ми Ясеф иска да ти зададе една гатанка, нещо, което озадачава него и мен вече няколко часа, откакто започнахме с бълбук-бълбук, говорейки за което…
	Той подаде лулата и Волф си дръпна.
	Ясеф започна:
	— Ахмед-Алекс, приятелю на брат ми, добре дошъл. Кажи ми това — защо британците ни наричат чернилки?
	Ясеф и Абдулла избухнаха в кикот. Волф разбра, че и двамата са под силното влияние на хашиша — сигурно са пушили цялата вечер. Отново дръпна от лулата и я подаде на Ясеф. Беше силно. Абдулла винаги имаше най-доброто. Волф разказа:
	— Случва се, че зная отговора. Египтяните, които работели на Суецкия канал, били облечени със специални ризи, за да се вижда, че имат правото да стъпват на британска собственост. Работели за правителството и ризите им били черни, та затова.
	Ясеф и Абдулла отново се закискаха. Абдулла каза:
	— Приятелят ми Ахмед-Алекс е умен. Умен е като арабин, почти, понеже е почти арабин. Той е единственият европеец, който някога ме е надхитрял — мен, Абдулла.
	— Вярвам, че това не е истина — каза Волф и започна да говори сякаш беше упоен, като тях. — Никога не бих опитал да надхитря своя приятел Абдулла, понеже кой може да надхитри дявола?
	Ясеф се усмихна и кимна в знак, че оценява това остроумие.
	— Слушай ме, братко, и аз ще ти кажа — рече Абдулла. Свъси се, понареди мислите си и продължи. — Ахмед-Алекс ме помоли да открадна нещо за него. Така аз щях да рискувам, а файдата да е за него. Разбира се, той не ме надхитри така просто. Откраднах нещото — куфарче някакво — и, много ясно, намерението ми беше да запазя съдържанието му за себе си. Понеже по закон Божи крадецът има право на плячката си. Значи, би трябвало да го надхитря, нали така?
	— Наистина — съгласи се Ясеф, — ако че не помня къде точно в писанието се казва, че крадецът има право на плячката си. Обаче…
	— Може и да не се казва. За какво приказвах?
	Волф, който все още малко или повече беше с ума си, му напомни:
	— Би трябвало да си ме надхитрил, понеже сам отвори куфарчето.
	— Именно! Ама чакай. Вътре нямаше нищо ценно, значи Ахмед-Алекс ме беше преметнал. Не съм свършил обаче. Накарах го да ми плати за доставката — така получих сто лири, а той не получи нищо.
	Ясеф се замисли.
	— Получил си повече от него.
	— Не — печално поклати глава Абдулла. — Плати ми с фалшиви банкноти.
	Ясеф се вторачи в Абдулла. Абдулла отвърна на погледа му. И двамата избухнаха в смях. Тупаха се по раменете, тропаха с крака и се търкулнаха на възглавниците — смяха се до сълзи.
	Волф се усмихна насила. Тъкмо такива смехории се нравеха на арабските делови хора, поредици от измами. Абдулла имаше да разправя за това с години. Ала това накара Волф също и да изтръпне. Значи и Абдулла знаеше за фалшивите пари. Колко други бяха наясно? Волф имаше чувството, че хайката го е обкръжила и накъдето и да побегне, ще се натъкне на някого от преследвачите си. Кръгът се затягаше с всеки изминал ден.
	Абдулла като че за пръв път забеляза как изглежда Волф. Начаса се закахъри.
	— Какво те е сполетяло? Да не са те обрали? — Той взе сребърно звънче и позвъни. Почти веднага от съседната стая се появи една сънлива жена. — Донеси гореща вода — нареди й Абдулла. — Промий раните на моя приятел. Дай му моята европейска риза. Донеси гребен. И кафе. Бързо.
	Ако се намираше в европейски дом, Волф щеше да възрази, че будят жените посред нощ, за да го обгрижват, но тук подобно възражение щеше да е крайно неучтиво. Жените съществуваха, за да служат на мъжете и те не биха се изненадали или подразнили от деспотичните искания на Абдулла.
	— Британците опитаха да ме арестуват — обясни Волф — и се наложи да се посбия с тях, преди да се измъкна. За съжаление, струва ми се, че те може би вече знаят къде живея. Това е проблем.
	— Ах. — Абдулла дръпна от наргилето и го подаде на останалите. Волф вече усещаше въздействието на хашиша: беше отпуснат, мислеше бавно, леко му се доспиваше. Времето се забави. Две от съпругите на Абдулла се суетяха около него, миеха лицето и вчесваха косите му. Обслугата наистина му се стори много приятна.
	Абдулла като че ли задряма, после отвори очи и каза:
	— Трябва да останеш тук. Моят дом е и твой. Ще те скрия от британците.
	— Ти си истински приятел — отговори Волф.
	„Странна работа“, помисли си той. Възнамеряваше да предложи на Абдулла пари, за да го скрие. После Абдулла издаде, че знае, че парите не са истински, и Волф се зачуди какво ли друго би могъл да направи. Сега Абдулла щеше да го скрие безплатно. Истински приятел. А странното беше, че Абдулла не беше истински приятел. В неговия свят нямаше такова нещо. Имаше само семейството му, за което би направил всичко, и останалите, за които нищо не би направил. „Как си спечелих такова специално отношение?“, сънливо се питаше Волф.
	Предупредителната му система отново се обади. Насили се да мисли. Не беше лесно след хашиша. „Карай едно по едно“, каза си той. „Абдулла ме кани да остана тук. Защо? Защото съм го надхитрил.
	Защото съм го надхитрил. А това не е краят на историята. Абдулла би искал да добави още една измама към веригата. Как? Като предаде Волф на британците. Това е то.“ Заспи ли Волф, Абдулла тутакси ще прати вест на майор Вандам. Волф ще бъде прибран. Британците ще платят на Абдулла за информацията. И ще може да разказва как в крайна сметка е спечелил.
	Проклятие.
	Една от съпругите донесе бяла европейска риза. Волф се изправи и свали своята, изпокъсана и окървавена. Съпругата извърна очи от голите му гърди.
	— Не му трябва сега — каза Абдулла. — Дай му я на сутринта.
	Волф взе ризата от жената и я облече.
	— Под достойнството ти ли е да нощуваш в дома на един арабин, приятелю Ахмед? — попита Абдулла.
	— Англичаните имат една поговорка — отвърна Волф. — Който яде с дявола, трябва да има дълга лъжица.
	Абдулла се ухили и показа златния си зъб. Знаеше, че Волф е разгадал намеренията му.
	— Почти като арабин — рече той.
	— Довиждане, приятели — сбогува се Волф.
	— До следващия път — отговори Абдулла.
	Волф излезе в студената нощ и се запита къде ли може да иде сега.


	В болницата една сестра замрази половината лице на Вандам с местна упойка, после доктор Абътнот заши страната му с дългите си, чувствителни, клинични пръсти. Сложи превръзка да пази раната и я закрепи с дълъг бинт, омотан около главата му.
	— Сигурно приличам на карикатура на човек със зъбобол — рече Вандам.
	Абътнот го изгледа мрачно. Нямаше особено чувство за хумор.
	— Няма да сте толкова весел, когато упойката спре да действа. Лицето много ще ви боли. Ще ви предпиша болкоуспокоително.
	— Не, благодаря.
	— Не се правете на корав, майоре. Ще съжалявате.
	Вандам я огледа — бяла болнична престилка, благоразумни ниски обувки — и се почуди как въобще я е намирал дори смътно желана. Тя беше доста приятна, дори хубава, но беше също така студена, надменна и антисептична. Не като…
	Не като Елен.
	— Обезболяващото ще ме приспи — каза той.
	— Още по-добре. Ако спите, можем да сме сигурни, че поне няколко часа шевовете ще са на спокойствие.
	— Щеше ми се, но имам важна работа, която няма да ме чака.
	— Не можете да работите. Всъщност не би трябвало и да ходите. Би трябвало да говорите възможно най-малко. Отслабнали сте от кръвозагубата, а и една такава рана е не само физическа, но и умствена. След няколко часа ще усетите въздействието. Ще бъдете замаян, сънлив, изтощен и объркан.
	— Още по-зле ще съм, ако немците превземат Кайро — отговори Вандам и стана.
	Доктор Абътнот изглеждаше ядосана. Вандам забеляза колко й приляга да се намира в положение да нарежда на хората какво да правят. Не бе сигурна как да се отнесе с открито неподчинение.
	— Глупаво момче — рече тя.
	— Несъмнено. Мога ли да се храня?
	— Не. Вземайте глюкоза, разтворена в топла вода.
	„Може да пробвам с топъл джин“, помисли той. Стисна ръката й. Беше студена и суха.
	Джейкс чакаше пред болницата с кола.
	— Знаех си, че няма да успеят да ви задържат дълго, сър. Да ви откарам ли у дома?
	— Не. — Часовникът на Вандам беше спрял. — Колко е часът?
	— Два и пет.
	— Допускам, че Волф не е вечерял сам.
	— Не, сър. Придружителят му е арестуван и е в Главната квартира.
	— Карай ме там.
	— Ако сте сигурен…
	— Да.
	Колата потегли.
	— Уведомихте ли горе?
	— За тазвечерните събития? Не, сър.
	— Добре. И утре ще е достатъчно скоро. — Вандам не изрече онова, което и двамата знаеха: отделът, вече в немилост задето допусна Волф да събира сведения, щеше да е напълно опозорен, че го е оставил да му се изплъзне измежду пръстите.
	— Навярно компанията на Волф за вечеря е била дамска.
	— Твърде дамска, ако позволите така да се изразя, сър. Истинско лакомство. Казва се Соня.
	— Танцьорката?
	— Тя самата.
	Продължиха в мълчание. „Бива си го Волф“, помисли Вандам, „да излиза с най-прочутата танцьорка в Египет, докато си почива от краденето на британски военни тайни. Е, скоро няма да го бива толкова.“ Това донякъде беше неприятно — предупреден от инцидента, че британците са по петите му, отсега нататък той щеше да бъде по-внимателен. „Не бива да ги плашиш, просто ги хващай.“
	Пристигнаха в Главната квартира и излязоха от колата. Вандам попита:
	— Какво са направили с нея, откакто е доведена?
	— Безразличното третиране — отвърна Джейкс. — Гола килия, без храна, без вода, без въпроси.
	— Добре.
	Все пак бе жалко, че са й оставили време да си събере мислите. От разпитите на военнопленниците Вандам знаеше, че най-добрите резултати се постигат след залавянето, когато пленникът е още уплашен, че ще бъде убит. По-късно, докаран на място, нахранен и напоен, той започва да се смята по-скоро за пленник, отколкото за войник, и си припомня, че има нови права и задължения; следователно може по-добре да си държи устата затворена. Вандам трябваше да разпита Соня незабавно след сбиването в ресторанта. Тъй като това не бе възможно, най-доброто беше да я държат в изолация и да не й дават никакви сведения, докато той не дойде.
	Джейкс водеше през коридора до стаята за разпити. Вандам погледна през шпионката. Квадратна стая, без прозорци, но с ярка електрическа светлина. Имаше маса, два стола с прави облегалки и пепелник. От едната страна имаше ниша без врата с тоалетна.
	Соня седеше на един от столовете срещу вратата. „Джейкс е прав“, каза си Вандам — „привлекателна е.“ Обаче въобще не беше хубава. Беше нещо като амазонка, със зрялото си, чувствено тяло и силни, съразмерни черти. Младите жени в Египет обикновено притежаваха фина, пъргава грация, като млади сърни; Соня беше повече като… Вандам се намръщи, после си каза — „тигрица“. Носеше дълга яркожълта рокля, твърде крещяща за Вандам, но съвсем _à la mode_ в клуб _Ча-ча_. Той я наблюдаваше минута-две. Тя седеше съвсем спокойно, не мърдаше, не хвърляше нервни погледи из голата килия, не пушеше и не си гризеше ноктите. „Ще излезе костелив орех“ — помисли си той. Тогава изразът на красивото й лице се промени, тя стана, заразхожда се и Вандам си каза — „не толкова костелив“.
	Той отвори вратата и влезе.
	Седна на масата, без да говори. Това я остави права, което беше психологическа слабост за жена — „първа точка в моя полза“, помисли си той. Чу как Джейкс влиза след него и затваря вратата. Погледна Соня:
	— Седнете.
	Тя го гледаше права и през лицето й бавно се плъзна усмивка. Тя посочи превръзките му.
	— Той ли ви направи това? — попита тя.
	Втората точка беше за нея.
	— Седнете.
	— Благодаря ви — и тя седна.
	— Кой е „той“?
	— Алекс Волф, мъжът, когото _опитахте_ да надвиете снощи.
	— И кой е Алекс Волф?
	— Богат клиент на клуб _Ча-ча_.
	— От колко време го познавате?
	Тя погледна часовника си.
	— Пет часа.
	— Какви са отношенията ви с него?
	Тя сви рамене.
	— Бяхме на среща.
	— Как се запознахте?
	— По обичайния начин. След представлението един келнер ми донесе съобщение, което ме канеше на масата на господин Волф.
	— Кой?
	— Кой номер маса?
	— Кой келнер.
	— Не помня.
	— Продължавайте.
	— Господин Волф ми поднесе чаша шампанско и ме покани на вечеря. Приех, отидохме в ресторанта, а останалото ви е известно.
	— Обичайно ли е да сядате с хора от публиката след представленията си?
	— Да, това е традиция.
	— Обичайно ли е да излизате на вечеря с тях?
	— От време на време.
	— Защо приехте този път?
	— Господин Волф приличаше на необикновен човек — тя погледна превръзката на Вандам и се ухили. — Той се оказа необикновен човек.
	— Как е пълното ви име?
	— Соня ел-Арам.
	— Местожителство?
	— Джихан, Замалек. Това е лодка-дом.
	— Възраст?
	— Колко невъзпитано.
	— Възраст?
	— Отказвам да отговоря.
	— Тръгвате по опасен път…
	— Не, вие сте на опасен път.
	Изведнъж тя изненада Вандам, като позволи на чувствата си да се проявят, и той разбра, че през цялото време тя е потискала беса си. Жената насочи пръст към лицето му.
	— Поне десет души видяха как униформените ви побойници ме арестуват в ресторанта. Утре по пладне половин Кайро ще знае, че британците са пъхнали Соня в затвора. Ако не се появя в _Ча-ча_ утре вечерта, ще има бунт. Моите хора ще подпалят града. Ще трябва да доведете войски от пустинята, за да се оправите с това. А ако си тръгна оттук дори с една синина или драскотина, ще я покажа на целия свят на сцената утре вечер, и резултатът ще е същият. Не, не аз съм на опасен път.
	По време на излиянието й Вандам я гледаше безизразно, а после заговори, сякаш тя не бе произнесла нищо изключително. Трябваше да пренебрегне казаното от нея, понеже тя бе права и той не можеше да го отрече.
	— Нека да проверим отново това — кротко каза той. — Казвате, че сте се запознали с Волф в _Ча-ча_…
	— Не — прекъсна го тя. — Няма да го проверявам отново. Ще ви сътруднича и ще отговарям на въпроси, но няма да бъда разпитвана.
	Тя стана, обърна стола си и седна с гръб към Вандам.
	Известно време той съзерцаваше тила на главата й. Тя го бе надиграла добре и изцяло. Ядосан беше на себе си, задето е позволил да стане, но гневът му бе примесен със скрито възхищение от начина, по който тя го направи. Той стана рязко и излезе от стаята. Джейкс го последва.
	В коридора Джейкс го попита:
	— Какво мислите?
	— Трябва да я пуснем.
	Джейкс отиде да даде нареждания. Докато чакаше, Вандам мислеше за Соня. Питаше се откъде ли черпеше силата да го предизвика. Независимо от верността или съчинеността на историята й, тя трябваше да бъде ужасена, объркана, сплашена и в крайна сметка — да сътрудничи. Вярно бе, че известността й даваше известна защита; когато го заплашваше със славата си, тя трябва да е прекалявала, да е била несигурна и малко отчаяна. Единичната килия обикновено стряскаше всички — особено знаменитостите, тъй като внезапното отделяне от познатия им блестящ свят ги караше да се чудят повече от обикновеното дали въпросният познат блестящ свят е реален.
	Какво й даваше сила? Той си припомни разговора. Тя се сепна от въпроса за възрастта. Явно талантът й бе позволил да продължи след възрастта, в която обикновените танцьорки се оттегляха, тъй че бе възможно тя да живее в страх от изтичащите години. Тук нямаше нишка. Иначе беше спокойна и безизразна, освен когато се усмихна на раните му. После, накрая, тя си позволи да избухне, но дори тогава тя си послужи с гнева си, а не бе овладяна от него. Той си припомни лицето й, когато тя беснееше срещу него. Какво видя той там? Не просто гняв. Не и страх.
	Тогава го установи. Беше омраза.
	Тя го мразеше. Той обаче не й беше никакъв, нищо повече от британски офицер. Следователно тя мразеше британците. И нейната омраза й даваше сила.
	Изведнъж Вандам се умори. Седна тежко на някаква пейка в коридора. Откъде щеше той да черпи сила? Лесно бе да си силен, ако си безумен, а в омразата на Соня имаше елемент на нещо малко лудо. Той не разполагаше с подобно убежище. Той спокойно и рационално пресмяташе какъв е залогът. Представи си как нацистите маршируват през Кайро; Гестапо по улиците; египетските евреи натикани в концентрационни лагери; фашистка пропаганда по радиото…
	Хора като Соня наблюдаваха Египет под британско управление и смятаха, че нацистите вече са дошли. Това не бе вярно, но ако човек опиташе за миг да види британците през погледа на Соня, то беше донякъде правдоподобно. Нацистите твърдяха, че евреите били по-долу от хората, а според британците черните били като децата; в Германия нямаше свобода на печата, но такава нямаше и в Египет; и британците, като немците, имаха своя политическа полиция. Преди войната Вандам понякога бе долавял гореща подкрепа за политиката на Хитлер в офицерската столова — там не го харесваха, но не защото бе фашист, а понеже е бил ефрейтор в армията и бояджия в цивилния живот. Навсякъде съществуваха гадове, понякога те се добираха до властта и тогава човек трябваше да им се опре. Тази философия беше по-рационална от тази на Соня, но не вдъхновяваше.
	Анестетикът на лицето му отслабваше. Можеше да усети острата ясна черта на болката през бузата си, като прясно изгаряне. Също така разбра, че има главоболие. Надяваше се, че Джейкс дълго време ще урежда освобождаването на Соня, та да може да остане малко по-дълго на пейката.
	Той се замисли за Били. Не искаше момчето да закусва без него. „Може би ще остана буден до сутринта, после ще го заведа на училище, после ще отида вкъщи и ще спя“ — помисли си той. Какъв би бил животът на Били при нацистите? Ще го учат да презира арабите. Настоящите му учители не бяха големи поклонници на африканската култура, но Вандам поне можеше да направи малко, та син му да разбере, че различните хора не са непременно глупави. Какво щеше да стане, ако в нацистката класна стая той вдигне ръка и каже:
	— Моля, господине, баща ми казва, че един глупав англичанин не е по-умен от един глупав арабин.
	Помисли си за Елен. Сега тя беше държанка, но поне можеше да избира любовниците си, и ако не харесваше креватните им щения, можеше да ги изхвърли. В бардака на някой концентрационен лагер нямаше да има такъв избор… Той потръпна.
	„Да. Ние не сме твърде за харесване, особено в колониите, но нацистите са по-лоши, независимо дали египтяните го осъзнават или не. Струва си да се бием. В Англия почтеността напредва бавно; в Германия тя направи голяма стъпка назад. Помислиш ли си за хората, които обичаш, и работите се изясняват.
	Черпи сила от това. Остани буден още малко. Стани.“
	Той се изправи.
	Джейкс се върна.
	Вандам изрече:
	— Тя е англофоб.
	— Простете, сър?
	— Соня. Мрази британците. Не вярвам, че Волф е бил случайно запознанство. Да вървим.
	Излязоха от сградата заедно. Навън все още беше тъмно. Джейкс започна:
	— Сър, много сте изморен.
	— Да. Много съм изморен. Но все още мисля точно, Джейкс. Заведете ме до главния полицейски участък.
	— Слушам, сър.
	Потеглиха. Вандам подаде калъфчето за цигари и запалката на Джейкс, който караше с една ръка, докато палеше цигарата на Вандам. На майора му беше трудно да дръпне — държеше цигарата между устните и вдишваше дима, но не можеше да тегли достатъчно здраво, за да запали. Джейкс му подаде запалената цигара. Вандам си каза — „ще ми се и едно мартини с нея“.
	Джейкс паркира колата пред управлението на полицията. Вандам каза:
	— Трябва ни началникът на детективите, както и да го наричат.
	— Не мисля, че ще бъде там по това време…
	— Не. Вземи адреса му. Ще го събудим.
	Джейкс влезе в сградата. Вандам погледна през предното стъкло. Зората идваше — звездите бяха изчезнали и небето беше по-скоро сиво, отколкото черно. Наоколо имаше неколцина души. Той видя мъж, повел две натоварени със зеленчуци магарета, очевидно тръгнал за пазара. Мюезините още не бяха извикали за първата молитва за деня.
	Джейкс се върна.
	— Джезира — каза той, включи колата и натисна съединителя.
	Вандам се замисли за Джейкс. Някой му беше казал, че Джейкс имал страхотно чувство за хумор. Вандам го намираше приятен и бодър, но не бе забелязал никакво проявление на хумор. „Такъв тиранин ли съм“ — запита се Вандам, — „че подчинените ми се боят да пускат шеги в мое присъствие? Никой не ме разсмива.“
	Освен Елен.
	— Никога не ми казвате шеги, Джейкс.
	— Сър?
	— Разправят, че сте имал страхотно чувство за хумор, но никога не ми казвате шеги.
	— Да, сър.
	— Бихте ли бил искрен за момент, за да ми кажете защо? Възцари се пауза, после Джейкс отговори:
	— Не предразполагате към близост, сър.
	Вандам кимна. Как да знаят колко харесва да отметне глава назад и да се смее гръмогласно? Той отговори:
	— Много тактично формулирано, Джейкс. Темата е закрита.
	„Тази работа с Волф ме засяга“, помисли си той. „Чудя се дали всъщност не съм бил некадърен в работата си, а после се питам дали изобщо ме бива за каквото и да е. И лицето ме боли.“
	Пресякоха моста към острова. От слюдено небето стана бисерно, а Джейкс рече:
	— Бих желал да кажа, сър, че — простете — вие сте най-добрият старши офицер, който съм имал досега.
	— О.
	Това свари Вандам неподготвен.
	— Боже мой. Е, благодаря ви, Джейкс. Благодаря.
	— Няма за какво, сър. Стигнахме.
	Спря колата до малка, хубава едноетажна къща с добре поливана градина. Вандам предположи, че началникът на детективите я кара достатъчно добре от подкупите си, но не твърде добре. Може би предпазлив човек — това бе добър знак.
	Тръгнаха по пътеката и почукаха на вратата. Минута-две по-късно от прозореца се подаде една глава и заговори на арабски.
	Джейкс включи своя старшински глас:
	— Военно разузнаване — отваряй проклетата врата!
	Минута след това им отвори дребен, хубав арабин, който все още слагаше колана на панталона си. Той попита на английски:
	— Какво става?
	Вандам пое разговора:
	— Извънредна ситуация. Да влезем, а?
	— Разбира се.
	Детективът се отмести и те влязоха. Той ги покани в малка всекидневна.
	— Какво е станало?
	Изглеждаше ужасе`н и Вандам се зачуди кой ли не би бил? Почукване на вратата посред нощ…
	Той продължи:
	— Няма никакъв повод за паника, но искаме да установите наблюдение, и то ни трябва на момента.
	— Разбира се. Седнете, моля.
	Детективът намери бележник и молив.
	— Кое е лицето?
	— Соня ел-Арам.
	— Танцьорката?
	— Да. Искам да поставите двадесет и четири часово следене на дома й — лодка-дом с името _Джихан_ в Замалек.
	Докато детективът си записваше подробностите, на Вандам му се искаше да не му се налага да използва египетската полиция за тази работа. Нямаше избор обаче — в една африканска страна не можеше да използват за следене очевидно бели хора, говорещи английски.
	Детективът попита:
	— Какъв е характерът на престъплението?
	„Няма да кажа на _теб_“, помисли си Вандам. Той отговори:
	— Смятаме, че може да е съучастник на хората, които разпространяват фалшиви пари в Кайро.
	— Следователно искате да знаете кой влиза и излиза, дали носи нещо, дали на борда на лодката се провеждат срещи…
	— Да. Интересуваме се и от определен човек. Това е Алекс Волф, заподозреният в убийството с нож в Асиут — вече трябва да разполагате с описанието му.
	— Разбира се. Ежедневни доклади?
	— Да, но ако Волф бъде видян, искам незабавно да го узная. Можете да намерите капитан Джейкс или мен в Главната квартира през деня. Джейкс, дайте му домашните ни телефони.
	— Тези лодки са ми познати — каза детективът. — Пътеката за теглене на кораби е популярно място за вечерни разходки, струва ми се, особено за влюбени двойки.
	— Така е — съгласи се Джейкс.
	Вандам повдигна вежда към капитана.
	Детективът продължи:
	— Може би добро място за някой просяк. Никой никога не ги забелязва. Нощем… е, има храсталаци. Също популярни сред влюбените.
	— Това вярно ли е, Джейкс? — попита Вандам.
	— Нямам представа, сър.
	Той разбра, че се шегуват с него, и се усмихна. Даде на детектива лист хартия с написаните на него телефонни номера.
	В стаята влезе момченце по пижама и затърка очи. Беше на пет-шест години. Огледа сънливо стаята, после отиде до детектива.
	— Синът ми — гордо изрече той.
	— Смятам, че можем да ви оставим — завърши Вандам. — Освен ако не искате да ви хвърлим в града?
	— Не, благодаря ви, имам кола, а и ми се ще да си сложа сакото и вратовръзката и да се среша.
	— Добре, но свършете работата бързо.
	Вандам стана. Изведнъж загуби способност да вижда ясно. Сякаш клепачите му се бяха затворили неволно, но знаеше, че очите му са широко отворени. Усети, че губи равновесие. После Джейкс се озова до него и го хвана за ръката.
	— Всичко наред ли е, сър?
	Зрението му се възвърна бавно.
	— Вече е наред — отговори той.
	— Неприятна рана имате — съчувствено отбеляза детективът.
	Отидоха до вратата. Домакинът им продължи:
	— Господа, бъдете уверени, че аз лично ще се заема с това наблюдение. И мишка няма да могат да качат на борда на лодката, без вие да го разберете.
	Все още държеше момченцето, премести го на лявото си бедро и протегна дясната си ръка.
	— Довиждане — каза Вандам и стисна ръката. — Между другото, аз съм майор Вандам.
	Детективът леко се поклони.
	— Суперинтендант Кемел, на вашите услуги, сър.


>>	Четиринадесета глава

	Соня беше обзета от мрачни мисли. Почти очакваше да завари Волф на яхтата, когато се прибра призори, ала намери мястото студено и празно. Не беше сигурна какво изпитва по въпроса. Най-напред, когато я арестуваха, не чувстваше нищо освен гняв към Волф, задето е избягал и я е оставил на милостта на британските бандити. Беше сама, беше жена и донякъде съучастник в шпионажа на Волф, и се ужасяваше какво биха могли да й сторят. Мислеше, че Волф е трябвало да остане и да я пази. После съобрази, че това не би било умно. Беше трудно за приемане, но беше за по-добро. Сама в голата малка стаичка в Главната квартира, тя обърна гнева си от Волф към британците.
	Беше ги предизвикала и те отстъпиха.
	В момента не бе уверена, че мъжът, който я е разпитвал, е бил майор Вандам, но по-късно, когато я освобождаваха, чиновникът изпусна името. Потвърждението я зарадва. Отново се усмихна, когато си помисли за гротескната превръзка на лицето на Вандам. Волф трябва да го е наранил с ножа. Трябвало е да го убие. Все едно, каква нощ, каква славна нощ!
	Чудеше се къде ли е сега Волф. Сигурно се е скрил някъде в града. Щеше да се появи, когато решеше, че брегът е чист. Тя не можеше да направи нищо. Все пак би й харесало да е тук и да споделят триумфа.
	Тя си облече нощната рокля. Знаеше, че трябва да легне, но не се чувстваше сънена. Може би едно питие щеше да й помогне. Тя намери бутилка шотландско уиски, сипа си малко и добави вода. Докато го опитваше, чу стъпки по трапа. Без да се замисли, се обади:
	— Ахмед…?
	После усети, че стъпката не е неговата — беше твърде лека и бърза. Застана в основата на стълбата в нощната си рокля, с питието в ръка. Люкът бе вдигнат и вътре надникна едно арабско лице:
	— Соня?
	— Да…
	— Струва ми се, че сте очаквали някой друг.
	Мъжът слезе по стълбата. Соня го гледаше и се питаше — „сега пък какво“? Той слезе от стълбата и застана пред нея. Беше дребен мъж с хубаво лице и бързи стегнати движения. Носеше европейски дрехи — тъмен панталон, лъснати черни обувки, бяла риза с къс ръкав.
	— Аз съм детектив-суперинтендант Кемел и за мен е чест да се запозная с вас.
	Той протегна ръка.
	Соня се обърна, отиде до дивана и седна. Мислеше си, че е приключила с полицията. Сега пък египтяните искаха да се включат във веселбата. Тя се успокои, че вероятно най-накрая щеше да се стигне до подкуп. Отпи от питието си и загледа Кемел. Най-накрая го попита:
	— Какво искате?
	Кемел седна, без да бъде поканен.
	— Интересува ме вашият приятел, Алекс Волф.
	— Той не ми е приятел.
	Кемел не обърна внимание на това.
	— Британците ми казаха две неща за господин Волф — първо, че заклал с нож един войник в Асиут; второ, че опитал да плати с фалшиви английски банкноти в някакъв ресторант в Кайро. Историята вече става малко любопитна. Защо е бил в Асиут? Защо е убил войника? И от къде е взел фалшивите пари?
	— Не знам нищо за човека — отговори Соня с надеждата, че той няма да се появи у дома точно сега.
	— А пък аз знам — поде Кемел. — Имам допълнителна информация, която британците може да притежават, а може и да не притежават. Аз знам кой е Алекс Волф. Вторият му баща е бил адвокат тук, в Кайро. Майка му е била немкиня. Също така знам, че Волф е националист. Знам, че е бил ваш любовник. Знам, че и вие сте националист.
	Соня бе замряла. Седеше неподвижна, питието й недокоснато, и наблюдаваше как лукавият детектив развива доказателствата срещу нея. Тя не каза нищо.
	Кемел продължи:
	— От къде е взел фалшивите пари? Не е от Египет. Не мисля, че в Египет има печатар, способен да извърши работата; ако имаше, според мен той би правил египетска валута. Следователно парите са дошли от Европа. Така, Волф, известен още като Ахмед Рахма, тихичко е изчезнал преди няколко години. Къде е отишъл? Европа? Върнал се е — през Асиут. Защо? Искал ли е да се промъкне в страната незабелязан? Може би се е сдружил с английска банда фалшификатори и се е завърнал със своя дял от печалбата; аз обаче не мисля така, понеже той нито е беден, нито е престъпник. Тук следователно има загадка.
	„Той знае“, помисли си Соня. „Боже милостиви, той знае.“
	— Британците ме помолиха да установя наблюдение над лодката-дом и да им съобщавам за всички, които идват и напускат. Надяват се Волф да дойде тук; тогава ще го арестуват; тогава ще имат и отговорите. Освен ако аз не разгадая загадката пръв.
	Следене на лодката! Въобще не можеше да се върне. „Но защо“, помисли си тя, „Кемел ми казва?“
	— Струва ми се, че ключът е в природата на Волф. Той е едновременно немец и египтянин.
	Кемел стана, мина през стаята, седна до Соня и я погледна в лицето.
	— Смятам, че той се сражава в тази война. Смятам, че се бие за Германия и за Египет. Смятам, че фалшивите пари идват от немците. Смятам, че Волф е шпионин.
	„Но не знаеш къде да го намериш“ — рече си Соня. „Затова си и тук.“ Кемел я гледаше. Тя погледна настрана, уплашена, че той може да прочете мислите по лицето й.
	Кемел каза:
	— Ако е шпионин, аз мога да го заловя. Или да го спася.
	Соня врътна глава, за да го погледне.
	— Какво означава това?
	— Искам да се видя с него. Тайно.
	— Но защо?
	Кемел пусна хитрата си, знаеща усмивка.
	— Соня, вие не сте единственият човек, който иска Египет да бъде свободен. Ние сме много. Искаме да видим британците победени и не придиряме особено кой ще го стори. Искаме да работим с немците. Искаме да се свържем с тях. Искаме да разговаряме с Ромел.
	— И смятате, че Ахмед може да ви помогне?
	— Ако е шпионин, трябва да има начин да предава съобщения на немците.
	Умът на Соня бе объркан. От обвинител Кемел стана съучастник в конспирацията — освен ако не беше капан. Тя не знаеше да му вярва ли или не. Нямаше достатъчно време да мисли за това. Не знаеше какво да каже и затова не каза нищо.
	Кемел продължи деликатно.
	— Можете ли да уредите среща?
	Не би могла да вземе такова решение импулсивно.
	— Не — каза тя.
	— Помнете наблюдението на лодката — каза той. — Докладите от следенето ще идват при мен, преди да бъдат предадени на майор Вандам. Ако има шанс, просто шанс да уредите среща, аз от своя страна мога да гарантирам, че отиващите при Вандам доклади са внимателно редактирани, за да не съдържат нищо… смущаващо.
	Соня бе забравила за следенето. Върнеше ли се Волф — а той щеше да се върне, рано или късно — агентите щяха да го докладват и Вандам щеше да знае, освен ако Кемел не го уредеше. Това променяше всичко. Тя нямаше избор.
	— Ще уредя среща — каза тя.
	— Добре.
	Той се изправи.
	— Обадете се в главния полицейски участък и оставете съобщение, че Сирхан иска да се види с мен. Когато получа това съобщение, ще се свържа с вас, за да уточним датата и часа.
	— Много добре.
	Той отиде до стълбата, после се върна.
	— Между другото.
	Той извади портфейл от джоба на панталона си и измъкна от него малка снимка. Подаде я на Соня. Беше нейна снимка.
	— Бихте ли подписали това за жена ми? Тя е ваш голям почитател.
	Даде й и писалка.
	— Казва се Естер.
	Соня написа: „На Естер, с най-добри пожелания, Соня.“ Даде му снимката и си помисли — „това е невероятно“.
	— Много ви благодаря. Тя ще бъде вън от себе си от радост.
	Невероятно.
	— Ще се свържа при първа възможност — каза Соня.
	— Благодаря — отвърна той и подаде ръка. Този път Соня я взе. Той се качи по стълбата и излезе, като затвори люка подире си.
	Соня си отдъхна. Някак бе успяла да се справи добре. Все още не беше убедена, че Кемел е искрен. Ала ако имаше капан, тя не можеше да го забележи.
	Беше уморена. Допи уискито в чашата, мина през завесите и влезе в спалнята. Беше само по нощница и й беше доста студено. Легна си и дръпна завивките. Чу потропване. Сърцето й прескочи. Извърна се с лице към порта на другата страна на лодката, която гледаше през реката. Зад стъклото видя лице.
	Изпищя.
	Лицето изчезна.
	Соня си даде сметка, че това е бил Волф.
	Изтърча по стълбата и излезе на палубата. Надникна през борда и го видя във водата. Явно беше гол. Изкачи се по страната на малката лодка, като използваше прозорчетата за дръжки. Тя протегна ръка и го издърпа на палубата. Той застана за миг на четири крака и погледна по протежение на реката, като напрегнат воден плъх; после се спусна през люка. Тя го последва.
	Той застана на килима, мокър и разтреперан. Беше гол.
	— Какво стана? — попита го тя.
	— Приготви ми баня — каза той.
	Тя отиде в банята през спалнята. Имаше малка вана с електрически нагревател. Соня врътна крановете и пусна ароматни кристали във водата. Волф влезе и остави водата да се надигне около него.
	— Какво стана? — повтори Соня.
	Той овладя треперенето си.
	— Не исках да рискувам и да идвам по пътеката, затова се съблякох на отсрещния бряг и преплувах. Надникнах и видях този човек с теб — предполагам, още един полицай.
	— Да.
	— И трябваше да изчакам във водата, докато си тръгне.
	Тя се засмя:
	— Бедничкият.
	— Не е смешно. Божичко, студено ми е. Скапаният Абвер ми е дал фалшиви пари. При следващото ми отиване в Германия някой ще бъде удушен заради това.
	— Защо са го направили?
	— Не знам дали е некомпетентност или нелоялност. Канарис винаги е бил хладен по отношение на Хитлер. Спри водата, а?
	И той започна да отмива речната кал от краката си.
	— Ще трябва да използваш своите пари — отбеляза тя.
	— Не мога да се добера до тях. Можеш да си сигурна, че банката има указания да потърси полицията в момента, в който покажа физиономията си. Мога да платя някоя сметка с чек, но дори и това би им помогнало да ме проследят. Бих могъл да продам някои от акциите и дяловете си, или дори вилата, но парите отново трябва да дойдат през банка…
	„Значи ще трябва да ползваш моите пари“, помисли си Соня. „Ти няма и да питаш — просто ще ги вземеш.“ Тя остави това за по-нататъшно обмисляне.
	— Този детектив поставя наблюдение над лодката — по нареждане на Вандам.
	Волф се ухили.
	— Значи е бил Вандам.
	— Ти ли го поряза?
	— Да, но не бях сигурен къде. Беше тъмно.
	— Лицето. Имаше грамадна превръзка.
	Волф се засмя високо.
	— Ще ми се да можех да го видя.
	Стегна се и попита:
	— Той разпита ли те?
	— Да.
	— Какво му каза?
	— Че едва те познавам.
	— Добро момиче.
	Той я погледна оценяващо и тя разбра, че е доволен и малко изненадан, задето е останала уравновесена.
	— Той повярва ли ти? — попита я Волф.
	— Очевидно не, след като е наредил това следене.
	Волф се намръщи.
	— Това ще бъде неудобно. Не мога да преплувам реката всеки път, когато искам да се върна у дома…
	— Не се тревожи — успокои го Соня. — Уредих това.
	— Ти си го уредила?
	Соня знаеше, че не е съвсем така, но звучеше добре.
	— Детективът е един от нас — обясни тя.
	— Националист?
	— Да. Иска да използва радиостанцията ти.
	— Как знае, че имам такава? — в гласа на Волф имаше заплашителна нотка.
	— Не знае — спокойно отговори Соня. — От това, което са му съобщили британците, той е заключил, че си шпионин; той предполага, че един шпионин има средство за свръзка с немците. Националистите искат да изпратят съобщение до Ромел.
	Волф поклати глава.
	— Не искам да се замесвам.
	Тя нямаше да го остави да се дръпне от направена от нея сделка.
	— Трябва да се замесиш — натърти тя.
	— Май че трябва — уморено се съгласи той.
	Тя изпита странно усещане за власт. Все едно поемаше контрола. Стори й се въодушевяващо.
	Волф продължи:
	— Те ме приближават. Не искам повече никакви изненади като миналата нощ. Бих искал да напусна тази лодка, но не знам къде да отида. Абдулла знае, че парите ми не са истински — би ме предал на британците. По дяволите.
	— Тук ще си в безопасност, щом се разбереш с агента.
	— Нямам никакъв избор.
	Тя седна на ръба на ваната и загледа голото му тяло. Изглеждаше… не победен, но поне притиснат в ъгъла. Лицето му бе прорязано от напрежение, а в гласа му се долавяше слаба нотка на паника. Тя предположи, че за пръв път той се пита дали би могъл да удържи до идването на Ромел. Също така за пръв път от парите й, миналата нощ от мълчанието й при разпита, и — сега той го вярваше — бе спасен от сделката й с детектива-националист. Минаваше под нейна власт. Мисълта я заинтригува. Почувства се малко възбудена.
	— Чудя се дали да запазя срещата си с това момиче, Елен, тази вечер.
	— Защо не? Тя няма нищо общо с британците. Та ти си я намерил в магазин!
	— Може би. Просто ми се струва, че би било по-безопасно да не се показвам. Не знам.
	— Не — твърдо възрази Соня. — Аз я искам.
	Той я погледна през присвити очи. Тя се питаше дали обмисля въпроса или пък разсъждава върху новопридобитата от нея сила на волята.
	— Добре — най-накрая каза той. — Просто ще трябва да взема предпазни мерки.
	Беше се предал. Тя изпробва силата си срещу неговата и победи. Това предизвика известна тръпка в нея. Тя потрепери.
	— Продължава да ми е студено — каза Волф. — Налей още малко топла вода.
	— Не.
	Без да сваля нощната си рокля, Соня влезе във ваната. Коленичи разкрачена над лицето му, а коленете й бяха опрени на стените на тясната вана. Вдигна мократа пола на роклята до кръста и каза: — Изяж ме.
	Той го направи.

	* * *

	Вандам бе въодушевен, докато седеше в ресторант _Оазис_ заедно с Джейкс и отпиваше студено мартини. Беше спал целия ден и се събуди разнебитен, но готов отново да се бие. Отиде до болницата, където доктор Абътнот му каза, че е глупак, задето се движи насам-натам, но глупак с късмет, понеже раната му се събираше. Тя смени превръзката му с по-малка и по-спретната, която не трябваше да бъде крепена от метър бинт около главата му. Вече беше седем и петнадесет, и след няколко минути щеше да залови Алекс Волф.
	Вандам и Джейкс бяха в дъното на ресторанта, в положение, от което можеха да видят цялото място. Масата най-близо до входа бе заета от двама едри сержанти; те нагъваха пържено пиле, платено от Разузнаването. Отвън, в паркирана оттатък улицата в кола без отличителни знаци, седяха двама военни полицаи в цивилни дрехи, с пистолети в джобовете на саката. Капанът бе поставен — само стръвта липсваше. Елен щеше да дойде всяка минута.
	На закуска тази сутрин Били бе шокиран от превръзката. Вандам закле момчето да пази тайна и му каза истината:
	— Бих се с немски шпионин. Той имаше нож. Измъкна се, но смятам, че може и да го заловя тази нощ.
	Това беше нарушение на правилата за сигурност, но какво толкова, момчето трябваше да знае защо баща му е наранен. Като чу историята, Били не се притесняваше повече, а бе въодушевен. Джафар бе изпълнен със страхопочитание, движеше се тихо и говореше шепнешком, като че ли е имало смърт в семейството.
	Докато бяха с Джейкс, установи, че импулсивната близост от предната нощ не е оставила видими следи. Върнали се бяха формалните им отношения — Джейкс приемаше заповеди, обръщаше се към него със „сър“ и не предлагаше мнението си, без да е бил попитан. Вандам си помисли, че така бе по-добре — както бяха нещата, бяха добър екип, тогава защо да въвеждат промени?
	Погледна часовника си. Беше седем и половина. Запали следваща цигара. Във всеки момент Алекс Волф щеше да премине през вратата. Вандам бе уверен, че ще го разпознае — висок европеец с крив нос, кестенява коса и кафяви очи, силен, добре сложен — но нямаше да прави нищо, докато Елен не дойде и не седне до Волф. Тогава Вандам и Джейкс щяха да се намесят. Ако Волф избягаше, двамата сержанти щяха да блокират вратата, а при невероятния случай да се измъкне и през тях, военните полицаи навън щяха да стрелят по него.
	Седем и тридесет и пет. Вандам се готвеше за разпита на Волф. Това щеше да бъде истински сблъсък на воли. Вандам обаче щеше да спечели, понеже щеше да разполага с всички предимства. Щеше да опипа Волф, да намери слабите места и да приложи натиск, докато пленникът не поддаде.
	Седем и тридесет и девет. Волф закъсняваше. Разбира се, беше възможно въобще да не дойде. Не дай Боже. Вандам потръпваше винаги, когато си спомнеше колко надменно каза на Боге:
	— Очаквам да го арестувам утре вечер.
	Понастоящем отделът на Вандам имаше лош дъх и само навременният арест на Боге щеше да им позволи да се появят с ухание на рози. Ами ако, след снощната уплаха, Волф е решил да се покрие за малко, където и да е това? Вандам усещаше, че това някак си не е в стила му. Надяваше се да не е.
	В седем и четиридесет вратата на ресторанта се отвори и влезе Елен. Вандам чу как Джейкс подсвирна под носа си. Тя изглеждаше главозамайващо. Носеше копринена рокля с цвета на сметана. Простите й линии привличаха вниманието към стройната й фигура, а цветът и платът подчертаваха гладката загоряла кожа. Вандам внезапно поиска да я погали.
	Тя се огледа из ресторанта, очевидно в търсене на Волф, и не го намери. Очите й срещнаха погледа на Вандам и продължиха нататък без спиране. Оберкелнерът я доближи и тя го заговори. Той я настани на маса за двама близо до вратата.
	Вандам долови погледа на единия от сержантите и наклони глава към Елен. Сержантът леко кимна в знак на разбиране и погледна часовника си.
	Къде беше Волф?
	Вандам запали цигара и започна да се тревожи. Беше предположил, че Волф, като джентълмен, ще дойде малко по-рано, и че Елен ще пристигне малко по-късно. Според този сценарий, арестът щеше да бъде извършен в мига, в който тя седне. „Проваля се“, рече си той, „проваля се, по дяволите.“
	Един от келнерите донесе на Елен питие. Беше седем и четиридесет и пет. Тя погледна към Вандам и леко, изящно сви слабите си рамене.
	Вратата на ресторанта се отвори. Вандам замръзна с цигарата на половината път към устните му, а после отново разочаровано се отпусна — беше само едно момченце. То подаде лист хартия на един от келнерите и си излезе.
	Вандам реши да поръча още едно питие.
	Видя как келнерът отива до масата на Елен и й връчва листа хартия.
	Вандам се намръщи. Какво беше това? Извинение от Волф, който заявява, че не може да дойде на срещата? Лицето на Елен стана леко озадачено. Тя погледна към Вандам и отново леко сви рамене.
	Вандам обмисляше дали да не отиде при нея и да я попита какво става — това обаче щеше да провали засадата, понеже какво щеше да стане, ако Волф влезе, а Елен си говори с Вандам? Волф можеше да се обърне на вратата и да избяга, като трябваше да мине само покрай двамата военни полицаи, двама души вместо шестима.
	Вандам промърмори на Джейкс:
	— Чакай.
	Елен взе чантичката си от съседния стол и стана. Отново погледна Вандам и се обърна. Той си помисли, че тя отива до дамската тоалетна. Наместо това тя отиде до вратата и я отвори.
	Вандам и Джейкс станаха едновременно. Единият от сержантите стана наполовина, погледна Вандам, и майорът му махна да седне — нямаше смисъл да арестуват Елен. Вандам и Джейкс се забързаха през ресторанта към вратата.
	Когато минаха покрай сержантите, Вандам нареди:
	— След мен.
	През вратата излязоха на улицата. Вандам се огледа. Срещу стената беше седнал сляп просяк, хванал напукана паничка с няколко пиастъра в нея. Трима войници в униформа се носеха по паважа, прегърнати през рамо, и пееха мръсна песен. Групичка египтяни се бяха срещнали точно пред ресторанта и енергично си стискаха ръцете. Уличен продавач предложи на Вандам евтини ножчета за бръснене. Няколко метра по-нататък Елен влизаше в едно такси.
	Вандам се втурна.
	Вратата на таксито се затръшна и то тръгна.
	От другата страна на улицата колата на военните полицаи изрева, стрелна се напред и се блъсна в един автобус.
	Вандам настигна таксито и скочи на стъпалото. Колата внезапно зави. Хватката му отслабна, той тичешком слезе на пътя и падна.
	Изправи се. Лицето му гореше от болка — раната отново кървеше и той можеше да усети лепкавата топлина под превръзката. Джейкс и двамата сержанти го наобиколиха. Отсреща двамата военни полицаи се разправяха с шофьора на автобуса.
	Таксито беше изчезнало.


>>	Петнадесета глава

	Елен беше ужасена. Всичко се беше объркало. Предполагаше се Волф да бъде арестуван в ресторанта, а ето го сега — в таксито с нея, мрачно усмихнат. Тя седеше неподвижно с празен ум.
	— Кой беше той? — попита Волф, все още усмихнат.
	Елен не можеше да мисли. Погледна Волф, отново погледна настрана и попита:
	— Какво?
	— Мъжът, който се затича след нас. Скочи на стъпалото. Не можах да го видя като хората, но ми се стори европеец. Кой беше той?
	Елен се бореше със страха си. _Той е Уилям Вандам и се предполагаше да те арестува._ Трябваше да измисли някаква история. Защо някой би я последвал вън от ресторанта и би опитал да влезе в таксито?
	— Той… не го познавам. Беше в ресторанта.
	Изведнъж я обзе вдъхновение.
	— Досаждаше ми. Бях сама. Грешката е твоя, ти закъсня.
	— Много съжалявам — бързо произнесе той.
	Елен се почувства уверена, след като той толкова леко повярва на историята й.
	— А защо сме в такси? — попита тя. — За какво е това? Защо не вечеряме?
	В гласа си тя долови плачлива нотка и не я хареса.
	— Хрумна ми чудесна идея.
	Той се усмихна отново и Елен сподави потреперването си.
	— Ще излезем на пикник. В багажника има кошница.
	Тя не знаеше дали да му вярва. Защо той направи това изпълнение в ресторанта и изпрати момченцето с бележката „Излез навън — А. В.“, освен ако не е подозирал капан? Какво щеше да направи сега, да я отведе в пустинята и да я заколи? Обзе я неудържимото желание да изскокне от фучащата кола. Тя затвори очи и се застави да мисли спокойно. Ако е подозирал капан, защо въобще е дошъл? Не, трябва да беше по-сложно от това. Явно й бе повярвал за човека на стъпалото — само че тя не можеше да е сигурна какво става зад усмивката му.
	— Къде отиваме? — попита тя.
	— На няколко километра от града, до едно местенце на речния бряг, където можем да гледаме залеза на слънцето. Ще бъде хубава вечер.
	— Не искам да отивам.
	— Какво става?
	— Почти не те познавам.
	— Не бъди глупава. Шофьорът ще бъде с нас през цялото време — а и аз съм джентълмен.
	— Трябва да изляза от колата.
	— Моля те, недей.
	Той леко докосна ръката й.
	— Имам малко пушена сьомга, студено пиле и бутилка шампанско. Ресторантите толкова ме отегчават.
	Елен се замисли. Можеше да го зареже сега и щеше да бъде в безопасност — нямаше да го види повече. Тя искаше това — завинаги да се откъсне от него. „Но аз съм единствената надежда на Вандам“ — помисли си тя. „Какво ме е грижа за Вандам? Ще се радвам да не го виждам отново и да се върна към стария спокоен живот…“
	Старият живот.
	Разбра, че я _беше_ грижа за Вандам — поне достатъчно, за да й е неприятна мисълта да го зареже. Трябваше да остане с Волф, да го глези, да опита да измъкне друга среща, да опита да разбере къде живее той.
	Тя внезапно каза:
	— Хайде да отидем до твоето място.
	Той вдигна вежди:
	— Това е внезапна промяна на настроението.
	Разбра, че е сбъркала.
	— Объркана съм — отвърна тя. — Ти ме изненада. Защо не ме попита най-напред?
	— Хрумна ми едва преди час. Не ми мина през ума, че може да те уплаши.
	Елен разбра, че непреднамерено изпълняваше ролята на замаяно момиче. Реши да не прекалява с ролята си.
	— Добре — каза тя. Опита се да се отпусне.
	Волф я изучаваше и каза:
	— Не си толкова ранима, колкото изглеждаш, нали?
	— Не знам.
	— Спомням си какво каза на Аристопулос в първия ден, когато те видях в магазина.
	Елен си спомни — заплаши, че ще отреже оная работа на Микис, ако той я докосне отново. Трябваше да се изчерви, но не можеше да го направи по своя воля.
	— Бях толкова ядосана — обясни тя.
	Волф се засмя.
	— Звучеше така — каза той. — Опитай да запомниш, че аз не съм Аристопулос.
	Тя му се усмихна слабо:
	— Добре.
	Той насочи вниманието си към шофьора. Бяха вън от града и Волф започна да дава нареждания. Елен се питаше къде ли е намерил таксито — беше луксозно по египетските стандарти, някаква американска кола, с големи меки седалки, много широка; изглеждаше само на няколко години.
	Минаха през няколко села, а после свърнаха по някакъв черен път. Колата следваше пукнатина по едно малко хълмче и излезе на малко плато на върха на скала. Реката беше точно под тях, и на отсрещния бряг Елен можеше да види спретнатата мозайка от обработени ниви, изопната в далечината до срещата си с кафеникавия цвят на края на пустинята.
	— Хубаво ли е мястото? — попита Волф.
	Елен трябваше да се съгласи. Надигнало се от отсрещния бряг ято гълъби притегли погледа й нагоре и тя забеляза, че вечерните облаци вече са поръбени в розово. Младо момиче се отдалечаваше от реката с огромна делва за вода на главата. Нагоре по течението плаваше самотна фелука, тласкана от лекия бриз.
	Шофьорът излезе от колата и се отдалечи на петдесет метра. Седна, подчертано обърна гръб към тях, запали цигара и отвори вестник.
	Волф извади кошница за пикник от куфара и я постави на пода на колата между тях. Той започна да вади храната и Елен го попита:
	— Как откри това място?
	— Майка ми ме водеше тук, когато бях момче.
	Той й подаде чаша вино.
	— След смъртта на баща ми майка ми се омъжи за египтянин. От време на време мюсюлманските домашни порядки й се струваха ограничаващи, тъй че ме водеше тук в някое гари и ми разказваше за… Европа и тъй нататък.
	— Харесваше ли ти?
	Той се поколеба.
	— Майка ми си имаше начин да разваля неща като това. Винаги прекъсваше забавленията. Все казваше: „Толкова си егоистичен, точно като баща си“. На тази възраст предпочитах арабското си семейство. Доведените ми братя бяха пакостливи и никой не опитваше да ги контролира. Крадяхме портокали от хорските градини, хвърляхме камъни по конете, за да препуснат, пукахме велосипедни гуми… Само майка ми имаше нещо против и единственото, което можеше да направи, бе да ни предупреждава, че най-накрая ще бъдем наказани. Винаги казваше така: „Някой ден ще те хванат, Алекс!“
	„Майката е била права“, рече си Елен, „някой ден ще пипнат Алекс.“
	Тя се отпускаше. Питаше се дали Волф носи ножа, който е използвал в Асиут, и това отново я напрегна. Обстановката беше толкова нормална — очарователен мъж води момиче на пикник край реката — че за миг тя забрави, че иска нещо от него.
	— Къде живееш сега? — попита тя.
	— Къщата ми беше… реквизирана от британците. Живея при приятели.
	Той й подаде резен пушена сьомга на порцеланова чиния, после сряза лимона на две половинки с кухненски нож. Елен гледаше сръчните му ръце. Чудеше се какво ли иска той от нея, та си дава такъв труд да й се хареса.

	* * *

	Вандам се чувстваше много зле. Лицето го болеше, а също и гордостта му. Големият арест излезе фиаско. Провали се професионално, беше надхитрен от Алекс Волф и остави Елен в опасност.
	Седеше си у дома с наново превързана буза и пиеше джин, за да облекчи болката. Волф му се измъкна толкова лесно. Вандам бе уверен, че шпионинът не е знаел в действителност за засадата — иначе въобще нямаше да се появи. Не, просто беше вземал предпазни мерки, и те бяха проработили превъзходно.
	Имаха хубаво описание на таксито. Колата се открояваше, беше доста нова, а и Джейкс беше прочел регистрационния номер. Всеки полицай или военен полицай в града го търсеше и имаше заповед да го спре на място и да задържи всички вътре. Рано или късно щяха да го намерят. Вандам беше напълно убеден, че ще се окаже прекалено късно. Въпреки това седеше на телефона.
	Какво ли прави Елен сега? Навярно се намира в осветения от свещи ресторант, пие вино и се смее на шегите на Волф. Вандам си я представи — в кремавата рокля, с чаша вино в ръка, с особената си пакостлива усмивка, която обещава всичко. Провери часовника си. Може би вече са приключили с вечерята. И какво ще правят след нея? Обичайно е да идат да погледат пирамидите на лунна светлина — черното небе, звездите, безкрайната равна пустиня и ясните триъгълници на фараоновите гробници. Мястото ще е пусто, може би ако не се брои някоя друга двойка любовници. Може да се изкачат няколко нива; той да се придвижва с пружинираща стъпка напред и после да се пресегне да я повдигне, ала тя скоро ще се изтощи, косите и роклята й ще се поразбъркат и тя ще каже, че обувките й не са подходящи за планинарство; затова ще приседнат на големите камъни, все още топли от слънцето, и ще вдъхват мекия нощен въздух, докато гледат звездите. На връщане към таксито тя ще потрепери във вечерната си рокля без ръкави и той ще положи ръка на раменете й да я сгрее. Ще я целуне ли в таксито? Не, прекалено възрастен е за това. Когато опита да я съблазни, ще е по някакъв изтънчен начин. Ще й предложи ли да се върнат в неговото жилище или пък в нейното? Вандам не знаеше на кое от двете да се надява. Отидеха ли при него, Елен щеше да докладва на сутринта и Вандам щеше да успее да го арестува в дома му, с радиото, книгата и дори с миналите му радиопредавания. От професионална гледна точка така щеше да е по-добре — но това значеше и че Елен ще прекара нощта с Волф, а тази мисъл гневеше Вандам повече, отколкото би трябвало. Иначе, отидеха ли у Елен, където Джейкс ги очакваше с десет войника и три коли, те щяха да спипат Волф преди той…
	Вандам стана и закрачи из стаята. Нехайно взе книгата, Ребека, онази, която според него Волф ползваше за основа на своя код. Прочете първия ред: „Миналата нощ сънувах, че отново съм отишла в Мандърли“. Остави я, после пак я взе и зачете. Историята за ранимото изтормозено момиче беше добре дошло отвличане от собствените му притеснения. Когато разбра, че момичето ще се омъжи за блестящия стар вдовец и че бракът ще бъде поразен от призрачното присъствие на първата съпруга на мъжа, той затвори книгата и отново я върна на мястото й. Какво беше разликата в годините между него и Елен? Колко дълго щеше да бъде преследван от Анджела? И тя беше хладно съвършена; Елен също беше млада, импулсивна и трябваше да бъде измъкната от живота, който водеше. Тези мисли го раздразниха, понеже нямаше да се омъжва за Елен. Запали цигара. Защо времето минаваше толкова бавно? Защо телефонът не звънеше? Как той можа да допусне два пъти за два дни Волф да се изплъзне между пръстите му?
	Къде беше Елен?
	По-рано пак беше изпратил жена на опасност. Случи се след другото му голямо фиаско, когато Рашид Али се измъкна от Турция под носа му. Вандам бе изпратил една жена агент да хване немеца, който беше разменил дрехите си с Али и му беше помогнал да избяга. Надяваше се да съхрани нещо от провала, като разбере всичко за човека. На следващия ден обаче жената бе намерена мъртва в едно хотелско легло. Това беше смразяващ паралел.
	Нямаше смисъл да остава вкъщи. Не можеше да спи и нямаше какво друго да върши там. Щеше да отиде и да се присъедини към Джейкс и останалите, въпреки нарежданията на доктор Абътнот. Облече куртката и униформената фуражка, излезе и изкара мотоциклета си от гаража.


	Елен и Волф стояха прави заедно, близо до ръба на канарата, и гледаха към далечните светлини на Кайро и към по-близките трепкащи светлинки на селските огньове в тъмните селца. Елен си мислеше как някой въображаем селянин — отруден, беден, суеверен — постила сламеника на пръстения под, завива се с грубо одеяло и намира утеха в ръцете на жена си. Елен бе оставила бедността зад гърба си — надяваше се да е завинаги — но понякога й се струваше, че заедно с нея е оставила нещо друго, нещо, без което не можеше. През детските й години в Александрия хората оставяха по червените глинени стени отпечатъци от ръцете си, за да отпъждат злото. Елен не вярваше в ефикасността на отпечатъците; но въпреки плъховете, въпреки писъците през нощта, когато лихварят биеше двете си жени, въпреки нападналите всички кърлежи, въпреки ранната смърт на много бебета, тя вярваше, че там е имало нещо, което отблъскваше злото. Търсеше това нещо, когато водеше мъже у дома си, приемаше ги в леглото си, приемаше даровете им, нежностите им и парите им; никога обаче не го намери.
	Не искаше повече да прави това. Беше прекарала твърде голяма част от живота си в търсене на любов на неподходящите места. Особено не искаше да го прави с Алекс Волф. Няколко пъти си беше казала: „Защо просто не го направя още веднъж?“ Това беше студената и рационалната гледна точка на Вандам. Всеки път обаче, когато си представяше как се люби с Волф, отново съзираше видението, което я преследваше последните няколко седмици — видението как съблазнява Уилям Вандам. Просто знаеше как ще се държи той — ще я погледне с невинно учудване и ще я докосне с разширени от наслада очи; когато си помисли за това, тя моментално се оказа безпомощна пред желанието. Тя също така знаеше какъв ще бъде Волф — знаещ, егоистичен, умел и неразтърсим.
	Без думи тя се извърна от гледката и тръгна обратно към колата. Време беше той да направи своя ход. Бяха свършили яденето, изпили бутилката шампанско и манерката кафе, оглозгали пилето и гроздето. Сега той щеше да очаква заслужената си награда. Тя го наблюдаваше от задната седалка на колата. Той остана миг по-дълго на ръба на скалата, после тръгна към нея и повика шофьора. Имаше уверената грация, която ръстът често изглежда даваше на мъжете. Беше привлекателен, много по-блестящ от кой да е от любовниците на Елен, но тя се боеше от него. Страхът й идваше не само от това, което тя знаеше за него, за историята му, за тайните му и за ножа му, но и от интуитивното разбиране на природата му — тя някак си разбираше, че неговият чар не е спонтанен, а манипулативен, и че ако изглежда любезен, то е защото иска да я използва.
	Бяха я използвали достатъчно.
	Волф влезе и седна до нея.
	— Хареса ли ти пикникът?
	Тя се насили да бъде радостна.
	— Да, беше хубаво. Благодаря ти.
	Колата тръгна. Или щеше да я покани в жилището си, или щеше да я заведе до апартамента й и да поиска едно питие преди лягане. Тя трябваше да намери насърчителен начин да му откаже. Това й се стори смешно — държеше се като уплашена девственица. Попита се — „какво правя аз, пазя се за идеалния кандидат ли?“
	Твърде дълго време мълчеше. Очакваше се да бъде остроумна и оживена. Трябваше да му говори.
	— Чувал ли си военните новини? — попита го тя и веднага разбра, че това не бе най-приятната тема за разговор.
	— Немците все още побеждават — отвърна той. — Разбира се.
	— Защо _разбира се_?
	Той й се усмихна снизходително.
	— Светът се дели на господари и роби, Елен.
	Говореше, сякаш обяснява елементарни факти на ученик.
	— Британците твърде дълго са били господари. Станали са мекушави и вече е ред на някой друг.
	— А египтяните — те господари ли са или роби?
	Тя знаеше, че трябва да мълчи; вършеше нещо опасно, но пък самодоволството му я вбесяваше.
	— Бедуините са господари — отговори той. — Средният египтянин обаче е роб по рождение.
	„Той вярва във всяка дума от това“ — помисли си тя и потръпна.
	Стигнаха края на града. Беше след полунощ и предградията бяха тихи, въпреки че центърът все още бе оживен.
	— Къде живееш? — попита Волф.
	Тя му каза. Значи щеше да бъде нейното жилище.
	— Трябва отново да го направим — отбеляза Волф.
	— Ще ми бъде приятно.
	Стигнаха Шариа Абас и той нареди на шофьора да спре. Елен се питаше какво ли ще стане сега. Волф се обърна към нея и каза:
	— Благодаря ти за приятната вечер. Ще те видя скоро.
	И излезе от колата.
	Тя го гледаше смаяно. Той се наведе към прозореца на шофьора, даде му пари и му каза адреса на Елен. Шофьорът кимна. Волф хлопна по покрива на колата и шофьорът даде газ. Елен погледна назад и видя как Волф маха с ръка. Когато колата започна да взема ъгъла, Волф тръгна към реката.
	Тя си помисли — „сега какво?“
	Без задявка, без покана до жилището му, без питие преди лягане, дори без целувка за лека нощ — „каква игра играеше той, на недостъпен ли?“
	Тя се мъчеше над цялата работа, докато таксито я заведе у дома. Може би такава беше техниката на Волф да опита да заинтригува някоя жена. Може би беше просто ексцентричен. Каквато и да бе причината, тя беше много благодарна. Отпусна се на седалката и си почина. Не беше задължена да избира между това да го отблъсне и да влезе в леглото му. Слава Богу.
	Таксито спря пред къщата й. Внезапно три коли изръмжаха от никъде. Едната спря право пред таксито, другата след него, третата отстрани. От сенките се появиха мъже. И четирите врати на таксито бяха отворени и четири пистолета бяха насочени навътре. Елен изпищя.
	После в колата се подаде една глава и тя позна Вандам.
	— Тръгна ли си? — попита той.
	Тя разбра какво ставаше.
	— Помислих си, че ще ме застреляте.
	— Къде го остави?
	— Шариа Абас.
	— Преди колко време?
	— Пет или десет минути. Мога ли да изляза от колата?
	Той й подаде ръка и тя стъпи на тротоара.
	— Съжалявам, че те изплашихме — каза той.
	— Това се нарича да затръшнеш вратата на конюшнята, след като конят е избягал.
	— Точно така.
	Той изглеждаше напълно разбит.
	Тя почувства прилив на привързаност към него. Докосна ръката му.
	— Нямаш представа колко щастлива съм да видя лицето ти — обясни тя.
	Той я изгледа странно, сякаш не беше сигурен дали да й вярва.
	Тя продължи:
	— Защо не изпратиш хората си да си вървят и не дойдеш да говориш с мен вътре?
	Той се поколеба.
	— Добре.
	Обърна се към един от хората си, капитан.
	— Джейкс, искам да разпитате шофьора на таксито и да видите какво можете да узнаете от него. Нека хората си вървят. Ще ви видя в Главната квартира след час-час и нещо.
	— Тъй вярно, сър.
	Елен го поведе навътре. Беше толкова хубаво да влезе в апартамента си, да се отпусне на канапето, да свали обувките си. Изпитанието свърши, Волф си беше отишъл и Вандам беше тук.
	— Сипи си питие — каза му тя.
	— Не, благодаря.
	— Какво не е наред?
	Вандам седна срещу нея и извади цигарите си.
	— Очаквахме той да влезе в капана, без да разбере — но той беше подозрителен или поне предпазлив, и ние го изпуснахме. Какво стана после?
	Тя отпусна глава на облегалката на канапето, затвори очи и му разказа накратко за пикника. Премълча мислите си относно преспиването с Волф и не обясни на Вандам, че Волф не я е докоснал цялата вечер. Говореше накъсано — искаше да забрави, а не да помни. Когато му разказа всичко, тя му каза:
	— Направи ми питие, дори ако ти няма да пиеш.
	Той отиде до бюфета. Елен можеше да забележи, че е ядосан. Погледна превръзката на лицето му. Беше я видяла в ресторанта и отново преди няколко минути, когато си дойде, но едва сега имаше време да се запита какво е това.
	— Какво е станало с лицето ти? — попита тя.
	— Миналата нощ за малко да хванем Волф.
	— О, не.
	Значи се е провалил два пъти в продължение на двадесет и четири часа — не е чудно, че изглеждаше смазан. Искаше да го утеши, да го обгърне с ръце, да положи главата му в скута си и да погали косата му; копнежът беше подобен на болка. Тя реши — импулсивно, както винаги вземаше решения — че ще го вкара в леглото си тази нощ.
	Той й поднесе питие. Все пак беше направил и на себе си. Когато спря да й подаде чашата, тя се протегна нагоре, докосна брадичката му с върховете на пръстите си и обърна главата му така, че да може да погледне бузата. Той я остави да гледа само секунда, после отмести главата си.
	Тя не го бе виждала тъй напрегнат досега. Той прекоси стаята и седна срещу нея, изправен на крайчеца на стола. Беше пълен с потиснати чувства — нещо като гняв; когато погледна в очите му обаче, тя видя не ярост, а болка.
	— Как ти се стори Волф? — попита я той.
	Тя не беше сигурна към какво се стреми Вандам:
	— Очарователен. Интелигентен. Опасен.
	— Външност?
	— Чисти ръце, копринена риза, мустаци, които не му отиват. Какво търсиш?
	Той раздразнено поклати глава.
	— Нищо. Всичко.
	Запали още една цигара.
	Тя не можеше да го достигне в такова настроение. Искаше той да дойде и да седне до нея, да й каже, че е красива, че е смела и че се е справила добре; тя знаеше, че няма смисъл да пита. При все това произнесе:
	— Как се справих?
	— Не знам — отвърна той. — Какво направи?
	— Знаеш какво съм направила.
	— Да. Много съм ти благодарен.
	Той се усмихна и тя разбра, че усмивката е неискрена. Какво му ставаше? Имаше нещо познато в този гняв, нещо, което тя щеше да разбере в момента, в който го докоснеше. Не беше само усещането, че се е провалил. Беше и отношението му към нея, начинът, по който й говореше, по който седна срещу нея и особено как я гледаше. Изражението му беше… почти отвратено.
	— Каза ли, че ще те види отново? — попита Вандам.
	— Да.
	— Надявам се да го направи.
	Той опря брадичка на ръцете си. Лицето му се изопна от напрежение. От цигарата му се издигнаха струйки дим.
	— Господи, надявам се да го направи.
	— Той каза: „Трябва да го направим отново.“ Или нещо такова — обясни му Елен.
	— Разбирам. „Трябва да го направим отново“, да?
	— Нещо подобно.
	— Какво точно мислиш, че е имал предвид?
	Тя сви рамене.
	— Още един пикник, още една среща — по дяволите, Уилям, какво ти става?
	— Просто съм любопитен — отвърна той. На лицето му имаше разкривена усмивка, каквато тя не бе виждала у него преди.
	— Искам да знам какво сте вършили вие двамата, освен да ядете и да пиете, на задната седалка на голямото такси и на брега на реката; нали знаеш, цялото това време заедно в тъмното; един мъж и една жена…
	— Млъкни.
	Тя затвори очи. Сега разбираше и знаеше. Без да отваря очи, тя каза:
	— Лягам си. Можеш да си ходиш.
	Секунди по-късно входната врата се затръшна.
	Тя отиде на прозореца и погледна към улицата. Видя го как излиза от сградата и сяда на мотоциклета си. Запали двигателя, изръмжа по улицата със страхотна скорост и взе завоя, все едно беше на състезание. Елен бе много уморена и малко тъжна, че все пак ще прекара нощта сама, но не беше нещастна, понеже разбра гнева му, узна причината му и това й даде надежда. Когато той изчезна от погледа й, тя се усмихна слабо и произнесе тихо:
	— Уилям Вандам, вярвам, че ти си ревнив.


>>	Шестнадесета глава

	При третото обедно посещение на лодката от страна на майор Смит, Волф и Соня бяха изработили рутина без засечки. Волф се криеше в бюфета при идването на Смит. Соня го посрещаше в дневната с готово питие за него в ръка. Тя го караше да седне там и да остави чантата си на пода, преди да влязат в спалнята. Минута или две по-късно тя започваше да го целува. По това време можеше да прави с него каквото иска, понеже той бе парализиран от желание. Тя събуваше късите му панталони и скоро след това го въвеждаше в спалнята.
	За Волф бе ясно, че досега на майора не му се е случвало нищо подобно — той беше роб на Соня, докато тя му позволяваше да се люби с нея. Волф бе благодарен — нещата не биха били тъй лесни с по-разумен човек.
	Щом чуеше леглото да скърца, Волф излизаше от бюфета. Изваждаше ключовете от джоба на късите панталони и отваряше чантата. До него бяха приготвени бележникът и моливът.
	Второто посещение на Смит бе разочароващо и Волф се запита дали все пак Смит не вижда бойни планове само от време на време. Този път обаче той отново попадна на злато.
	Генерал сър Клод Окинлек, Върховен главнокомандващ за Близкия Изток, бе поел прекия контрол над Осма армия от генерал Нийл Ричи. Само това би било добра новина за Ромел като признак за паниката на Съюзниците. То можеше да помогне и на Волф, понеже значеше, че сега сраженията се планираха в Кайро, а не в пустинята, при което беше по-вероятно Смит да получи копия.
	Съюзниците се бяха оттеглили на нова отбранителна линия при Мерса Матрух и най-важният документ в чантата на Смит беше обобщението на новата диспозиция.
	Новата линия започваше в крайбрежното село Матрух и вървеше на юг в пустинята до склона Сиди Джамза. Десети корпус се намираше в Матрух; после идваше голямо минно поле, дълго двадесет километра; после по-слабо минирано поле, петнадесет километра; после склонът; после, на юг от него, Тринадесети корпус.
	С половин ухо към шумовете от спалнята, Волф огледа позицията. Картината беше доста ясна; линията на Съюзниците беше силна и в двата края и слаба по средата.
	Според теориите на Съюзниците, най-вероятното движение на Ромел беше удар покрай южния край на линията — класически маньовър за заобикаляне в неговия тил, по-осъществим заради залавянето на 500 тона гориво в Тобрук. Такова действие щеше да бъде отблъснато от Тринадесети корпус, съставен от Първа бронирана дивизия и Втора новозеландска дивизия, последната — обобщението го отбелязваше — току-що дошла от Сирия.
	Както и да е, снабден с информацията на Волф, Ромел можеше вместо това да удари слабия център на линията и да прекара частите си през пробива, като поток, който пробива преградата в най-слабата й точка.
	Волф се усмихна на себе си. Чувстваше, че играе голяма роля в борбата за германски контрол над Северна Африка; намираше това за изключително приятно.
	В спалнята гръмна коркова тапа.
	Смит винаги изненадваше Волф с това колко бързо прави любов. Корковата тапа беше сигнал, че всичко е приключило, и Волф имаше няколко минути, в които да подреди, преди Смит да е дошъл да си търси панталоните.
	Той върна книжата в чантата, заключи я и върна ключа в джоба на късите панталони. Вече не се връщаше в бюфета — веднъж му стигаше. Пъхна обувките си в джоба на панталона и безшумно, само по чорапи, изкачи стълбата на пръсти, мина по палубата и после по трапа до пътеката. След това обу обувките и отиде да обядва.


	Кемел учтиво се здрависа и каза:
	— Надявам се раната ви да зараства бързо, господин майор.
	— Седнете — предложи Вандам. — Превръзката е по-голяма неприятност от раната. Какво носите?
	Кемел седна, кръстоса крака и оправи ръба на черния си памучен панталон.
	— Реших да донеса доклада от наблюдението лично, въпреки че се притеснявам, че в него няма нищо интересно.
	Вандам взе предложения му плик и го отвори. Той съдържаше само един напечатан на машина лист. Майорът започна да чете.
	Соня се беше прибрала вкъщи — вероятно от клуб _Ча-ча_ — в единадесет часа предната нощ. Била е сама. Показала се е към десет на следващия ден, като са я видели на палубата по пеньоар. В един е дошъл пощальонът. Соня е излязла в четири и се е върнала в шест с чанта с името на един от по-скъпите магазини за облекло в Кайро. По същото време наблюдателят е бил сменен от човека за нощта.
	Вчера Вандам получи по куриер подобен отчет от Кемел за първите дванадесет часа от следенето. Следователно, в продължение на два дни поведението на Соня е било обичайно и напълно невинно, като нито Волф, нито някой друг я е посещавал на лодката.
	Вандам бе горчиво разочарован.
	Кемел продължи:
	— Хората, които използвам, са съвършено надеждни и докладват директно на мен.
	Вандам изръмжа и после се застави да се държи любезно:
	— Да, разбира се — каза той. — Благодаря ви, че дойдохте.
	Кемел стана.
	— Няма нищо — каза той. — Довиждане.
	И излезе.
	Вандам седеше в мрачно настроение. Отново прочете доклада на Кемел, като че ли можеше да има указания между редовете. Ако Соня беше свързана с Волф — а Вандам все още вярваше, че тя по някакъв начин е — връзката явно не беше близка. Ако се срещаше с някого, това сигурно ставаше не на лодката.
	Вандам отиде до вратата и извика:
	— Джейкс!
	— Сър!
	Вандам седна и Джейкс влезе. Вандам каза:
	— Отсега нататък искам да прекарвате вечерите си в клуб _Ча-ча_. Наблюдавайте Соня и гледайте с кого сяда след представлението. Подкупете и един от келнерите, за да ви казва кога някой отива в гримьорната й.
	— Тъй вярно, сър.
	Вандам го освободи с кимване и добави с усмивка:
	— Разрешено ви е да се забавлявате.
	Усмивката бе грешка — болеше. Поне вече не опитваше да живее на разтворена в топла вода глюкоза — Джафар му поднасяше картофено пюре и сос, които можеше да яде от лъжица и да преглъща, без да дъвче. Поддържаше се с това и с джин. Доктор Абътнот също така му заяви, че пие твърде много и че пуши твърде много, и той обеща да ги намали — след войната. На себе си каза — „след като пипна Волф“.
	Ако Соня нямаше да го отведе до Волф, то само Елен можеше да го направи. Вандам беше засрамен от избухването си в апартамента й. Беше ядосан на собствения си провал и мисълта за нея и Волф го побърка. Поведението му можеше да бъде обяснено само като пристъп на лошо настроение. Елен бе прекрасно момиче, което рискуваше главата си, за да му помогне, и той й дължеше най-малкото любезност.
	Волф бе казал, че ще се срещне отново с нея. Вандам се надяваше, че скоро ще се свърже с нея. Все още се чувстваше ирационално ядосан при мисълта, че двамата са заедно; сега, когато връзката през лодката се оказа безрезултатна, Елен беше единствената му надежда. Седна на бюрото си в очакване телефонът да звънне, ужасе`н от нещото, което искаше най-много.


	Късно следобед Елен излезе да пазарува. Апартаментът й започна да й изглежда клаустрофобичен, след като прекара по-голямата част от деня в размотаване, неспособна да се съсредоточи върху каквото и да е, ту нещастна, ту щастлива; ето защо тя облече жизнерадостна раирана рокля и излезе в слънчевия следобед.
	Харесваше пазара за плодове и зеленчуци. Беше оживено място, особено в тази част на деня, когато търговците опитваха да се отърват от останките от стоката си. Спря да купи домати. Продавачът хвана един леко натъртен домат и драматично го захвърли, преди да напълни книжната кесия със здрави домати. Елен се засмя, защото знаеше, че одрасканият домат ще бъде върнат щом тя се отдалечи и отново ще бъде изложен на показ, та цялата пантомима да може да бъде разиграна за следващия клиент. Попазари се малко за цената, но продавачът беше уверен, че не е изцяло отдадена на каузата, и тя плати почти всичко, което той поиска в началото.
	Купи и яйца — реши да направи омлет за вечеря. Хубаво беше да носиш кошница с храна, повече, отколкото можеш да изядеш за едно ядене — така се чувстваше сигурна. Можеше да си припомни дните, в които нямаше нищо за вечеря.
	Тя напусна пазара и тръгна да оглежда магазините за рокли. Купуваше повечето си дрехи импулсивно — имаше сигурни идеи какво харесва, и ако планираше разходка за купуването на нещо специфично, не можеше да го намери. Искаше някой ден да има собствен шивач.
	Запита се дали Уилям Вандам може да си позволи това за жена си?
	Помислеше ли си за Вандам, ставаше щастлива, докато не помислеше за Волф.
	Знаеше, че стига да поиска, може да се измъкне, като просто откаже да се вижда с Волф, като откаже да си уговори среща с него и откаже да отговори на посланието му. Не бе задължена да изпълнява ролята на стръвта в капан на убиец с нож. Продължи да се връща към тази идея и да се притеснява от нея, като от разклатен зъб — „не съм длъжна“.
	Изведнъж изгуби интерес към роклите и се запъти към къщи. Щеше й се да може да направи омлет за двама, но и за омлета за един трябваше да е благодарна. Имаше една незабравима болка в стомаха, когато след лягането без вечеря човек се събужда сутринта без закуска. Десетгодишната Елен тайно се бе питала колко време отнема на хората да умрат от глад. Сигурна беше, че детството на Вандам не е било спохождано от такива тревоги.
	Когато влезе във входа на кооперацията, един глас произнесе:
	— Абигаил.
	Тя замръзна от сепване. Това беше гласът на призрак. Не смееше да погледне. Гласът отново се появи:
	— Абигаил.
	Тя се застави да се обърне. От сенките се появи фигура — дрипаво облечен стар евреин, със сплъстена брада, с изпъстрени с жилчици крака в сандали от автомобилна гума…
	— Татко — каза Елен.
	Той стоеше пред нея, сякаш се боеше да я докосне, и просто гледаше.
	— Все още толкова красива и не си бедна… — каза той.
	Тя импулсивно направи крачка напред, целуна бузата му и отново отстъпи назад. Не знаеше какво да каже.
	— Дядо ти, моят баща, умря — съобщи той.
	Тя го хвана за ръката и го поведе нагоре по стълбите. Всичко беше нереално, въображаемо, като сън.
	Вътре в апартамента тя каза:
	— Трябва да ядеш — и го заведе в кухнята. Постави тиган на котлона и започна да бърка яйцата. С гръб към баща си тя го попита:
	— Как ме намери?
	— Винаги съм знаел къде си — обясни той. — Твоята приятелка Есме пише на баща си, с когото понякога се виждам.
	Есме беше позната, не толкова приятелка, но Елен се натъкваше на нея веднъж на два или три месеца. Никога не бе споменала, че пише у дома. Елен обясни:
	— Не исках да ме каниш да се върна.
	— А какво трябваше да ти кажа аз? „Ела си у дома, твой дълг е да умреш от глад заедно със семейството си.“ Не. Но знаех къде си.
	Тя наряза домати в омлета.
	— Ти би казал, че е по-добре да се умре от глад, отколкото да се живее неморално.
	— Да, бих казал това. И нямаше ли да съм прав?
	Тя се обърна да го разгледа. Глаукомата, отнела зрението на лявото му око преди години, вече се разпространяваше върху дясното. Тя пресметна, че той е на петдесет и пет — изглеждаше на седемдесет.
	— Не, нямаше да си прав — отвърна тя. — Винаги е по-добре да си жив.
	— Може би е.
	Изненадата трябва да се е изписала на лицето й, понеже той обясни:
	— Вече не съм толкова уверен в тези неща, колкото едно време. Остарявам.
	Елен раздели омлета и го постави в две чинии. Сложи хляб на масата. Баща й си изми ръцете и благослови хляба:
	— Благословен бъди, Господи Боже наш, Владико на всемира…
	Елен се изненада, че молитвата не я вбеси. В най-мрачните моменти на самотния си живот, тя бе проклинала баща си и религията му и им се бе гневила за това докъде я докараха. Беше опитала да култивира едно безразлично отношение, може би леко презрение; не беше успяла съвсем обаче. Сега, докато го гледаше как се моли, тя си помисли: „И какво правя аз, когато този човек, когото мразя, се показва на прага? Целувам го по бузата, въвеждам го вътре и му поднасям вечеря.“
	Започнаха да ядат. Баща й явно е бил много гладен, защото лакомо погълна храната си. Елен се чудеше защо ли е дошъл. Само за да й каже за смъртта на дядо й? Не. Може би и за това, но щеше да има още.
	Тя попита за сестрите си. След смъртта на майка им и четирите, всяка по свой начин, скъсаха с баща си. Две отидоха в Америка, една се омъжи за сина на най-върлия враг на баща си, а най-младата, Наоми, избра най-сигурното освобождаване и умря. Елен бе озарена от мисълта, че баща й е съсипан.
	Той я попита как се справя. Тя реши да му каже истината.
	— Британците опитват да арестуват един човек, немец, когото смятат за шпионин. Моята работа е да се сприятеля с него… аз съм стръвта в капана. Но… мисля, че повече няма да съм в състояние да им помогна.
	Той спря да се храни:
	— Страхуваш ли се?
	Тя кимна.
	— Той е много опасен. Убил е с нож един войник. Миналата нощ… трябваше да се срещна с него в ресторант, а британците щяха да го заловят там, но нещо се обърка и аз прекарах цялата вечер с него, а когато свърши, англичанинът…
	Тя спря и си пое дълбоко дъх:
	— Както и да е, повече не бих могла да им помагам.
	Баща й продължи с яденето:
	— Обичаш ли този англичанин?
	— Той не е евреин — предизвикателно отвърна тя.
	— Отказал съм се да съдя всички — отговори той.
	Елен не можеше да го възприеме. Нищо ли не бе останало от стария човек?
	Свършиха с храната и Елен стана, за да му направи чаша чай.
	Той започна:
	— Немците идват. Ще стане много зле за евреите. Аз се измъквам.
	Тя се намръщи.
	— Къде ще ходиш?
	— Йерусалим.
	— Как ще стигнеш дотам? Влаковете са претъпкани, за евреите няма квота…
	— Ще вървя пеш.
	Тя го зяпна и не вярваше, че е сериозен, не вярваше, че би се шегувал с нещо такова.
	— Пеш?
	Той се усмихна.
	— Било е правено преди.
	Тя видя, че е сериозен, и му се ядоса.
	— Доколкото си спомням, Мойсей не го е направил.
	— Може би ще успея да се кача при някого.
	— Това е лудост!
	— Не съм ли бил винаги малко луд?
	— Да! — изкрещя тя. Внезапно гневът й спадна. — Да, винаги си бил малко луд и аз би трябвало да съм наясно, вместо да опитвам да ти променям мислите.
	— Ще моля Бог да те запази. Тук ще имаш възможности — ти си млада и красива, и може би няма да разберат, че си еврейка. Аз обаче, безполезен старец, който мърмори еврейски молитви… мен ще изпратят в лагер, където със сигурност ще умра. Винаги е по-добре да си жив. Ти го каза.
	Тя опита да го убеди да остане с нея, поне за една нощ, но той не искаше. Тя му даде пуловер и шал и всички пари, които имаше вкъщи; каза му, че ако изчака един ден, тя ще може да изтегли повече пари от банката и да му купи хубаво палто; той обаче бързаше. Тя плака, изплака си очите и плака отново. Когато той си излезе, тя погледна през прозореца и го видя да върви по улицата, старецът, който излиза от Египет в пустошта по стъпките на Децата Израилеви. Нещо бе останало от стария човек — ортодоксията му бе омекнала, но все още имаше желязна воля. Стопи се в тълпата, а тя се дръпна от прозореца. Когато си помисли за смелостта му, тя разбра, че не може да изостави Вандам.


	— Тя е интригуващо момиче — каза Волф. — Не мога да я разбера напълно.
	Той седеше на леглото и гледаше как Соня се облича.
	— Малко е нервна. Когато й казах, че излизаме на пикник, тя доста се уплаши; каза, че не ме познавала, все едно се нуждаеше от придружител.
	— С теб се е нуждаела — отвърна Соня.
	— И все пак може да бъде много земна и пряма.
	— Доведи ми я вкъщи. Аз ще я преценя.
	— Това ме притеснява.
	Волф се намръщи. Мислеше на глас.
	— Някой опита да скочи в таксито с нас двамата.
	— Просяк.
	— Не, беше европеец.
	— Просяк-европеец.
	Соня спря да реши косата си и изгледа Волф в огледалото.
	— Този град е пълен с луди хора, знаеш го. Слушай, ако имаш притеснения, просто си я представи как се върти в това легло между теб и мен.
	Волф се усмихна. Картината бе привлекателна, но не и неустоима — това беше фантазия на Соня, а не негова. Неговият инстинкт му казваше да не се показва сега и да не си урежда срещи с никого. Соня обаче щеше да настоява — а той все още имаше нужда от нея.
	Тя продължи:
	— Кога ще се свързвам с Кемел? Той вече би трябвало да знае, че живееш тук.
	Волф въздъхна. Още една среща; още една претенция към него; още една опасност; още едно лице, чиято закрила му беше необходима.
	— Обади му се тази вечер от клуба. Не съм се разбързал за тази среща, но трябва да го държим добре разположен.
	— Окей.
	Тя беше готова и таксито й я чакаше.
	— Уговори си среща с Елен.
	И Соня излезе.
	Волф осъзна, че тя вече не е във властта му по начина, по който беше някога. Стените, които строиш за своя защита, също така те затварят. Можеше ли да си позволи да я предизвика? Да, ако имаше недвусмислена и пряка опасност. Той обаче изпитваше единствено неопределена изнервеност и интуитивна наклонност да не се набива на очи. А Соня можеше и да обезумее достатъчно, за да го предаде, ако наистина се ядосаше. Длъжен бе да избере по-малкото зло.
	Стана от леглото, намери хартия и писалка и седна да напише бележка за Елен.


>>	Седемнадесета глава

	Съобщението дойде в деня, след като бащата на Елен замина за Йерусалим. Някакво момченце се появи на прага с плик. Елен му даде бакшиш и прочете писмото. То бе кратко: „Скъпа Елен, нека се срещнем в ресторант _Оазис_ в осем часа вечерта следващия четвъртък. Очаквам го нетърпеливо. С привързаност, Алекс Волф.“ За разлика от говоренето, в писането му имаше скованост, която изглеждаше немска — но може би ставаше дума за въображението й. Четвъртък — вдругиден. Не знаеше дали да се радва или да се плаши. Първата й мисъл беше да се обади на Вандам; после се подвоуми.
	Беше станала много любопитна за Вандам. Знаеше толкова малко за него. Какво вършеше, когато не ловеше шпиони? Дали слушаше музика, колекционираше марки или ловуваше патици? Интересуваше ли се от поезия, архитектура или от килими от антикварни магазини? Как изглеждаше домът му? С кого живееше? Какъв цвят бяха пижамите му?
	Искаше да заличи разправията им, а искаше и да види къде живее той. Сега имаше оправдание да се свърже с него, но вместо да му телефонира, щеше да отиде до дома му.
	Реши да смени роклята, после реши първо да се изкъпе, после реши и да си измие косата. Докато седеше в банята, размишляваше коя рокля да облече. Припомни си срещите си с Вандам и опита да възпроизведе кои дрехи е носила. Той никога не бе виждал бледорозовата рокля с бухнали ръкави и копчета отпред — беше много красива.
	Тя си сложи малко парфюм, после — коприненото бельо от Джони, което я караше да се чувства много женствена. Късата й коса вече беше суха и тя седна да се среше пред огледалото. Тъмните фини къдрици блестяха след къпането. „Изглеждам очарователно“, помисли си тя, и се усмихна прелъстително на себе си.
	Излезе от апартамента и взе със себе си бележката на Волф. Вандам можеше да се поинтересува да види почерка му. Той се интересуваше от всеки свързан с Волф детайл — може би защото не се бяха срещали лице в лице, освен в тъмното или на разстояние. Писмото бе много спретнато, лесно за четене, почти като изработено от художник — Вандам щеше да направи някакво заключение от това.
	Тя тръгна за Гардън сити. Беше седем часът, а Вандам работеше до късно, тъй че тя имаше време на разположение. Слънцето все още бе силно и тя се наслаждаваше на топлината върху ръцете и краката си, докато ходеше. Групичка войници й подсвирна и в слънчевото си настроение тя им се усмихна, тъй че те я следваха няколко пресечки, преди да се отклонят към някакъв бар.
	Тя се чувстваше весела и дръзка. Каква добра идея да отиде до дома му — толкова по-добре от това да седи сама вкъщи. Твърде дълго време беше сама. Тя съществуваше за мъжете си, само когато те имаха време да я посетят; тя беше направила навиците им свои собствени, тъй че щом ги нямаше, тя чувстваше, че няма какво да прави, няма никаква роля, не е никоя. Като правеше това, като отиваше да го види, без да е поканена, тя се чувстваше самата себе си, вместо участник в съня на някой друг. Това почти я замая.
	Намери къщата лесно. Беше малка вила във френски колониален стил, цялата в колони и високи прозорци, а белият й камък отразяваше вечерното слънце с болезнен блясък. Тя мина по късата алея, натисна звънеца и зачака в сянката на портика.
	На вратата дойде възрастен плешив египтянин.
	— Добър вечер, госпожо — поздрави я той като английски иконом.
	Елен се представи:
	— Бих желала да се срещна с майор Вандам. Казвам се Елен Фонтана.
	— Майорът все още не се е завърнал у дома, госпожо.
	Прислужникът се колебаеше.
	— Може би бих могла да изчакам — предложи Елен.
	— Разбира се, госпожо — и той отстъпи, за да я пусне.
	Тя прекрачи прага. Огледа се нервно. Намираше се в прохладно, настлано с плочки антре с висок таван. Преди да може да го възприеме, слугата я заговори:
	— Оттук, госпожо.
	Въведе я в приемната.
	— Казвам се Джафар. Моля, повикайте ме, ако желаете нещо.
	— Благодаря, Джафар.
	Той си излезе. Елен бе развълнувана да бъде в къщата на Вандам и оставена да разглежда сама. Приемната имаше голяма мраморна камина и множество твърде английски мебели; тя си каза, че той не я обзавеждал лично. Всичко беше чисто, подредено и не много използвано. Какво казваше това за характера му? Вероятно нищо.
	Вратата се отвори и влезе момче. Много хубаво, с къдрава кафява коса и гладка кожа на дете преди пубертета. Приличаше на десетинагодишен. Изглеждаше й донякъде познат.
	— Добър вечер, аз съм Били Вандам — представи се той.
	Елен го изгледа ужасена. Син — Вандам имаше син! Сега разбираше защо й изглежда познат — приличаше на баща си. Защо така и не й мина през ума, че Вандам може да е женен? Мъж като него — очарователен, любезен, хубав, умен — едва ли би достигнал до края на тридесетте си години без да бъде хванат. Колко глупава е била да си мисли, че може да е била първата, която го е пожелала! Почувства се толкова глупава, че се изчерви.
	Тя стисна ръката на Били.
	— Здравей — каза тя. — Аз съм Елен Фонтана.
	— Никога не е ясно кога татко се връща у дома — обясни Били. — Надявам се, че няма да чакате твърде дълго.
	Тя все още не си беше възвърнала самообладанието.
	— Не се притеснявай, няма значение, не е нищо…
	— Ще желаете ли питие или нещо друго?
	Беше много учтив като баща си, с формалност, която някак обезоръжаваше. Елен му отвърна:
	— Не, благодаря.
	— Е, ще трябва да вечерям. Извинете, че ви оставям сама.
	— Не, не…
	— Ако имате нужда от нещо, просто викнете Джафар.
	— Благодаря.
	Момчето излезе и Елен приседна тежко. Беше дезориентирана, сякаш в собствения си дом е намерила врата за стая, за която не е знаела, че се намира там. Забеляза фотография на мраморната полица на камината и стана, за да я разгледа. Беше портрет на млада жена в началото на двадесетте си години, хладна, с аристократична външност и леко надменна усмивка. Елен се възхищаваше на роклята й — нещо копринено и отпуснато, спускащо се на елегантни гънки по стройната й фигура. Косата и гримът на жената бяха съвършени. Очите бяха смайващо познати, ясни, проницателни и светли — Елен разбра, че Били имаше такива очи. Следователно това беше майка му — жената на Вандам. Тя бе, разбира се, точно от вида жена, която би била негова съпруга — класическа английска красавица с излъчване на превъзходство.
	Елен усещаше, че е била глупава. Жени като тази се редяха на опашка да се съберат с мъже като Вандам. И той би ги подминал всичките, само за да се влюби в египетска куртизанка! Тя си преговори нещата, които я разделяха от него — той бе уважаван, а тя — с лоша репутация; той бе британец, а тя египтянка; той — вероятно християнин, а тя еврейка; той бе от добро семейство, а тя — от бордеите на Александрия; той бе почти на четиридесет, а тя — на двадесет и три… Списъкът беше дълъг.
	В рамката на снимката бе поставена сгъната страница от списание. Хартията бе стара и пожълтяваше. Елен видя, че е от списанието _Татлър_. Чувала беше за него — жените на полковниците в Кайро го четяха много, понеже съобщаваше за събитията от живота на лондонското общество — увеселения, балове, благотворителни обеди, откривания на галерии, проявите на английското кралско семейство. Снимката на госпожа Вандам заемаше по-голямата част от страницата, а печатният абзац под образа съобщаваше, че Анджела, дъщерята на сър Питър и лейди Биърсфорд, е сгодена и ще се омъжи за лейтенант Уилям Вандам, син на господин и госпожа Джон Вандам от Гейтли, Дорсет. Елен отново сгъна изрезката и я върна на мястото й.
	Семейният портрет бе завършен. Привлекателен британски офицер, хладна, самоуверена жена-англичанка, интелигентен очарователен син, красива къща, пари, класа и щастие. Всичко останало беше мечта.
	Тя се заразхожда из стаята и се запита дали в нея няма още изненади в запас. Помещението, разбира се, е било обзаведено от госпожа Вандам със съвършен, безкръвен вкус. Шарената декорация на завесите се съчетаваше с убития цвят на тапицерията и елегантния раиран тапет. Елен се запита как ли изглежда спалнята им. Предположи, че и тя ще бъде обзаведена с вкус. Може би основният цвят ще е синьо-зелен, оттенъкът, наречен „нилска вода“, макар и въобще да не изглеждаше като калните води на реката. Имаха ли двойни легла? Надяваше се. Никога нямаше да го разбере.
	До едната стена бе опряно малко право пиано. Може би понякога вечер там сядаше госпожа Вандам и изпълваше въздуха с Шопен, докато Вандам седеше в креслото отсреща и я гледаше с обич. Може би Вандам си акомпанираше, докато й пееше романтични балади със силен тенор. Може би Били имаше учител и с неохота свиреше гами всеки следобед след училище. Тя прегледа купчината нотни листа на седалката на столчето на пианото. Беше права за Шопен — имаха всички валсове в книжка.
	Тя взе някакъв роман от капака на пианото и го отвори. Прочете първия ред: „Миналата нощ сънувах, че отново съм отишла в Мандърли.“ Първите изречения я заинтригуваха и тя се запита дали Вандам чете книгата. Може би можеше да я заеме — беше добре да има нещо от него. От друга страна, струваше й се, че той не е голям читател на романи. Не искаше да заема книгата от жена му.
	Влезе Били. Елен внезапно върна книгата и се почувства нерационално виновна, сякаш е шпионирала. Били забеляза жеста:
	— Тази не е хубава — каза той. — Става дума за глупаво момиче, което се страхува от иконома на мъжа си. Няма действие.
	Елен седна, а Били седна срещу нея. Очевидно щеше да я развлича. Беше миниатюра на баща си с изключение на ясните сиви очи. Тя го попита:
	— Чел си я, нали?
	— _Ребека?_ Да. Но не ми хареса много. Все пак винаги ги чета до края.
	— Какво _обичаш_ да четеш?
	— Най-много обичам текове.
	— Текове?
	— Детективски романи. Прочел съм всичко от Агата Кристи и Дороти Сейърс. От всички обаче най-много харесвам американските — С. С. ван Дайн и Реймънд Чандлър.
	— Наистина?
	Елен се усмихна.
	— И аз харесвам детективски истории — чета ги непрестанно.
	— О! Кой е любимият ви тек?
	Елен се замисли.
	— „Мегре“.
	— Не съм го чувал. Как се казва авторът?
	— Жорж Сименон. Пише на френски, но някои от книгите вече са преведени на английски. В повечето действието се развива в Париж. Много са… сложни.
	— Бихте ли ми дала някоя? Толкова е трудно да намериш нови книги — прочел съм всички в тази къща и в училищната библиотека. Разменям си с приятелите, но те харесват истории за деца, които изживяват приключения по време на ваканцията, нали разбирате.
	— Добре — отвърна Елен. — Да си разменим. Какво имаш да ми дадеш? Май не съм чела никакви американски романи.
	— Ще ви дам Чандлър. Вижте, американските са много по-близки до живота. Омръзнаха ми книгите за английски провинциални домове и за хора, които вероятно не могат да убият и муха.
	„Странно е“ — рече си Елен — „едно момче, за което английският провинциален дом би могъл да е част от живота му, да намира американските истории за частните детективи «по-близки до живота».“ Тя се поколеба, после попита:
	— Майка ти чете ли детективски истории?
	Били отвърна оживен:
	— Майка ми загина миналата година на Крит.
	— О!
	Елен постави ръка на устата си; усети как кръвта се отдръпва от лицето й. Значи Вандам не беше женен!
	Миг по-късно тя се засрами, че първо това й е дошло наум, а съчувствието към момчето след това. Тя каза:
	— Били, толкова е лошо за теб. Съжалявам.
	Истинската смърт внезапно нахлу в повърхностните им приказки за истории за убийства и тя се почувства неловко.
	— О, няма нищо — каза Били. — Война е.
	И ето, той пак беше като баща си. За малко, докато говореше за книги, бе изпълнен с момчешки ентусиазъм, но сега маската беше сложена и тя беше по-малка версия на носената от баща му — любезност, благоприличие, отношението на внимателен домакин. _Война е_ — чул е някой друг да го казва и го е възприел като своя собствена защита. Тя се питаше дали предпочитанието му към „близките до живота“ убийства като обратното на невероятните престъпления в провинциални къщи не е от времето на смъртта на майка му. Сега се оглеждаше наоколо в търсене на нещо, може би на вдъхновение. Миг по-късно щеше да й предложи цигари, уиски, чай. Достатъчно мъчно беше да се сетиш какво да кажеш на наскърбен възрастен човек; с Били тя се чувстваше безпомощна. Реши да говори за нещо друго.
	— Предполагам, че както баща ти работи в Главната квартира, получаваш повече новини за войната от останалите от нас — неловко произнесе тя.
	— Да, но обикновено не ги разбирам наистина. Щом си дойде у дома в лошо настроение, знам, че сме загубили още някоя битка.
	Той започна да гризе един от ноктите си, после пъхна ръце в плитките си джобове.
	— Ще ми се да бях _по-голям_.
	— Искаш да се биеш?
	Той я изгледа яростно, сякаш подозираше, че тя го подиграва.
	— Аз не съм от хлапетата, които си мислят, че това е голямо забавление, като в каубойските филми.
	— Сигурна съм, че не си — промърмори тя.
	— Просто се боя, че немците _ще победят_.
	Елен си каза — „о, Били, ако беше с десет години по-голям, щях да се влюбя и в теб“.
	— Може и да не е толкова зле — каза тя. — Те не са чудовища.
	Той я изгледа скептично — тя би трябвало да може повече от това да го ласкае. Той каза:
	— Те само ще ни направят това, което ние сме правили на египтяните в продължение на петдесет години.
	Беше сигурна, че това е още една от мислите на баща му.
	— Но тогава всичко ще е било напразно — продължи той. Отново загриза нокътя си и този път не спря. Елен се чудеше какво би било напразно — смъртта на майка му? Собствената му борба да бъде смел? Двегодишната въртележка на пустинната война? Европейската цивилизация?
	— Е, все още не е станало — немощно произнесе тя.
	Били погледна часовника на полицата на камината.
	— Трябва да си лягам в девет.
	Изведнъж отново беше дете.
	— Тогава по-добре отивай.
	— Да — и той се изправи.
	— Мога ли да дойда и да ти пожелая лека нощ след няколко минути?
	— Ако желаеш — и той излезе.
	Какъв ли живот водеха в тази къща? Елен се чудеше. Мъжът, момчето и старият прислужник живееха тук заедно, всеки с грижите си. Имаше ли смях, доброта и привързаност? Имаха ли време да играят игри, да пеят песни и да излизат на пикник? В сравнение с нейното детство това на Били беше изключително привилегировано; при все това се притесняваше, че това може да е едно ужасно възрастно домакинство за порастването на едно момче. Неговата младежка и старческа мъдрост бе очарователна, но приличаше на дете, което не се забавлява много. Тя изпита пристъп на състрадание към него — дете без майка в чужда, обсадена от вражески армии страна.
	Тя напусна приемната и се качи нагоре. На първия етаж имаше три или четири спални, с тясна стълба към втория етаж, където трябва да спеше Джафар. Една от вратите беше отворена и тя влезе.
	Не приличаше много на спалнята на малко момче. Елен не знаеше много за момчетата — имаше четири сестри — но очакваше да види модели на самолети, пъзели, влакче, спортни принадлежности и може би някое старо и забравено плюшено мече. Нямаше да се изненада и да види дрехи на пода, конструктор на леглото и чифт мръсни футболни обувки на гладката повърхност на бюрото. Стаята спокойно можеше да бъде мястото за спане на някой възрастен. Дрехите бяха спретнато сгънати на стол, плотът на скрина беше чист, учебниците бяха грижливо наредени на бюрото, а единствената налична играчка беше картонен модел на танк. Били беше в леглото, със закопчана до врата раирана пижама и с книга на одеялото до себе си.
	— Харесвам стаята ти — престорено рече Елен.
	— Хубава е — отвърна Били.
	— Какво четеш?
	— _Мистерията на гръцкия ковчег._
	Тя седна на ръба на леглото.
	— Добре, не оставай буден до твърде късно.
	— Трябва да угася лампата в девет и половина.
	Тя изведнъж се наведе напред и го целуна по бузата.
	В същия момент вратата се отвори и вътре влезе Вандам.


	Привичността на сцената беше шокираща — момчето в легло с книгата си, светлината от нощната лампа пада по същия начин, жената се е навела да целуне момчето за лека нощ. Вандам стоеше, гледаше и се чувстваше като някой, който знае, че сънува, но все още не може да се събуди.
	Елен стана и каза:
	— Здравей, Уилям.
	— Здравей, Елен.
	— Лека нощ, Били.
	— Лека нощ, госпожице Фонтана.
	Тя мина покрай Вандам и излезе от стаята. Той седна на крайчеца на леглото, в направената от нея вдлъбнатина в завивките.
	— Забавляваше ли нашата гостенка? — попита той.
	— Да.
	— Добър мъж.
	— Харесва ми — чете детективски истории. Ще си разменяме книги.
	— Чудесно. Направи ли си домашните?
	— Да — френска лексика.
	— Искаш ли да те изпитам?
	— Няма нужда, Джафар ме провери. Струва ми се, че е много хубава, нали.
	— Да. Работи върху нещо за мен — то е малко поверително, тъй че…
	— Устните ми са запечатани.
	Вандам се усмихна:
	— Това е работата.
	Били сниши глас.
	— Тя да не е, нали знаеш, таен агент?
	Вандам постави пръст на устните си.
	— И стените имат уши.
	Момчето погледна подозрително.
	— Нещо ме пързаляш.
	Вандам мълчаливо поклати глава.
	— Божичко! — отвърна Били.
	Вандам стана:
	— Гасиш осветлението в девет и половина.
	— Тъй вярно. Лека нощ.
	— Лека нощ, Били.
	Вандам си излезе. Той затвори вратата и му хрумна, че целувката на Елен за лека нощ вероятно е повлияла на Били по-добре от неговите бащински приказки като мъж с мъж.
	Той намери Елен в приемната да забърква мартини. Стори му се, че би трябвало да се раздразни повече от начина, по който тя се разпореждаше в дома му, ала беше твърде уморен, за да заема пози. С благодарност се отпусна в някакъв стол и прие питието.
	— Натоварен ден? — попита Елен.
	Целият отдел на Вандам работи по новите процедури по сигурност на радиосъобщенията, въведени след залавянето на немското подслушвателно поделение на Хълма на Иисус, но той нямаше да каже на Елен за това. Освен това усещаше, че тя играе ролята на домакиня, а нямаше право да го върши.
	— Какво те доведе насам? — попита той.
	— Имам среща с Волф.
	— Чудесно!
	Вандам незабавно забрави за всички дребни грижи.
	— Кога?
	— Четвъртък — и тя му подаде лист хартия.
	Той разгледа съобщението — безапелационна подкана, написана с четим, изискан почерк.
	— Как го получи?
	— Едно момченце го донесе на вратата ми.
	— Разпита ли момчето? Къде са му дали съобщението, кой му го е дал и тъй нататък?
	Тя клюмна.
	— Въобще не се сетих да го направя.
	— Няма значение.
	Волф така или иначе е взел предпазни мерки; момчето не би знаело нещо ценно.
	— Какво ще правим? — попита Елен.
	— Същото като предишния път, само че по-добре.
	Вандам опита да звучи по-уверено, отколкото се чувстваше. Би трябвало да е просто. Човекът си урежда среща с момиче, тъй че отиваш на мястото на срещата и арестуваш мъжа, когато се появи. Но Волф беше непредсказуем. Нямаше отново да се измъкне с номера с таксито — Вандам щеше да обкръжи ресторанта с двадесет или тридесет души и няколко автомобила, подготвени заграждения на улиците и тъй нататък. Другият обаче можеше да опита различен трик. Вандам не можеше да си представи какво — и това беше проблемът.
	Сякаш прочела мислите му, Елен каза:
	— Не искам да прекарвам още една вечер с него.
	— Защо?
	— Ужасява ме.
	Вандам изпита вина — _не забравяй Истанбул_ — и потисна съчувствието си.
	— Но последния път той не направи нищо лошо.
	— Не опита да ме съблазни, тъй че не се налагаше да му отказвам. Но ще опита, а се притеснявам, че няма да приеме „не“ за отговор.
	— Ние си научихме урока — привидно уверено възрази Вандам. — Този път няма да има грешки.
	Той тайничко бе изненадан от простото й упорство да не влиза в леглото на Волф. Беше предполагал, че за нея подобни неща не значеха много по един или друг начин. Следователно я беше преценил погрешно. Съзирайки я в тази нова светлина някак много се ободри. Той реши, че трябва да бъде честен с нея.
	— Трябва да перифразирам това — обясни той. — Ще направя всичко във възможностите си, за да гарантирам, че този път няма да има грешки.
	Джафар влезе и каза:
	— Вечерята е сервирана, сър.
	Вандам се усмихна; Джафар играеше ролята си на английски иконом в чест на дамската компания.
	Той се обърна към Елен:
	— Яла ли си?
	— Не.
	— Какво имаме, Джафар?
	— За вас, сър, бульон, бъркани яйца и кисело мляко. Позволих си да опека пържола за госпожица Фонтана.
	— Винаги ли ядеш така? — обърна се Елен към Вандам.
	— Не. Това е заради бузата ми — не мога да дъвча.
	Той стана.
	Когато отидоха в трапезарията, Елен попита:
	— Все още ли боли?
	— Само когато се смея. Вярно е — не мога да разтягам мускулите от тази страна. Свикнах да се усмихвам само с едната страна на лицето.
	Седнаха и Джафар поднесе супата.
	Елен започна:
	— Синът ти ми е много симпатичен.
	— И на мен.
	— Държи се като по-голям.
	— Смяташ ли, че това е нещо лошо?
	Тя сви рамене:
	— Кой знае?
	— Преживял е някои неща, които трябва да са само за възрастни.
	— Да.
	Елен се поколеба.
	— Кога загина жена ти?
	— На двадесет и осми май, хиляда деветстотин четиридесет и първа година, вечерта.
	— Били ми каза, че е станало на Крит.
	— Да. Тя работеше като анализатор на криптография за авиацията. Беше временно назначена на Крит, когато немците нахлуха на острова. Двадесет и осми май бе денят, когато британците разбраха, че са загубили битката, и решиха да се измъкват. Явно е била ударена от заблуден снаряд и е загинала моментално. Разбира се, ние опитвахме да извеждаме живи хора, а не трупове, тъй че… Няма гроб, разбираш ли. Няма паметник. Нищо не е останало.
	— Още ли я обичаш? — тихо попита Елен.
	— Мисля, че винаги ще я обичам. Смятам, че с хората, които наистина обичаш, е така. Няма значение дали си тръгват или загиват. Дори и да се оженя отново, ще продължа да обичам Анджела.
	— Бяхте ли много щастливи?
	— Ние…
	Той се сепна, не искаше да продължи, а после разбра, че колебанието също е отговор.
	— Бракът ни не беше идиличен. Аз бях _отдаден_… Анджела ме обичаше.
	— Смяташ ли, че ще се жениш отново?
	— Хм. Англичаните в Кайро не спират да ми пробутват копия на Анджела.
	Той сви рамене. Нямаше отговор на въпроса. Елен явно разбра, понеже се умълча и започна да яде десерта си.
	После Джафар им поднесе кафе в приемната. Обикновено по това време Вандам започваше да пие сериозно, но тази вечер не искаше. Изпрати Джафар да си легне и двамата пиха кафето си. Вандам пушеше цигара.
	Поиска да слуша музика. Навремето обичаше музиката, ала напоследък тя бе напуснала живота му. Сега, при нахлуването на мекия нощен въздух през отворените прозорци, при извиващия се дим на цигарата му, той искаше да чува ясни, хубави ноти, хармонии и изтънчен ритъм. Отиде до пианото и погледна музиката. Елен го наблюдаваше мълчаливо. Той започна да свири „На Елиза“. Прозвучаха първите няколко ноти, с характерната, разрушителна простота на Бетховен; после мелодията. Умението да свири се върна при него изведнъж, все едно не беше спирал никога. Ръцете му знаеха какво да вършат по начин, който винаги му се беше струвал някак си чудодеен.
	Когато песента свърши, той се върна до Елен, седна до нея и я целуна по бузата. Лицето й беше мокро от сълзи. Тя произнесе:
	— Уилям, обичам те с цялото си сърце.


	Те си шепнат.
	— Харесвам ушите ти — казва тя.
	— Никой не ги е лизал досега — отвръща той.
	— Харесва ли ти? — киска се тя.
	— Да, да — въздиша той. — Мога ли…?
	— Да разкопчаеш копчетата — тук — така е добре — ах.
	— Ще изключа лампата.
	— Не, искам да те виждам…
	— Има луна.
	_Щрак._
	— Виждаш ли? Лунната светлина е достатъчна.
	— Върни се тук бързо…
	— Ето ме.
	— Целуни ме отново, Уилям.
	Известно време не говорят. После:
	— Може ли да махна това? — пита той.
	— Нека ти помогна… тук.
	— О! О, толкова са _красиви_.
	— Толкова се радвам, че ги харесваш… ще го направиш ли по-силно… смучи малко… ах, Господи…
	Малко по-късно тя казва:
	— Нека усетя _твоите_ гърди. Проклети копчета — скъсах ти ризата…
	— Да върви по дяволите.
	— О, знаех, че ще е така… Виж.
	— Какво?
	— Кожите ни на лунната светлина — ти си толкова блед, а аз съм почти черна, виж…
	— Да.
	— Докосни ме. Гали ме. Стискай, щипи, пипай, искам да усетя ръцете ти по цялото си тяло…
	— Да…
	— … навсякъде, ръцете ти, там, да, особено там, о, ти знаеш, ти знаеш _точно_ къде, о!
	— Толкова си мека отвътре.
	— Това е сън.
	— Не, истина е.
	— Не искам да се събуждам.
	— Толкова мека…
	— А ти си толкова твърд… Мога ли да го целуна?
	— Да, моля… Ах… Господи, хубаво е, _Господи_…
	— Уилям?
	— Да?
	— Сега, Уилям?
	— О, да.
	— … Свали ги.
	— Коприна.
	— Да. Бъди бърз.
	— Да.
	— Толкова дълго го бях желал…
	Тя въздъхва, а той издава звук, подобен на плач, а после в продължение на много минути се чува само дишането им, докато най-накрая той започва да вика, а тя заглушава виковете му с целувки, а после и тя го усеща, обръща лице към кушетката, отваря уста и крещи в облегалката, а той не е привикнал и мисли, че нещо не е наред и пита:
	— Всичко е наред, всичко е наред, всичко е наред…
	… най-накрая тя се отпуска и за малко лежи със затворени очи, изпотена, докато дишането й се нормализира, после го поглежда и казва:
	— Значи така _трябвало_ да бъде!
	Той се смее, тя го гледа озадачено, тъй че той обяснява:
	— И аз си мислех точно това.
	После и двамата се смеят и той казва:
	— Извършил съм доста неща след… знаеш, след… но не мисля някога да съм се смял.
	— Толкова се радвам — отвръща тя. — О, Уилям. Толкова се радвам.


>>	Осемнадесета глава

	Ромел можеше да долови мириса на морето. В Тобрук жегата, прахолякът и мухите не бяха по-добри от пустинните, ала всичко ставаше по-поносимо, щом слабият бриз довееше солена влага.
	Фон Мелентин влезе в Командната бронирана кола с разузнавателния си доклад.
	— Добър вечер, господин фелдмаршал.
	Ромел се усмихна. Бяха го повишили след победата при Тобрук и още не бе свикнал с новия си чин.
	— Нещо ново?
	— Съобщение от шпионина в Кайро. Казва, че линията Мерса Матрух е слаба в центъра.
	Ромел взе доклада и започна да го чете. Усмихна се, когато прочете, че Съюзниците предвидили, че ще опита да заобиколи бързо южния край на линията. Изглежда започваха да разбират мисленето му. Той каза:
	— Значи минните полета стават по-тесни в тази точка… но тук линията е защитена от две колони. Какво е колона?
	— Това е нов термин, с който си служат. Според един от военнопленниците колоната е бригадна група, два пъти надвита от танкове.
	— Слаба единица значи.
	— Да.
	Ромел потропа с показалеца си по доклада.
	— Ако това е вярно, то ние можем да пробием линията Мерса Матрух в момента, в който стигнем там.
	— Разбира се, аз ще дам най-доброто от себе си, за да проверя отчета на шпионина през следващите ден-два — обясни Мелентин. — Последния път обаче той беше прав.
	Вратата на Колата се отвори и вътре влезе Кеселринг.
	Ромел бе смаян.
	— Господин фелдмаршал! — каза той. — Мислех, че сте в Сицилия.
	— Бях — отвърна Кеселринг и тропна, за да отърси праха от ръчно изработените си ботуши. — Долетях, за да ви видя. По дяволите, Ромел, това трябва да спре. Заповедите ви са твърде ясни — трябваше да напреднете до Тобрук и не по-нататък.
	Ромел се отпусна в платненото столче. Беше се надявал да удържи Кеселринг вън от тази разправия.
	— Обстоятелствата се измениха — каза той.
	— Но първоначалните ви заповеди бяха потвърдени от италианското Върховно командване — продължи Кеселринг. — А каква бе реакцията ви? Вие отклонихте „съвета“ и поканихте Бастико да вечеря с вас в Кайро.
	Нищо не вбесяваше Ромел повече от заповедите от италианците.
	— Италианците не са свършили _нищо_ в тази война — ядосано отговори той.
	— Това няма значение. В момента вашите авиационни и флотски подкрепления са необходими за атаката срещу Малта. След като завземем Малта, комуникациите ви за настъпление към Египет ще бъдат осигурени.
	— Вашите хора не са научили нищо! — възрази Ромел и не опита да понижава гласа си. — Докато ние се окопаваме, и противникът ще се окопава. Не достигнах дотук чрез старата игра на напредване, консолидиране, после отново напредване. Атакуват ли, аз се дръпвам; отбраняват ли позиция, аз я заобикалям; когато отстъпват, гоня ги. Сега те бягат и сега е времето да завладеем Египет.
	Кеселринг запази спокойствие.
	— Притежавам копие от вашата телеграма до Мусолини.
	Той извади лист хартия от джоба си и зачете:
	— Състоянието и духът на войските, настоящото положение със снабдяването благодарение на овладените резерви, и сегашната слабост на противника ни позволяват да го преследваме дълбоко в Египет.
	Той сгъна хартията и се обърна към фон Мелентин.
	— Колко немски танкове и хора имаме?
	Ромел овладя желанието си да нареди на Мелентин да не отговаря; знаеше, че това е слабото му място.
	— Шестдесет танка, господин фелдмаршал, и две хиляди и петстотин души.
	— А италианците?
	— Шест хиляди души и четиринадесет танка.
	Кеселринг отново се обърна към Ромел.
	— И вие ще овладеете Египет с всичко на всичко седемдесет и четири танка? Фон Мелентин, каква е вашата преценка за числеността на противника?
	— Съюзническите части са приблизително три пъти колкото нашите по численост, но…
	— Това е.
	Фон Мелентин продължи:
	— … но ние сме много добре снабдени с храни, облекло, камиони, бронирани коли и гориво; духът на хората е изключително висок.
	Ромел се обади:
	— Фон Мелентин, идете до камиона със свързочната апаратура и вижте какво е пристигнало.
	Фон Мелентин се намръщи, но Ромел не обясни и той излезе.
	Ромел продължи:
	— Съюзниците се прегрупират при Мерса Матрух. Очакват да заобиколим южния фланг на линията им. Вместо това ще ударим центъра, където те са най-слаби…
	— Как знаете това? — прекъсна го Кеселринг.
	— Нашата разузнавателна преценка…
	— На какво се основава тази преценка?
	— Основно на разузнавателен доклад…
	— Боже мой!
	За пръв път Кеселринг повиши тон.
	— Нямате танкове, но си имате вашия шпионин!
	— Последния път беше прав.
	Фон Мелентин се върна.
	Кеселринг продължи:
	— Всичко това няма значение. Тук съм, за да потвърдя нарежданията на Фюрера — няма да настъпвате по-нататък.
	Ромел се усмихна:
	— Аз изпратих личен пратеник до Фюрера.
	— Вие…?
	— Вече съм фелдмаршал и имам пряк достъп до Фюрера.
	— Разбира се.
	— Мисля, че фон Мелентин разполага с отговора на Фюрера.
	— Да — каза фон Мелентин. Той четеше от лист хартия: „Богинята на победата се усмихва само веднъж в живота. Напред към Кайро. Адолф Хитлер.“
	Настана тишина.
	Кеселринг си излезе.


>>	Деветнадесета глава

	Когато отиде в кабинета си, Вандам узна, че предната нощ Ромел е напреднал и се намира на стотина километра от Александрия.
	Ромел изглеждаше неудържим. Линията Мерса Матрух се пречупи на две като кибритена клечка. На юг, Тринадесети корпус отстъпи в паника, а на север крепостта Мерса Матрух капитулира. Още веднъж Съюзниците отстъпиха — този път обаче щеше да бъде последният. Новата отбранителна линия се простираше през петдесеткилометровата пролука между морето и непроходимата падина Катара, и ако и тази линия паднеше, нямаше да има повече отбрана и Египет щеше да принадлежи на Ромел.
	Новините не можеха да потиснат въодушевлението на Вандам. Бяха изминали повече от двадесет и четири часа, след като се събуди на канапето в приемната при изгрев, прегърнал Елен. Оттогава насетне се носеше с някаква юношеска радост. Непрекъснато си припомняше малки подробности — колко малки и кафяви бяха зърната й, вкусът на кожата й, острите й нокти, които драскат бедрата му. Знаеше, че в кабинета се държи малко непривично. Върна на машинописката едно писмо и й каза:
	— В писмото има седем грешки, по-добре го наберете отново — и й се усмихна слънчево.
	Тя почти падна от стола си. Той си помисли за Елен и се попита: Защо не? Защо не, по дяволите? Отговор не последва.
	Още рано го посети един офицер от Поделението за специални връзки. Всички заети със следене хора в Главната квартира вече знаеха, че ПСВ имат много специален, свръхсекретен източник на информация. Мненията по въпроса колко добра е информацията бяха различни, а оценката винаги беше трудна, понеже никога не разкриваха източника. Браун, с капитански чин, но очевидно не военен, се облегна на ръба на масата и заговори около мундщука на лулата си.
	— Евакуират ли ви, Вандам?
	Тези юнаци живееха в свой собствен свят и нямаше смисъл да им се обяснява, че един капитан трябва да се обръща към майора със „сър“. Вандам попита:
	— Какво? Евакуиране? Защо?
	— Нас ни откарват в Йерусалим, както и всички, които знаят твърде много. Пазим хората далеч от неприятелски ръце, нали така.
	— Значи началствата се изнервят.
	Наистина беше логично — Ромел можеше да покрие сто километра на ден.
	— На гарата ще има бунтове, разбираш ли — половин Кайро опитва да се измъкне, а другата половина се гласи за освобождението. Ха!
	— Няма да съобщавате на много хора, че ще напускате…
	— Не, не, не. Виж сега, имам нещичко за теб. Всички знаем, че Ромел има шпионин в Кайро.
	— Как знаеш?
	— От Лондон идват сведения, момчето ми. Както и да е, идентифицирали са го, цитирам, като „героят на аферата с Рашид Али.“ Това говори ли ти нещо?
	Вандам бе поразен.
	— Говори ми! — каза той.
	— Е, това е — и Браун стана от масата.
	— Чакай малко — спря го Вандам. — Това ли е всичко?
	— Боя се, че да.
	— Това какво е, разшифровка или донесение на агент?
	— Достатъчно е да се каже, че източникът е надежден.
	— Винаги казваш това.
	— Да. Е, може и да не се виждаме известно време. Късмет.
	— Благодаря — разсеяно измърмори Вандам.
	— Чао! — Браун излезе и бълваше дим.


	_Героят на аферата с Рашид Али._ Невероятно, че Волф е човекът, надхитрил Вандам в Истанбул. Беше резонно — Вандам си спомни странното усещане за стила на Волф, като че му беше познат. Момичето, изпратено от Вандам да намери тайнствения човек, се оказа с прерязано гърло.
	А сега Вандам изпращаше Елен срещу същия човек.
	Влезе ефрейтор със заповед. Всички отдели трябваше да извадят от хранилищата си книжата, които можеха да се окажат опасни в ръцете на неприятеля, и да ги изгорят. Почти всичко от книжата на един разузнавателен отдел можеше да стане опасно в ръцете на врага. „Та ние можем да изгорим и цялата хартия“, рече си Вандам. „А как ще работят отделите оттук нататък?“ Явно началствата смятаха, че не след дълго отделите въобще няма да работят. Разбира се, това беше предпазна мярка, но много драстична; нямаше да унищожават натрупаните резултати от години работа, освен ако не бяха убедени, че съществува голяма възможност немците наистина да завладеят Египет.
	„Нещата се разпадат“, помисли си той; „отиват на кино.“
	Това бе немислимо. Вандам беше отдал три години от живота си на отбраната на Египет. Хиляди хора бяха загинали в пустинята. „След всичко това, възможно ли е да загубим? Всъщност — да се откажем, да се обърнем и да избягаме?“ Не можеше дори да мисли за това.
	Повика Джейкс и го гледаше как чете заповедта. Джейкс само кимна, сякаш го беше очаквал.
	— Малко драстично, нали? — попита Вандам.
	— Прилича на случвалото се в пустинята, сър — отвърна Джейкс.
	— Ние правим огромни складове с провизии, за които имаше огромни разходи, а после при оттегляне ги взривяваме, за да не ги оставим в ръцете на врага.
	Вандам кимна.
	— Добре, по-добре се заемайте с това. Опитайте да го омаловажите донякъде за поддържане на духа — знаете, началствата се престарават без нужда, нещо такова.
	— Слушам. Ще направим огъня в задния двор, нали?
	— Да. Намерете стара боклукчийска кофа и пробийте дупки в дъното й. Направете така, че хартията да гори като хората.
	— А вашите документи?
	— Ще ги прегледам сега.
	— Добре, сър — и Джейкс излезе.
	Вандам отвори чекмеджето с документи и започна да ги преглежда. Безброй пъти през последните три години си беше мислил — „не се налага да го запомням, винаги мога да го проверя“. Имаше имена и адреси, доклади за отделни лица, детайлите на шифри, системи за предаване на заповеди, бележки по случаи, както и малка папка с бележки за Алекс Волф. Джейкс донесе голям картонен кашон с надпис _Чай Липтън_ отстрани, а Вандам започна да тъпче в него хартиите и да си мисли — „ето какво било да губиш“.
	Кутията бе наполовина пълна, когато ефрейторът на Вандам отвори вратата и каза:
	— Майор Смит иска да ви види, сър.
	— Поканете го.
	Вандам не познаваше никой майор Смит.
	Майорът бе дребен слаб мъж с изпъкнали сини очи и доста самодоволно излъчване. Той се здрависа и се представи:
	— Санди Смит, Секретна служба.
	Вандам попита:
	— Какво мога да направя за Секретните служби?
	— Аз съм нещо като свръзка между Секретната служба и Генералния щаб — обясни Смит. — Направил сте запитване за книгата.
	_Ребека…_
	— Да.
	— Отговорът дойде през нас.
	Смит извади лист с украса.
	Вандам прочете съобщението. Началникът на резидентурата на Секретната служба в Португалия проучил искането за _Ребека_ и изпратил един от хората си да посети всички англоезични книжарници в страната. В курортния район на Ещорил намерил книжар, който си спомнил, че продал цялото си количество — шест копия — на някаква жена. При по-нататъшното проучване се оказало, че жената била съпругата на германския военен аташе в Лисабон.
	— Това потвърждава едно мое подозрение. Благодаря ви за труда да го донесете — каза Вандам.
	— Няма проблем — отвърна Смит. — Така и така съм тук всяка сутрин. Радвам се, че мога да помогна.
	И си излезе.
	Вандам размишляваше над новините, докато вършеше работата си. Имаше само едно вероятно обяснение на факта как книгата се е озовала от Ещорил в Сахара. Несъмнено беше в основата на шифър — и, освен ако нямаше двама успешни немски шпиони в Кайро — Алекс Волф ползваше шифъра.
	Рано или късно информацията щеше да е от полза. Жалко, че не задържаха и ключа към шифъра заедно с книгата и дешифровката. Тази мисъл му напомни важността на изгарянето на тайните му книжа, и той се зарече да бъде по-безмилостен с това, което трябва да се унищожи.
	Най-накрая огледа и папките за заплати и издигане на подчинени и реши да изгори и тях, понеже можеха да помогнат на неприятелски екипи за разпити да определят приоритетите си. Картоненият кашон беше пълен. Той го нарами и излезе.
	Джейкс бе разпалил огъня в ръждясал стоманен резервоар за вода, поставен върху тухли. Един ефрейтор хвърляше хартия в пламъците. Вандам хвърли своята кутия и за малко загледа горенето. То му напомни за нощта на Гай Фоукс в Англия, за фойерверки, печени картофи и за горящото чучело на предателя от седемнадесети век. Овъглени късчета хартия се носеха нагоре, издигнати от горещия въздух.
	Той искаше да мисли и реши да ходи. Излезе от Главната квартира и тръгна към града. Бузата го болеше. Каза си, че трябва да се радва на болката, понеже се предполагаше, че е белег за оздравяване. Пускаше си брада, за да прикрие раната, тъй че да изглежда по-малко грозно, когато свали превръзката. Всеки ден се наслаждаваше на небръсненето сутрин.
	Помисли си за Елен и си я спомни с извит гръб и капчици пот по голите й гърди. Беше шокиран от това, което стана, след като я целуна — шокиран, но и възбуден. За него това бе първа нощ — първи път, в който се любеше някъде другаде, а не на легло; първи път, в който виждаше как жена достига върха като мъж; първи път, в който сексът беше взаимно удоволствие, а не толкова налагане на волята му на повече или по-малко неохотно приемащата го жена. Разбира се, беше истинско нещастие, че той и Елен толкова радостно се бяха влюбили. Родителите му, приятелите му и армията щяха да бъдат отвратени, че се е оженил за чернилка. Майка му щеше да се почувства длъжна да обясни и защо евреите бъркат, като не приемат Христа. Вандам реши да не се тревожи за това. Той и Елен можеха да са мъртви до няколко дни. „Ще се греем на слънцето, докато го има“, рече си той, „а бъдещето да върви по дяволите.“
	Мислите му не спряха да се връщат на момичето, чието гърло бе прерязано, явно от Волф, в Истанбул. Беше ужасе`н, че нещо може да се обърка в четвъртък и Елен може отново да се окаже насаме с Волф.
	Той се огледа и осъзна, че атмосферата е празнична. Мина покрай фризьорски салон и забеляза, че е претъпкан и че жените чакаха прави. Магазините за облекло явно печелеха добре. Някаква жена излезе от бакалия с кошница, пълна с консерви, и Вандам видя проточилата се от магазина на тротоара опашка. На витрината на съседния магазин набързо надраскан надпис съобщаваше: „Гримът свърши, съжаляваме.“ Той разбра, че египтяните се приготвят да бъдат освободени и го очакват.
	Не можеше да се освободи от усещането за наближаваща катастрофа. Дори небето изглеждаше тъмно. Той вдигна поглед — небето беше тъмно. Изглеждаше, че над града се носи сива въртяща се мъгла, наситена с частици. Той разбра, че това е примесен с овъглена хартия дим. Навсякъде из Кайро британците горяха документи и димът и саждите затъмняваха слънцето.
	Вандам изведнъж се ядоса на себе си и на останалите съюзни армии, че толкова равнодушно се подготвят за поражението. Къде бе духът от битката за Британия? Какво стана с прочутата смес от упорство, изобретателност и кураж, за която се смяташе, че характеризира нацията? „И какво“, попита се Вандам, „смяташ да сториш по въпроса?“
	Обърна се и тръгна към Гардън сити, където Главната квартира бе разположена в конфискувани вили. Представи си картата на линията Ел Аламейн, където Съюзниците щяха да дадат последната си битка. Това бе линия, която Ромел не можеше да заобиколи, понеже на южния й край бе огромната непроходима падина Катара. Тъй че Ромел трябваше да пробие линията.
	Къде щеше да опита да пробие? Ако минеше през северния край, щеше да трябва да избира между удара право към Александрия или маньовъра и атаката срещу съюзническите сили откъм тила. Минеше ли през южния край, трябваше или да се впусне към Кайро, или отново да завие и да унищожи останките от Съюзническите сили.
	Веднага след линията идваше хребетът Алам Халфа, за който Вандам знаеше, че е здраво укрепен. Явно за Съюзниците щеше да е по-добре, ако Ромел свиеше след пробива, понеже можеше да изхаби силите си при атаката на Алам Халфа.
	Имаше още един фактор. Южният подстъп към Алам Халфа минаваше през коварен мек пясък. Беше невероятно Ромел да знае за подвижните пясъци, понеже никога не беше прониквал толкова далеч на изток, а само Съюзниците имаха добри карти на пустинята.
	„И тъй“, рече си Вандам, „мой дълг е да попреча на Алекс Волф да съобщи на Ромел, че Алам Халфа е добре укрепен и не може да бъде атакуван от юг.“
	Потискащо негативен план.
	Без да има намерението, Вандам бе дошъл до Вила лез Оливие, дома на Волф. Седна в малкия парк срещу нея, под маслиновите дръвчета, и загледа сградата, сякаш тя можеше да му каже къде е Волф. Помисли си — само ако Волф направи грешка и насърчи Ромел да атакува Алам Халфа от юг.
	Тогава го осени.
	Да предположим, че заловя Волф. Да предположим, че взема и радиото му. Да предположим, че дори намеря ключа за шифъра му.
	Тогава мога да се престоря на Волф, да се свържа по радиото с Ромел и да му кажа да атакува Алам Халфа от юг.
	Идеята бързо разцъфна в ума му и той започна да се чувства въодушевен. Към момента Ромел бе убеден, и то с основание, че информацията на Волф е добра. Да речем, че получи съобщение от Волф, че линията Ел Аламейн е слаба в южния край, че южният подстъп към Алам Халфа е на твърд терен, и че Алам Халфа е слабо укрепен.
	Изкушението щеше да бъде твърде голямо, та Ромел да устои.
	Щеше да мине през южния край на линията и после да извие на север, като очаква да вземе Алам Халфа без много проблеми. После щеше да се натъкне на подвижните пясъци. Докато се мъчи с тях, нашата артилерия ще унищожи частите му. Стигнеше ли до Алам Халфа, щеше да го намери здраво защитен. В този момент ние ще докараме още части от фронтовата линия и ще стиснем врага като лешникотрошачка.
	Ако засадата проработеше както трябва, тя можеше да спаси не само Египет, но и да унищожи Африканския корпус.
	Помисли си — „трябва да предложа тази идея на началствата“.
	Нямаше да е лесно. Точно сега репутацията му не бе особено висока — всъщност, професионалната му репутация бе в развалини заради Алекс Волф. Несъмнено обаче щяха да оценят достойнствата на идеята.
	Стана от пейката и тръгна към службата си. Внезапно бъдещето изглеждаше различно. Може би подкованият ботуш нямаше да трака по настланите с плочки подове на джамиите. Може би съкровищата на Египетския музей нямаше да бъдат откарани до Берлин. Може би Били нямаше да бъде принуден да влезе в _Хитлерюгенд_. Може би Елен нямаше да бъде изпратена в Дахау.
	„Ние можем да бъдем спасени“, помисли си той.
	„Ако заловя Волф.“


>	Трета част
>	Алам Халфа

>>	Двадесета глава

	„Някой ден“, рече си Вандам, „ще разбия носа на Боге.“
	Днес подполковник Боге беше в най-лошата си форма: нерешителен, саркастичен и докачлив. Когато се страхуваше да говори, вкарваше в употреба една нервозна кашлица, а сега кашляше много. Освен това все шаваше — редеше купчини бумаги по бюрото, кръстосваше и разкръстосваше крака, и лъскаше проклетата топка за крикет.
	Вандам седеше неподвижен и мълчалив и чакаше Боге да се върже на възел.
	— Вижте какво, Вандам, стратегията е за Окинлек. Вашата работа е сигурността на личния състав, а вие не се справяте добре.
	— Окинлек също.
	Боге се направи, че не чува. Взе паметната записка на Вандам. Вандам беше описал своя план за измама и надлежно го беше предал на Боге, с копие за бригадния генерал.
	— Като за начало, има много празноти — рече Боге.
	Вандам не отговори.
	— Много празноти — прокашля се Боге. — На първо място, предполага да пуснем стария Ромел да премине линията, нали така?
	— Навярно планът може да се постави в зависимост от неговото преминаване — каза Вандам.
	— Да. Нали разбирате сега? Ето за такива неща ви говоря. Ако излезете с план, който е така непълен, предвид факта, че тъкмо сега репутацията ви е адски лоша, направо ще ви пропъдят от Кайро от подигравки. Сега — пак се прокашля Боге, — искате да насърчим Ромел да удари линията в най-слабата й точка и така да му дадем по-добра възможност да пробие! Сам виждате.
	— Да. Определени участъци от линията са по-слаби от други и понеже Ромел разполага с разузнаване по въздуха, съществува вероятност той да знае кои са тези участъци.
	— А вие искате да превърнете вероятността в сигурност.
	— Да. Заради бъдещата засада.
	— Хм. Струва ми се, че ние искаме старият Ромел да атакува най-силния участък от линията, за да не пробие.
	— Обаче ако го отблъснем, той просто ще прегрупира силите си и пак ще ни удари. А ако успеем да го хванем в капан, ще го довършим веднъж завинаги.
	— Не, не, не. Рисковано. Рисковано. Това е последната линия на нашата отбрана, момко. — Боге се разсмя. — След нея между Ромел и Кайро остава само един тесен канал. Вие явно не разбирате…
	— Разбирам отлично, сър. Нека го кажем така. Първо: ако Ромел пробие линията, той трябва да бъде отклонен по посока на Алам Халфа заради лъжливата перспектива за лека победа. Второ: за предпочитане е той да удари Алам Халфа от юг заради плаващите пясъци. Трето: ние или трябва да чакаме да видим кой участък от линията ще атакува Ромел и да поемем риска той да отиде на север, или трябва да го насърчим да тръгне на юг и да поемем риска по този начин да се увеличат шансовете му да пробие линията.
	— Добре. Сега, след като сме го перифразирали, планът започва да добива малко повече смисъл. Гледайте, ще се наложи да го оставите у мен за известно време. Когато ми остане свободна минута, ще го мина със ситния гребен, за да видя мога ли да му придам форма. И тогава може би ще го препратим на началствата.
	„Ясно“, рече си Вандам, „целта на упражнението е планът да изглежда дело на Боге. И какво от това, по дяволите? Ако Боге е способен на този етап да си прави труда да играе на политика, много му здраве. Победата е важна, а не кой обира лаврите.“
	— Много добре, сър — каза той. — Позволете само да подчертая фактора време… Ако този план ще се вкарва в действие, трябва да стане скоро.
	— Струва ми се, че аз най-добре мога да преценя елемента на спешност, майоре, не мислите ли?
	— Тъй вярно.
	— А и в крайна сметка всичко зависи от залавянето на проклетия шпионин. Нещо, в което досега нямате пълен успех. Не съм ли прав?
	— Прав сте, сър.
	— Лично ще отговарям за тазвечерната операция, за да гарантирам, че няма да стават повече гафове. Нека разполагам с вашите предложения днес следобед, да ги прегледаме заедно…
	На вратата се почука и влезе бригадният генерал. Вандам и Боге станаха.
	— Добро утро, сър — рече Боге.
	— Свободно, господа. Търсех ви, Вандам.
	Боге каза:
	— Тъкмо работим по една наша идея за измама…
	— Знам, видях паметната записка.
	— А, Вандам ви е пратил копие — продума Боге. Вандам не го погледна, но си знаеше, че подполковникът е бесен.
	— Да, така е — отговори бригадният генерал. Обърна се към Вандам. — От вас, майоре, се очаква да ловите шпиони, а не да съветвате генералите по въпроси на стратегията. Може би, ако отделяхте по-малко време да ни учите как да спечелим войната, щяхте да сте по-добър офицер по сигурността.
	Сърцето на Вандам се сви.
	— Тъкмо казвах… — намеси се Боге.
	Бригадният генерал го прекъсна.
	— Обаче след като сте направили този отличен план, искам да дойдете с мен и да го предадете на Окинлек. Можете да минете без него, нали, Боге?
	— Разбира се, сър — процеди Боге през зъби.
	— Добре, Вандам. Съвещанието започва всеки момент. Да вървим.
	Вандам последва бригадния генерал и много тихичко затвори вратата под носа на Боге.


	В деня, когато Волф пак щеше да се види с Елен, майор Смит дойде в лодката по обед.
	Сведенията, които носеше, бяха най-ценните до момента.
	Волф и Соня преминаха през познатата вече рутина. Волф се чувстваше като актьор във френски фарс, който трябва всяка вечер да се крие в един и същ гардероб от реквизита. Соня и Смит според сценария започнаха на дивана и се преместиха в спалнята. Когато Волф излезе от шкафа, завесите бяха затворени, а на пода лежаха куфарчето, обувките и шортите на Смит, и от джоба им се подаваше връзката ключове.
	Волф отвори куфарчето и зачете.
	Смит отново беше дошъл на лодката направо от Главната квартира, където на сутрешното заседание Окинлек и щабът му бяха обсъждали съюзническата стратегия и бяха решили какво ще правят.
	След няколкоминутно четене Волф разбра, че държи в ръце пълна разбивка на решаващата отбрана на Съюзниците по линията Ел Аламейн.
	Тази линия се състоеше от артилерия по възвишенията, танкове в равното и между тях — минни полета. Възвишението Алам Халфа, на около осем километра зад центъра на линията, също беше здраво укрепено. Волф забеляза, че южният край на линията е по-слаб, и като жива сила, и като мини.
	В куфарчето на Смит се съдържаше и доклад за разположението на противника. Съюзническото разузнаване беше на мнение, че Ромел навярно ще опита да пробие линията в южния край, но освен това отбелязваше, че е възможно и нападение на север.
	Отдолу имаше бележка с молив, сигурно излязла изпод ръката на Смит, чието съдържание беше за Волф по-вълнуващо от всичко останало взето заедно. Бележката гласеше: „Майор Вандам предлага план за измама. Да насърчим Ромел да пробие на юг, да го подмамим към Алам Халфа, да го хванем в плаващите пясъци и после — лешникотрошачка. Планът е приет от Ок.“
	Несъмнено Ок беше Окинлек. Какво откритие! Волф не просто държеше в ръцете си подробности по отбранителната линия на Съюзниците — той също така знаеше какво очакват те от Ромел, знаеше и техния план за измама.
	И планът беше работа на Вандам!
	Това щеше да се помни като най-големия шпионски удар на века. Волф лично щеше да допринесе за победата на Ромел в Северна Африка.
	„Би трябвало да ме направят крал на Египет за тази работа“, каза си Волф и се усмихна.
	Вдигна поглед и установи, че Смит е застанал между завесите и го зяпа.
	— Кой си ти, по дяволите? — ревна майорът.
	Волф гневно осъзна, че не беше обърнал внимание на шумовете откъм спалнята. Нещо се беше объркало, сценарият не беше спазен, липсваше предупреждението с отварянето на шампанското. Волф беше напълно погълнат от четенето на стратегическата преценка. Безбройните имена на дивизии и бригади, числеността на войските и броя на танковете, количеството гориво и припаси, възвишенията и долините бяха завладели вниманието му до степен да изключи ума си за околните звуци. Изведнъж изпита ужасяващ страх — че могат да го възпрат в часа на неговия триумф.
	— Та това е проклетото ми куфарче! — каза Смит.
	Той пристъпи напред.
	Волф се пресегна, улови стъпалото му и го дръпна настрани. Майорът се катурна и тупна тежко на пода.
	Соня изпищя.
	Волф и Смит се изправиха с усилие.
	Смит беше дребен и слаб, с десет години по-стар от Волф, при това в лоша форма. Той отстъпи, по лицето му се изписа страх. Удари се в една етажерка, погледна встрани, забеляза кристална купа за плодове и я хвърли по Волф.
	Не улучи, купата падна в кухненската мивка и се разби шумно.
	„Шум“, рече си Волф, „ако този тук вдига повече шум, ще дойдат хора да проверят какво става. Придвижи се към Смит.“
	Смит, опрял гръб в стената, извика:
	— Помощ!
	Волф го удари веднъж, по средата на брадичката, и Смит рухна, плъзгайки се по стената, приседна на пода и изпадна в несвяст.
	Соня излезе и го зяпна.
	Волф потърка кокалчетата си.
	— За пръв път ми се случва — рече той.
	— Какво?
	— Да ударя някого в брадата и да го нокаутирам. Мислех си, че само боксьорите го умеят.
	— Остави това. Какво ще правим с него?
	— Не знам.
	Волф обмисли възможностите. Убийството би било опасно, понеже смъртта на офицер — и изчезването на неговото куфарче — вече щеше да предизвика страшна суматоха в града. Пък и щеше да възникне проблемът какво да правят с трупа. А и Смит нямаше вече да им носи тайни.
	Смит изпъшка и се размърда.
	Волф се питаше дали е възможно да го остави да си върви. В крайна сметка, ако Смит разкриеше, че е посещавал лодката, щеше да се инкриминира. Не само щеше да провали кариерата си, но и навярно щеше да се озове зад решетките. А той не приличаше на човек, който би се пожертвал в името на по-висша кауза.
	Да го пусне ли? Не, беше прекалено рисковано. Да живее със съзнанието, че в града има един британски офицер, който е наясно с всичките му тайни… Невъзможно.
	Смит отвори очи.
	— Ти… Ти си Слейвънбърг… — Погледна Соня и после отново Волф. — Ти ме запозна с нея… в _Ча-ча_… всичко е било планирано…
	— Млъкни — меко изрече Волф. Да го убие или да го пусне на свобода: имаше ли някаква друга възможност? Само една — да го държи тук, завързан и със запушена уста, докато Ромел стигне до Кайро.
	— Вие сте проклети шпиони — рече Смит. Лицето му беше бяло.
	— А ти да не си мислеше, че съм луда по мизерното ти тяло — хапливо отвърна Соня.
	— Дааа. — Смит се съвземаше. — Трябваше да имам повече ум и да не се доверявам на една черна уличница.
	Соня пристъпи напред и го изрита в лицето с босия си крак.
	— Престани! — нареди Волф. — Трябва да решим какво ще правим с него. Имаш ли някакво въже да го вържем?
	Соня се позамисли.
	— Горе на палубата, в шкафа отпред.
	Волф взе от чекмеджето тежкото точило, което ползваше за заостряне на длетото. Даде го на Соня.
	— Мръдне ли, удряш го с това.
	Не смяташе, че Смит би помръднал.
	Тъкмо щеше да се качи по стълбата на палубата, когато по трапа се чуха стъпки.
	— Пощальонът! — каза Соня.
	Волф коленичи пред Смит и извади ножа си.
	— Отвори уста.
	Смит понечи да каже нещо и Волф плъзна ножа между зъбите му и рече:
	— Сега, ако мръднеш или продумаш, ще ти отрежа езика.
	Смит застина и се втренчи ужасено във Волф.
	Волф забеляза, че Соня е съвсем гола.
	— Метни си нещо, бързо!
	Тя дръпна чаршаф от леглото и се омота в него, докато се качваше по стълбата. Люкът се отваряше. Волф знаеше, че онзи горе може да види и него, и Смит. Соня остави чаршафа да се плъзне малко, докато се пресягаше да вземе писмото от протегнатата ръка на пощальона.
	— Добро утро! — каза той. Очите му не се откъсваха от полуголите гърди на Соня.
	Тя се качи още малко нагоре, за да го накара да отстъпи, и отпусна чаршафа още малко.
	— Благодаря — измърка тя превзето и затвори люка.
	Волф отново задиша.
	Стъпките на пощальона прекосиха палубата и отзвучаха по трапа.
	— Дай ми чаршафа — каза Волф на Соня.
	Тя се отви и пак остана гола.
	Волф извади ножа от устата на Смит и отряза една-две стъпки от чаршафа. Смачка плата на топка и я натика в устата на майора. Смит не се възпротиви. Волф прибра ножа в канията, която висеше под ръката му. Изправи се. Смит затвори очи. Изглеждаше парализиран, разбит.
	Соня взе точилото и се настани в готовност да удари Смит, докато Волф се качи по стълбата на палубата. Шкафът, който Соня спомена, се намираше в челото на едно стъпало на носа. Волф го отвори. Вътре имаше намотано тънко въже. Сигурно го бяха ползвали за връзване на лодката, преди тя да се превърне в жилище. Волф извади въжето — беше здраво, но не твърде дебело, идеално за връзване на ръце и крака.
	Чу как гласа на Соня долу се извисява в крясък. По стълбата се разнесе трополене на крака.
	Волф пусна въжето и се обърна.
	Смит, само по долни гащи, пъргаво се подаде през люка.
	Явно не беше толкова разбит, колкото се показа, а и Соня сигурно не го беше улучила с точилото.
	Волф се стрелна през палубата към трапа да му пресече пътя.
	Смит се обърна, отърча до другия край на лодката и скочи във водата.
	— Мамка му! — продума Волф.
	Бързо се озърна. По палубите на другите лодки нямаше никого — беше време за следобедна дрямка. Пътеката беше пуста, ако не се брои „просякът“ — Кемел трябваше да се разправи с него — и по-нататък, някакъв мъж, който се отдалечаваше. В реката имаше две фелуки, най-малко на половин километър оттук, а след тях — бавно движеща се парна баржа.
	Волф притича до ръба. Смит се подаде на повърхността да поеме въздух. Изтри очи и се огледа да разбере къде е. Във водата той беше тромав и плискаше много. Заплува нескопосно, за да се отдалечи от лодката.
	Волф отстъпи малко и със засилка скочи в реката.
	Падна със стъпалата надолу право върху главата на Смит.
	За няколко секунди настана пълна бъркотия. Волф се озова във водата сред плетеница от ръце и крака — неговите и на Смит — взе да се бори едновременно да се покаже на повърхността и да натика Смит по-дълбоко. Когато повече не можеше да сдържа дъха си, той се измъкна от Смит и се издигна нагоре.
	Пое въздух и избърса очи. Главата на Смит изскочи пред него. Кашляше и плюеше. Волф се пресегна с две ръце, грабна го и го придърпа към себе си и надолу. Смит се гънеше като риба. Волф го спипа за врата и дръпна надолу. После сам се потопи за малко. Смит още беше под водата и още се бореше.
	„Колко време е нужно да се удави човек“, замисли се Волф.
	Смит се сгърчи и се освободи. Главата му се подаде над водата и той вдиша дълбоко. Волф опита да го удари. Улучи, но ударът му нямаше сила. Смит кашляше и се давеше между треперливите вдишвания. Волф също се беше нагълтал с вода. Пак се пресегна към Смит. Този път се озова зад него, уви едната си ръка около врата му, а с другата почна да натиска темето му надолу.
	„Боже, дано никой не гледа“, помисли си той.
	Смит се потопи. Сега лицето му беше под водата, коленете на Волф опираха в гърба му, а главата му беше хваната яко. Продължи да се тръшка под водата, въртеше се, гърчеше се, размахваше ръце, риташе с крака и опитваше да извие тялото си. Волф затегна хватката и го удържа под водата.
	_Дави се, копеле такова, дави се!_
	Усети как челюстите на Смит се разтварят и разбра, че онзи най-сетне се нагълтва с вода. Гърченето стана още по-неистово. Волф прецени, че ще трябва да го пусне. Борбата на Смит го завличаше под водата. Волф стисна очи и сдържа дъха си. Като че ли Смит отслабваше. Волф си каза, че досега дробовете му би трябвало да са наполовина пълни с вода. След няколко секунди и той почна да изпитва нужда от въздух.
	Движенията на Смит се позабавиха. Волф отхлаби хватката си и се оттласна нагоре. Около минута само дишаше. Смит натежа. Волф зарита с крака, за да доплува до лодката, теглейки майора. Главата на Смит се подаде от водата. Не даваше признаци на живот.
	Волф достигна лодката. Соня, облечена в роба, стоеше на борда и гледаше над перилата.
	— Някой видя ли ни? — попита Волф.
	— Не мисля. Мъртъв ли е?
	— Да.
	„И какво, по дяволите, да правя сега“, запита се Волф.
	Опря Смит в лодката. Прецени, че ако го пусне, Смит ще изплава. Ще открият тялото недалеч оттук и ще почнат да претърсват лодка след лодка. „Не мога обаче да мъкна трупа през половината град, за да се отърва от него.“
	Изведнъж Смит се сгърчи и изплю вода.
	— Иисусе Христе, жив е! — продума Волф.
	Пак завлече Смит под водата. Не беше добра идея, отнемаше твърде много време. Пусна Смит, измъкна ножа си и пое въздух. Смит беше под водата и мърдаше леко. Волф не успяваше да насочи ножа. Сечеше лудешки. Водата му пречеше. Смит се тръшкаше. Запенената вода почна да порозовява. Най-сетне Волф успя да улови Смит за косата и да удържи главата му неподвижно, докато му пререже гърлото.
	„_Сега_ вече е мъртъв.“
	Пусна го, докато прибере ножа в канията. Водата наоколо стана мътна и червена. Плувам в кръв, рече си Волф, и внезапно го изпълни погнуса.
	Трупът се отдалечаваше. Волф го придърпа обратно. Твърде късно си даде сметка, че един удавен майор можеше просто да е паднал в реката, обаче един майор с прерязано гърло беше несъмнено убит. Сега със сигурност трябваше да укрие трупа.
	Погледна нагоре.
	— Соня!
	— Зле ми е!
	— Няма значение. Трябва да направим така, че трупът да потъне.
	— О, Боже, водата е кървава!
	— Слушай ме! — Искаше да й кресне, да я стресне, за да я свести, обаче се налагаше да не повишава глас. — Донеси… донеси въжето. Хайде!
	За миг Соня изчезна от полезрението му и се върна с въжето. „Безпомощна е“, прецени Волф, „трябва да й казвам точно какво да прави.“
	— Сега. Вземи куфарчето на Волф и сложи нещо тежко вътре.
	— Тежко… какво да бъде?
	— Божичко… Какво тежко имаме? Какво? Хмм… книги, книгите са тежки, не, това може и да не е достатъчно… Знам. Бутилки. Пълни бутилки шампанско. Напълни куфарчето с бутилки шампанско.
	— Защо?
	— Престани да се мотаеш, за Бога, и прави каквото ти казвам!
	Тя пак се скри. Волф видя през порта как Соня слиза по стълбата в дневната. Движеше се много бавно, като сомнабул.
	_Бързай, тлъста кучко, бързай!_
	Соня замаяно се огледа. Все още забавено, вдигна куфарчето от пода. Отнесе го в кухничката и отвори сандъка с лед. Вгледа се вътре, все едно се питаше какво да си извади за вечеря.
	_Хайде._
	Извади бутилка шампанско. Застана с бутилката в една ръка и куфарчето в друга и се смръщи, сякаш не помнеше какво се очаква да направи с тях. Най-сетне лицето й се избистри. Тя положи бутилката на дъното на куфарчето. Извади следващата.
	„Реди ги с гърлото към дъното, глупачка такава, та да можеш да събереш повече“, рече си Волф.
	Соня прибра втората бутилка, погледна я, извади я и я обърна.
	„Блестящо“, помисли Волф.
	Соня успя да нареди четири бутилки в куфарчето. Затвори сандъка за лед и се огледа за още нещо, което да добави към тежестта. Взе точилото и едно стъклено преспапие. Добави и тях в куфарчето и го затвори. После се качи на палубата.
	— Сега какво?
	— Вържи единия край на въжето за дръжката на куфарчето.
	Соня излизаше от замаяността си. Пръстите й работеха по-бързо.
	— Вържи го много стегнато — нареди Волф.
	— Добре.
	— Има ли някой наоколо?
	Соня хвърли поглед наляво-надясно.
	— Не.
	— Бързай.
	Тя завърза възела.
	— Хвърли ми въжето.
	Соня хвърли долу другия край на въжето и Волф го улови. Вече се уморяваше от усилието да се задържи на повърхността и да не изтърве трупа. Трябваше да го пусне за миг, понеже за въжето му трябваха и двете ръце. Значи трябваше да рита във водата като луд, за да остане прав. Провря въжето под мишниците на мъртвеца и го издърпа. Омота торса два пъти, после върза възел. Междувременно на няколко пъти усети, че потъва, дори веднъж се нагълта с гнусна кървава вода.
	Накрая свърши работата.
	— Провери твоя възел — рече той на Соня.
	— Здрав е.
	— Хвърли куфарчето във водата — колкото можеш по-далеч.
	Тя засили куфарчето над перилото. То пльосна на няколко метра от лодката — беше прекалено тежко за Соня — и потъна. Въжето бавно го последва. Частта между куфарчето и трупа се изпъна, сетне и трупът изчезна под водата. Волф наблюдаваше повърхността. Възлите удържаха. Ритна с крака под водата, където беше потънало тялото: краката му не се закачиха никъде. Трупът беше потънал дълбоко.
	— Мили Боже, каква бъркотия — промълви Волф.
	Изкатери се на палубата. Погледна надолу и установи, че розовината бързо се разсейва.
	— Добро утро! — каза някой.
	Волф и Соня се обърнаха към пътеката.
	— Добро утро! — отвърна Соня и приглушено каза на Волф: — Съседка.
	Съседката беше мулатка на средна възраст с пазарска кошница в ръка.
	— Чух доста плискане на вода — рече тя. — Всичко ли е наред?
	— Хмм, да — отвърна Соня. — Кученцето ми падна в реката и се наложи господин Робинсън да го спасява.
	— Колко смело! — възкликна съседката. — Не знаех, че имате куче.
	— То е малко, подарък ми е.
	— Каква порода е?
	Волф искаше да изкрещи: „Махай се, глупава бабичка такава!“
	— Пудел — уточни Соня.
	— Ще ми се да го видя.
	— Може би утре, сега го заключих за наказание.
	— Горкичкото.
	— По-добре да сменя тези мокри дрехи — обади се Волф.
	— До утре — каза Соня на съседката.
	— Приятно ме беше да се запознаем, господин Робинсън — сбогува се жената.
	Волф и Соня слязоха вътре.
	Соня се стовари на дивана и затвори очи. Волф свали мокрите си дрехи.
	— Това е най-лошото нещо, което ми се е случвало — рече Соня.
	— Ще оцелееш.
	— Поне беше англичанин.
	— Да. Би трябвало да подскачаш от радост.
	— Ще го направя, щом стомахът ми се успокои.
	Волф влезе в банята и отвори крановете на ваната. Когато излезе, Соня го попита:
	— Струваше ли си?
	— Да. — Волф посочи военните документи, които още лежаха на пода, където ги беше изпуснал, когато Смит го изненада. — Това тук направо пари. Най-доброто, което някога ни е донасял. С него Ромел може да спечели войната.
	— Кога ще го пратиш?
	— Довечера, в полунощ.
	— Довечера ще доведеш Елен тук.
	Волф я зяпна.
	— Как можеш да мислиш за това, след като току-що убихме човек и потопихме трупа му?
	Соня го изгледа предизвикателно.
	— Не знам. Знам само, че много ме възбужда.
	— Боже мой.
	— Ти _ще_ я доведеш. Дължиш ми го.
	Волф се позамисли.
	— Ще се наложи да го направя, докато тя е тук.
	— Аз ще я занимавам, докато ти работиш с радиото.
	— Не знам…
	— По дяволите, Алекс, дължиш ми това!
	— Добре.
	— Благодаря ти.
	Волф влезе в банята. „Соня е невероятна“, помисли той. „Издига покварата до нови висини на изтънченост.“ Потопи се в горещата вода.
	— Но сега Смит няма да ти носи повече тайни — провикна се Соня от спалнята.
	— Не мисля, че ще ни бъдат нужни след предстоящата битка — отговори Волф. — Смит изпълни предназначението си.
	Взе сапуна и почна да отмива кръвта.


>>	Двадесет и първа глава

	Вандам почука на вратата на апартамента на Елен час преди уречената й среща с Алекс Волф. Тя се появи, облечена в черна вечерна рокля, с копринени чорапи и обувки с висок ток. Около шията й имаше тънка златна верижка. Лицето й беше гримирано, косите й блестяха. Очакваше Вандам.
	Той се усмихна. Виждаше позната и в същото време невероятно красива жена.
	— Здравей.
	— Влез. — Тя го въведе в дневната. — Сядай.
	Вандам искаше да я целуне, ала тя не му даде възможност.
	Той седна на дивана.
	— Исках да ти съобщя подробностите за тази вечер.
	— Добре — отговори тя и седна на стола срещу него. — Искаш ли питие?
	— Ако обичаш.
	— Обслужвай се.
	Той я зяпна.
	— Нещо не е наред ли?
	— Не. Имаме работа за вършене, нека я свършим.
	Вандам се изправи, отиде при нея и коленичи пред стола й.
	— Елен. Какво правиш?
	Тя го изгледа гневно. Изглеждаше сякаш ей сега ще се разплаче.
	— Къде беше последните два дни? — попита тя високо.
	Той отмести поглед и се замисли.
	— Работих.
	— А аз къде бях според теб?
	— Тук, предполагам.
	— Именно!
	Вандам не разбираше какво иска да му каже. Мина му през ум, че се е влюбил в жена, която почти не познава.
	— Аз съм бил на работа, ти си била тук и затова ми се сърдиш?
	— Да! — кресна тя.
	— Успокой се — рече Вандам. — Не разбирам защо си толкова ядосана и трябва да ми обясниш.
	— Няма!
	— Тогава не знам какво да ти кажа. — Вандам седна на пода с гръб към нея и запали цигара. Наистина не знаеше какво я е ядосало, но държанието му беше преднамерено: беше готов да се смири, да се извини за стореното, каквото и да беше то, и да се сдобрят — но не и да гадае.
	Поседяха една минута в мълчание и без да се поглеждат.
	Елен подсмръкна. Вандам не я виждаше, обаче знаеше, че тези звуци се дължат на плач.
	— Можеше да ми пратиш бележка или поне един проклет букет! — каза Елен.
	— Бележка ли? За какво? Ти знаеше, че ще се видим тази вечер.
	— О, Боже.
	— Цветя? За какво са ти? Не е нужно повече да играем тази игра.
	— Нима?
	— Какво искаш да кажа?
	— Слушай. Онази нощ се любихме, ако случайно си забравил…
	— Не ставай смешна…
	— Доведе ме вкъщи и ме целуна за лека нощ. И оттогава — нищо.
	Вандам подръпна от цигарата.
	— Ако случайно ти си забравила, някой си Ервин Ромел чука на вратата, а зад гърба му се редят шайка нацисти, и аз съм човекът, от когото се очаква да не ги пусне.
	— Пет минути. Само толкова щеше да ти отнеме да ми пратиш бележка.
	— За _какво_?
	— Да, за какво по-точно? Аз съм пропаднала жена, нали? Отдавам се на някой мъж със същата леснина, с която изпивам чаша вода. И час по-късно не помня нищо — това ли си мислиш? Защото така ми се струва! Дяволите да те вземат, Уилям Вандам, караш ме да се чувствам долнопробна!
	Не че имаше повече смисъл, отколкото в началото, ала сега Вадам долавяше болката в гласа й. Обърна се с лице към нея.
	— Ти си най-прекрасното нещо, което ми се е случвало от много време насам, може би изобщо. Моля те, прости ми, че се държах като глупак — рече той и взе ръката й.
	Елен гледаше към прозореца, хапеше устни, бореше се със сълзите.
	— Да, такъв си. — Тя го погледна и докосна косите му. — Проклет глупак — прошепна тя и го погали. От очите й рукнаха сълзи.
	— Толкова много имам да уча за теб — каза той.
	— И аз за теб.
	Вандам отмести поглед и почна да разсъждава на глас.
	— Хората се обиждат от хладнокръвието ми. Винаги е било така. Подчинените ми — не, те го харесват. Те знаят, че когато усетят паника, когато усетят, че не могат да се справят, могат да дойдат при мен и да ми кажат каква е дилемата. И ако аз не успея да видя изход, ще им кажа какво е най-доброто, кое е малкото зло. А понеже го казвам със спокоен глас, понеже виждам дилемата и не изпадам в паника, те си тръгват уверени и правят каквото трябва. Всичко, което правя, е да изясня проблема и да не допусна той да ме уплаши; а на тях тъкмо това им е нужно. Обаче… точно това отношение често вбесява други хора — началниците ми, приятелите ми, Анджела, теб… Никога не съм разбирал защо.
	— Защото понякога трябва да изпаднеш в паника, глупчо — меко отговори Елен. — Понякога трябва да покажеш, че се боиш, че нещо те е обсебило, че си бесен за нещо. Човешко е и означава, че те е грижа. Когато си толкова спокоен през цялото време, ние мислим, че просто пет пари не даваш.
	— Е, хората би трябвало да разбират по-добре. Любимите — също, и приятелите, и началниците, ако ги бива. — Каза го искрено, ала някъде дълбоко в ума си знаеше, че в прочутото му хладнокръвие има нещо безжалостно и коравосърдечно.
	— А ако не разбират…?
	Елен вече не плачеше.
	— Трябва ли да съм различен? Не. — Вандам искаше да е откровен с нея. Можеше да я излъже, за да й достави удоволствие: „да, имаш право, ще се помъча да бъда друг.“ Ала какъв смисъл имаше? Ако не можеше да бъде себе си с нея, не си струваше. Щеше да я манипулира, подобно на всички други мъже. По същия начин, по който манипулираше хората, а той не обичаше това. Затова й каза истината. — Разбери, така побеждавам — рече той с крива усмивка. — Аз съм дистанциран. Гледам всичко отстрани. Наистина ме е грижа, обаче отказвам да правя безцелни неща, символични жестове, да изпадам в напразни пристъпи на гняв. Или се обичаме, или не, и всички цветя на света са без значение. Ала днешната ми работа може да се отрази на живота ни и на смъртта ни. Мислех за теб, цял ден; но всеки път, щом си помислях за теб, отклонявах ума си към по-належащите неща. Аз работя ефикасно, поставям приоритети и не се тревожа за теб, когато знам, че си добре. Можеш ли да си представиш, че свикваш с това?
	Тя му се усмихна едва-едва.
	— Ще опитам.
	А през цялото време Вандам се питаше: „За колко време? Искам ли тази жена завинаги? Ами ако не я искам?“
	Потисна тази мисъл. Точно сега тя не беше от голямо значение.
	— След всичко това искам да кажа: Забрави за тази вечер, не отивай, ще се справим без теб. Обаче не мога. Имаме нужда от теб. Ужасно важно е.
	— Добре. Разбирам.
	— А преди всичко, мога ли да те целуна?
	— Да, моля те.
	Коленичил отстрани на стола й, Вандам взе лицето й в голямата си длан. Устата й беше нежна и жадна, леко влажна. Той се наслади на усещането и вкуса. Никога не беше изпитвал такова нещо — можеше да я целува цяла нощ и да не се измори.
	Най-сетне тя се дръпна, пое дълбоко дъх и каза:
	— Божичко, вярвам, че си искрен.
	— Можеш да си сигурна.
	Елен се засмя.
	— Когато го каза, за миг се превърна в стария майор Вандам — онзи, когото познавах, преди да опозная теб.
	— И твоето „Божичко“ с провокативен глас беше като от старата Елен.
	— Инструктирайте ме, господин майор.
	— Трябва да изляза от обсега на целувките.
	— Седни там и кръстосай крака. Всъщност, _какво_ прави днес?
	Вандам отиде до бюфета и намери джина.
	— Един майор от разузнаването е изчезнал. Заедно с куфарче, пълно с тайни.
	— Волф?
	— Може. Оказа се, че този майор изчезвал по обед, по няколко пъти седмично и никой не знае къде е ходил. Подозирам, че може да се е срещал с Волф.
	— И защо е трябвало да изчезне?
	Вандам сви рамене.
	— Нещо се е объркало.
	— Какво имаше в куфарчето му днес?
	Вандам се питаше колко да й каже.
	— Разбивка на нашата отбрана. Толкова подробна, че според нас може да измени изхода от следващата битка. — Смит разполагаше също и с плана на Вандам за измамата, обаче Вандам реши да не го казва на Елен. Вярваше й, но имаше и инстинкти относно сигурността. — Затова е добре да пипнем Вандам тази вечер.
	— Та вече може би е твърде късно!
	— Не. Неотдавна се натъкнахме на дешифровка на едно от предаванията на Волф. Беше определено за полунощ. Шпионите докладват в определено време, по принцип по едно и също време всеки ден. Понякога началниците им не слушат, или поне не слушат правилната честота, така че дори и да излъчат предаването, никой не го приема. Затова смятам, че Волф ще предаде въпросната информация днес в полунощ. Стига да не го спипаме по-рано. — Вандам размисли за сигурността и реши, че тя трябва да осъзнае колко е важна работата й. — Има и още нещо. Волф използва код на базата на един роман, _Ребека_. Разполагам с екземпляр от романа. Ако мога да се добера до ключа към кода…
	— Какво е това?
	— Просто лист хартия, който му казва как да ползва книгата, за да кодира сигналите.
	— Продължавай.
	— Ако се сдобия с ключа към Ребека, мога да се престоря на Волф и да излъча по радиото лъжлива информация за Ромел. Това може напълно да обърне хода на действията — аз мога да спася Египет. Но трябва да разполагам с ключа.
	— Добре. Какъв е планът за тази вечер?
	— Както и преди. С още нещо. Ще бъда в ресторанта заедно с Джейкс и двамата ще носим пистолети.
	Тя се ококори.
	— Имаш оръжие?
	— Не сега. Джейкс ще го донесе в ресторанта. Както и да е, там ще има още двама, плюс още шест отвън на тротоара, които ще се стараят да изглеждат безобидни. Освен това ще разполагаме с цивилни коли, готови да блокират всички изходи от улицата при едно свирване. Няма значение какво прави Волф тази вечер — ако иска да те види, ще го заловим.
	На вратата се почука.
	— Какво е това? — попита Вандам.
	— Вратата…
	— Да, знам. Очакваш ли някого? Или нещо?
	— Не, не, разбира се. Почти стана време да тръгвам.
	Вандам се свъси.
	— Това не ми харесва. Не отваряй.
	— Добре — отговори Елен. После промени намерението си. — Трябва да отворя. Може да е баща ми. Или вести от него.
	— Добре. Отвори.
	Елен излезе от дневната. Вандам остана да слуша. Отново се почука и Елен отвори.
	Вандам я чу да казва:
	— Алекс!
	— Иисусе Христе — прошепна Вандам.
	Чу гласа на Волф.
	— Вече си готова. Колко приятно.
	Дълбок, самоуверен глас. Провлаченият английски носеше едва доловима следа от неразпознаваем акцент.
	— Но нали трябваше да се срещнем в ресторанта…
	— Знам. Може ли да вляза?
	Вандам скокна зад дивана и легна на пода.
	— Разбира се… — отговори Елен.
	Гласът на Волф приближи.
	— Скъпа моя, тази вечер изглеждаш изключително.
	„Вежливо копеле“, рече си Вандам.
	Входната врата се затвори.
	— Насам ли? — попита Волф.
	— Хмм… да…
	Вандам чу как двамата влизат в стаята и Волф казва:
	— Какъв прекрасен апартамент. Микис Аристопулос сигурно ти плаща добре.
	— О, аз не работя там редовно. Той ми е далечен родственик. Семейство, помагам.
	— Чичо. Трябва да ти е чичо.
	— А, прачичо, втори братовчед, нещо подобно. Казва ми племенница за удобство.
	— Хубаво. Това е за теб.
	— О, цветя. Благодаря ти.
	„Майната им на цветята“, каза си Вандам.
	— Може ли да седна?
	— Разбира се.
	Вандам усети как диванът помръдна, когато Волф отпусна тежестта си върху него. Едър мъж беше. Вандам си припомни схватката с него. Припомни си и ножа и ръката му посегна към раната на лицето му. „Какво мога да направя?“, запита се той.
	Можеше да нападне Волф сега. Шпионинът беше тук, на практика в ръцете му! Бяха с приблизително еднакво тегло, равностойни съперници — ако не се брои ножът. Волф беше въоръжен с нож и онази вечер, когато беше навън със Соня, следователно го носеше винаги, носеше го и сега.
	Ако се сбиеха и Волф разполагаше с това преимущество, той щеше да победи. Случи се преди, в онази алея. Вандам пак докосна страната си.
	„Защо не си взех пистолета“, рече си той.
	А ако Волф го победи, какво следва? Виждайки Вандам в жилището на Елен, Волф ще разбере, че тя се мъчи да го хване в капан. И какво ще й стори? В Истанбул, в подобна ситуация, той преряза гърлото на момичето.
	Вандам примигна, за да пропъди ужасяващия образ.
	— Забелязвам, че си си приготвила питие, преди да дойда. Може ли да ти правя компания?
	— Разбира се — потрети Елен. — Какво ще обичаш?
	— Какво е това? — попита Волф и подуши. — О, малко джин ще е чудесно.
	„Това беше моето питие“, каза си Вандам. Слава Богу, че Елен не беше наляла за себе си — две чаши щяха да го издадат. Чу тракането на леда.
	— Наздраве! — каза Волф.
	— Наздраве.
	— Не личи да ти харесва.
	— Ледът се е стопил.
	Вандам знаеше защо Елен е направила физиономия, когато е отпила — беше чист джин. „Справя се толкова добре със ситуацията“, помисли Вандам. „Какво ли планира той според нея? Сигурно вече е отгатнала къде се крие. И отчаяно се мъчи да не поглежда нататък. Бедната Елен! Отново получи повече от онова, за което се беше договорила.“
	Вандам се надяваше тя да е пасивна, да възприеме линията на най-малкото съпротивление и да му вярва.
	Дали Волф още имаше намерението да иде в ресторант Оазис? Вероятно. „Само да можех да съм сигурен, щях да оставя всичко на Джейкс“, помисли Вандам.
	— Елен, струваш ми се нервна — рече Волф. — Да не би идването ми да обърка плановете ти? Ако желаеш, отиди да довършиш приготовленията си — не че видът ти е нещо по-малко от съвършен и сега. Просто ме остави тук с бутилката джин.
	— Не, не… Е, наистина си казахме, че ще се срещнем в ресторанта…
	— И ето, идвам аз и пак променям всичко в последната минута. Честно казано, дотегнало ми е от ресторанти, ала те са, така да се каже, обичайното място за срещи; затова се уговарям да вечерям с някого, а когато настъпи моментът, не мога да го изтрая и измислям нещо друго.
	„Значи няма да идат в Оазис“, заключи Вандам. „По дяволите.“
	— Какво искаш да правиш? — попита Елен.
	— Може ли отново да те изненадам?
	„Накарай го да ти каже!“, помисли Вандам.
	— Добре — съгласи се Елен.
	Вандам вътрешно изстена. Ако Волф разкриеше къде ще отидат, Вандам можеше да се свърже с Джейкс и да нареди да преместят засадата на новото място. Елен не разсъждаваше правилно. Обяснимо беше — тя звучеше ужасено.
	— Да вървим? — каза Волф.
	— Добре.
	Диванът проскърца, когато Волф стана.
	„Мога да го нападна сега“, рече си Вандам.
	Прекалено рисковано.
	Чу ги да излизат от стаята. Остана още малко на мястото си. Чу как Волф казва в антрето:
	— След теб.
	После входната врата се затръшна.
	Вандам се изправи. Налагаше се да ги проследи и при първа възможност да се обади в Главната квартира и да се свърже с Джейкс. Елен нямаше телефон. Малцина в Кайро имаха. Пък и да имаше, сега нямаше време. Отиде до входната врата и се заслуша. Нищо не чу. Открехна малко — отишли си бяха. Излезе, затвори вратата, забърза по коридора и надолу по стълбите.
	Когато излезе от сградата, съгледа двамата от другата страна на улицата. Волф държеше вратата на някаква кола за Елен. Не беше такси: Волф трябва да беше наел, заел или откраднал кола за тази вечер. Той затвори вратата след Елен и заобиколи откъм шофьорското място. Елен погледна през прозореца и срещна погледа на Вандам. Втренчи се в него. Той отклони поглед — боеше се да направи какъвто и да е жест и Волф да го види.
	Вандам отиде до мотоциклета си, качи се и запали.
	Колата на Волф потегли и Вандам я последва.
	Движението все още беше натоварено. Вандам смогваше да оставя по пет-шест коли между себе си и Волф без риск да го загуби. Свечеряваше се, ала малко коли бяха с включени светлини.
	Вандам се питаше къде ли отива Волф. Сигурно щяха да спрат някъде, освен ако Волф не си беше наумил да обикалят цяла нощ. Само да можеха да спрат някъде, където има телефон…
	Излязоха от града и се отправиха към Гиза. Падна мрак и Волф включи светлините на колата. Вандам остави фаровете на мотоциклета незапалени, та Волф да не забележи, че го следят.
	Беше кошмарно пътуване. Дори и денем в града карането на мотоциклет караше косите на човек да настръхнат: улиците бяха осеяни с бабуни, дупки и коварни локви масло и Вандам беше установил, че трябва да наблюдава платното не по-малко от движението. Пустинният път беше още по-зле, ала сега той трябваше да се движи без светлини и да държи под око колата отпред. Три или четири пъти едва не падна от мотоциклета.
	Беше му студено. Понеже не очакваше пътуването, той носеше само униформената риза с къси ръкави, а при високата скорост вятърът режеше през нея. Колко далеч планираше Волф да отидат?
	Пирамидите се мержелееха отпред.
	„Там няма телефон“, рече си Вандам.
	Колата на Волф забави. Щяха да си устроят пикник край пирамидите. Вандам загаси двигателя на мотоциклета и постепенно спря. Преди Волф да излезе от колата, Вандам избута мотора от шосето на пясъка. Пустинята беше равна само ако я гледаш отдалеч, така че Вандам намери една каменисто възвишенийце, зад което да остави мотоциклета. Легна в пясъка до бабуната и загледа колата.
	Нищо не се случваше.
	Колата си стоеше на място, двигателят не работеше, купето беше тъмно. Какво ли правеха вътре? Вандам беше завладян от ревност. Каза си да не става глупак — хранеха се и толкоз. Елен му беше разказала за последния пикник: пушената сьомга, студено пиле, шампанското. Не можеш да целуваш момиче, ако устата ти е пълна с риба. Все пак, пръстите им можеха да се докосват, когато й поднася виното.
	Стига толкова.
	Реши да рискува с една цигара. Дръпна се зад височинката да запали, после я скри в шепа по войнишки и се върна на наблюдателния пост.
	След пет цигари вратата на колата се отвори.
	Облаците се разсеяха и луната огря. Пейзажът беше оцветен в тъмносиньо и сребристо, сенчестите пирамиди се издигаха от блестящия пясък. Две фигури излязоха от колата и се отправиха към най-близката от древните гробници. Вандам видя, че Елен ходи със скръстени пред гърдите ръце, сякаш й беше студено, или пък не искаше да хване Волф за ръка. Волф леко положи ръка на раменете й и тя не възрази.
	Спряха в основата на паметника и заговориха. Волф посочи нагоре, а Елен май поклати глава: Вандам предположи, че не иска да се катери. Тръгнаха край основата и изчезнаха зад пирамидата.
	Вандам зачака да се покажат от другата страна. Явно им трябваше доста време. Какво правеха там отзад? Настойчивата нужда да иде и да види беше почти неустоима.
	Сега можеше да се добере до колата. Заигра се е идеята да я повреди, да се върне бързо в града и да доведе екипа си. Ала по това време Волф може би нямаше да е тук; претърсването на пустинята нощем беше невъзможно, а до сутринта Волф вече щеше да се е отдалечил на километри.
	Беше почти непоносимо да гледа, да чака и да бездейства, ала Вандам знаеше, че това е най-правилният избор.
	Най-сетне Волф и Елен се върнаха в полезрението му. Волф все още я прегръщаше през раменете. Отидоха при колата и застанаха до вратата. Волф положи длани на раменете на Елен, каза нещо и се приведе да я целуне.
	Вандам се изправи.
	Елен поднесе страната си, после се извърна, изплъзна се от прегръдката му и влезе в колата.
	Вандам отново легна на пясъка.
	Тишината на пустинята беше нарушена от рева на колата на Волф. Вандам гледаше как тя завива в широк кръг и стъпва на пътя. Фаровете светнаха и Вандам неволно сведе глава, макар да беше добре скрит. Колата го подмина и се отправи към Кайро.
	Вандам скочи, изтика мотоциклета на шосето и ритна стартера. Не запали. Той изруга — ужасяваше се от мисълта, че карбураторът може да се е напълнил с пясък. Пак опита и този път успя. Метна се на мотоциклета и последва колата.
	На лунната светлина му беше по-лесно да различава дупките и бабуните по пътя, ала така беше и по-лесен за забелязване. Държеше се доста зад колата на Волф, защото знаеше, че могат да идат единствено в Кайро. Питаше се какъв ли е планът на Волф за по-нататък. Дали ще отведе Елен у дома? И ако беше така, къде щеше да отиде после? Би могъл да отведе Вандам до базата си.
	„Ще ми се да имах пистолет“, каза си той.
	Дали Волф щеше да отведе Елен в своята къща? Все някъде трябваше да е отседнал, да има легло в стая в сграда в Кайро. Вандам беше сигурен, че Волф планира да прелъсти Елен. Държеше се доста търпеливо и кавалерски с нея, обаче Вандам знаеше, че в действителност Волф обича бързо да получава желаното. Прелъстяването може би беше най-дребната от опасностите пред Елен. „Какво не бих дал за един телефон!“, помисли Вандам.
	Достигнаха покрайнините на града и Вандам се принуди да приближи колата. За щастие, трафикът бе доста оживен. Той обмисли дали да не спре и да съобщи на някой полицай или военен, ала Волф караше бързо. Пък и какво би могло да гласи съобщението? Вандам още не знаеше къде отива Волф.
	Започна да се досеща за отговора, щом прекосиха моста към Замалек. Там беше лодката на Соня, танцьорката. „Сигурно не е възможно Волф да живее тук“, рече си Вандам — „мястото беше под наблюдение вече от няколко дни. Но навярно не му се щеше да отведе Елен в истинския си дом и затова ползваше лодката.“
	Волф паркира на улицата и излезе от колата. Вандам подпря мотоциклета на една стена и припряно го заключи с верига, за да не го откраднат — може би щеше да му потрябва пак тази нощ.
	Последва Волф и Елен от улицата до пътеката край реката. Иззад един храст видя как повървяха малко по пътеката. Питаше се какво ли си мисли Елен. Дали е очаквала да я спаси по-рано? Дали вярва, че Вандам още я наблюдава? Дали вече губи надежда?
	Спряха пред една от лодките — Вандам внимателно забеляза коя точно — и Волф помогна на Елен да стъпи на трапа. „Нима на Волф не му хрумва, че лодката може да е под наблюдение“, почуди се той. „Очевидно не.“ Волф последва Елен на палубата, после отвори люк. Двамата изчезнаха долу.
	„Сега какво?“, попита се Вандам. Със сигурност това беше най-добрата му възможност да доведе помощ. Волф навярно предвиждаше да прекара известно време на лодката. Но ако това не стане? Да речем, докато Вандам търчи за телефон, нещо се обърка — Елен настоя да я върнат у дома, Волф промени намеренията си или двамата решат да идат в някой нощен клуб?
	„Все още е възможно да изтърва копелето“, каза си Вандам.
	Някъде наоколо трябваше да има полицай.
	— Ей! — обади се майорът с висок шепот. — Има ли някой? Полиция? Аз съм майор Вандам. Ей, къде…
	Иззад едно дърво се материализира тъмна фигура. Арабски глас рече:
	— Да?
	— Здравейте. Аз съм майор Вандам. Вие ли сте полицаят, който наблюдава тази лодка?
	— Тъй вярно.
	— Добре, слушайте сега. Мъжът, когото преследваме, в момента е на лодката. Имате ли пистолет?
	— Не, сър.
	— Проклятие. — Вандам се замисли дали двамата с арабина да не нападнат лодката сами и прецени, че не могат: на арабина не можеше да се вярва, че ще се бие с ентусиазъм, пък и в ограниченото пространство ножът на Волф щеше да предизвика бедствие. — Добре, искам да се доберете до най-близкия телефон, да позвъните в Главната квартира и да предадете съобщение до капитан Джейкс или полковник Боге, свръхспешно: да дойдат тук с хората си и да нападнат лодката незабавно. Разбрано?
	— Капитан Джейкс или полковник Боге, Главната квартира, да нападнат лодката незабавно. Слушам, сър!
	— Добре. Бързайте!
	Арабинът се понесе в тръс.
	Вандам намери място, където оставаше скрит, но можеше да наблюдава лодката и пътеката. Няколко минути след това на пътеката се появи женска фигура. Вандам прецени, че му изглежда позната. Жената се качи на лодката и той осъзна, че това е Соня.
	Изпита облекчение: поне Волф не можеше да тормози Елен, докато на лодката има друга жена.
	Настани се и зачака.


>>	Двадесет и втора глава

	Арабинът беше разтревожен. „Иди на най-близкия телефон“, рече му англичанинът. Е, в някои от околните къщи имаше телефони. Но в къщите с телефони живееха европейци, които нямаше да приемат добре някой египтянин, бил той и от полицията, да тропа на вратата им в единадесет вечерта и да иска да ползва телефона. Почти беше сигурен, че ще му откажат, с клетви и ругатни: унизително изживяване. Не беше с униформа, дори не носеше семплата бяла риза и черни панталони, ами беше облечен като фелах. Нямаше и за миг да му повярват, че е полицай.
	Не му беше известен обществен телефон в Замалек. Това му оставяше само една възможност: телефона в участъка. Отправи се натам, все още подтичвайки.
	Освен това се притесняваше да позвъни в Главната квартира. Египетските държавни служители в Кайро си имаха неписано правило — никой никога не се свързва доброволно с англичаните. Това винаги означаваше неприятности. Диспечерите в Главната квартира щяха да откажат да прехвърлят обаждането или пък щяха да предадат съобщението чак на сутринта — и после да отричат, че въобще са го получили — или щяха да му кажат да позвъни по-късно. И ако нещо се объркаше, щеше да си изпати адски много. Освен това, откъде би могъл да знае, че онзи мъж на пътеката до реката не го лъжеше? Той не би могъл да различи майор Вандам от Адам; освен това всеки може да облече майорска униформена риза. Ами ако беше измама? Имаше определена порода английски младши офицери, които просто обичаха да си правят дебелашки шеги с добронамерените египтяни.
	Той имаше стандартно решение в подобни ситуации; да предаде по-нагоре. И без това му беше наредено по този случай да докладва на командващия си офицер и на никой друг. Реши да иде до участъка и оттам да позвъни в дома на старши офицер Кемел.
	Кемел щеше да знае какво да направи.


	Елен пристъпи от стълбата и притеснено огледа вътрешността на лодката. Очакваше декорацията да е оскъдна, морска. Всъщност, оказа се луксозна, макар и малко натруфена. Имаше дебели килими, ниски дивани, няколко елегантни помощни масички и пищни кадифени завеси от тавана до пода, които отделяха това помещение от останалата част от лодката, навярно спалня. Срещу завесите, където лодката се стесняваше към кърмата, имаше кухничка с малки, но модерни уреди.
	— Твоя ли е? — попита тя Волф.
	— На приятел — отговори той. — Разполагай се.
	Елен се чувстваше хваната в капан. Къде, по дяволите, беше Уилям Вандам? На няколко пъти тази вечер тя мислеше, че зад колата се движи мотоциклет, ала не можеше да погледне добре, за да не привлече вниманието на Волф. Всеки миг очакваше войници да обградят колата, да арестуват Волф и да я освободят. И когато секундите се превърнаха в часове, тя започна да се пита дали това не е сън и дали Уилям Вандам изобщо съществува.
	А сега Волф отиде при сандъка за лед, извади бутилка шампанско, намери две чаши, отгърна сребристия станиол от гърлото, разви телчето, шумно отвори тапата, наля шампанското в чашите и _къде, по дяволите, е Уилям?_
	Ужасяваше се от Волф. Имаше много връзки с мъже, някои от тях случайни, но винаги имаше доверие, знаеше, че мъжът ще е мил или поне внимателен. Сега се боеше за тялото си: оставеше ли Волф да играе с него, какви игри щеше да измисли той? Кожата й беше чувствителна, отвътре тя беше нежна, толкова ранима, толкова уязвима, легнала по гръб с разтворени крака… Да е така с някой, който я обича и ще е толкова нежен с нея, колкото е тя самата, би било радост — обаче с Волф, който искаше да _употреби_ тялото й… тя потръпна.
	— Студено ли ти е? — попита Волф, когато й подаде чаша.
	— Не, не треперя…
	— За твое здраве — вдигна тост той.
	Устата й беше пресъхнала. Близна студеното вино, после отпи. Почувства се малко по-добре.
	Волф седна на дивана и се извърна да я гледа.
	— Каква прекрасна вечер. Компанията ти ми доставя такова удоволствие. Ти си омагьосваща.
	„Започва се“, каза си тя.
	Волф положи длан на коляното й.
	Тя застина.
	— Ти си загадъчна. Желана, доста резервирана, много красива, понякога наивна и понякога толкова знаеща… ще ми кажеш ли нещо?
	— Предполагам — отговори Елен, без да го погледне.
	С връхчето на пръста си той погали контурите на лицето й: челото, носа, устните, брадичката.
	— Защо излезе с мен?
	Какво искаше да каже? Възможно ли беше да подозира какво прави тя всъщност? Или просто беше поредната стъпка в неговата игра?
	Погледна го и отговори:
	— Ти си много привлекателен мъж.
	— Щастлив съм, че мислиш така. — Пак сложи ръка на коляното й и се приведе напред да я целуне. Тя му поднесе бузата си, както вече беше направила веднъж тази вечер. Устните му докоснаха кожата й и той прошепна: — Защо се боиш от мен?
	Горе на палубата се разнесе шум — бързи леки стъпки — и люкът се отвори.
	Елен помисли: „Уилям!“.
	Показа се обувка с висок ток и женски крак. Жената се спусна, затвори люка и слезе от стълбата. Елен видя лицето й и разпозна Соня, танцьорката.
	„Какво става, за Бога“, рече си тя.


	— Много добре, сержант — каза Кемел по телефона. — Постъпихте съвсем правилно, като се свързахте с мен. Лично ще се оправя с всичко. Всъщност, вече можете да се считате свободен от дежурство.
	— Благодаря, началник — отговори сержантът. — Лека нощ.
	— Лека нощ — каза Кемел и затвори. Катастрофа. Британците бяха проследили Волф до лодката и Вандам опитваше да организира атака. Последиците щяха да са двояки. Първо, възможността Свободните офицери да използват радиото на немеца изчезваше и отпадаше вероятността за преговори с Райха преди Ромел да завземе Египет. Второ, когато британците установяха, че лодката е шпионско гнездо, бързо щяха да разберат, че Кемел е укривал фактите и е защитавал агентите. Той съжали, че не е притиснал Соня повечко, че не я е принудил да устрои срещата след часове, а не след дни. Ала вече беше късно да съжалява. Какво да прави?
	Върна се в спалнята и набързо се облече.
	— Какво има? — обади се тихо жена му от леглото.
	— Работа — прошепна той.
	— О, не. — Тя се обърна на другата страна.
	Извади пистолета си от заключеното чекмедже на писалището и го пъхна в джоба на куртката, сетне целуна жена си и тихо излезе от къщата. Влезе в колата и запали двигателя. За минута поседя да помисли. Трябваше да се посъветва със Садат, но това щеше да отнеме време. А дотогава Вандам щеше да изгуби търпение да чака край лодката и щеше да направи нещо прибързано. Първо трябваше да се справи с Вандам, бързо; после — да иде до дома на Садат.
	Кемел потегли и се насочи към Замалек. Искаше време да размисли, ала тъкмо време не му достигаше сега. Трябваше ли да убие Вандам? Никога не бе убивал човек и не знаеше способен ли е на това. От години само беше удрял някого. А и как щеше да прикрие участието си? Може би оставаха дни, докато немците достигнат Кайро — наистина беше възможно, дори и на този етап, да бъдат отблъснати. Освен това щеше да се проведе разследване какво се е случило на пътеката край реката тази вечер и рано или късно обвиненията щяха да се стоварят върху Кемел. Навярно щяха да го разстрелят.
	— Кураж — каза си той на глас и си припомни как откраднатият самолет на Имам избухна в пламъци, когато се разби в пустинята.
	Паркира близо до пътеката. От багажника на колата извади въже. Натъпка го в джоба на куртката и взе пистолета в дясната си ръка.
	Държеше го наопаки, за да удари с него. Откога не го беше ползвал? „От шест години“, припомни си Кемел, ако не се броят упражненията от време на време.
	Стигна до брега на реката. Погледна сребристите води на Нил, черните силуети на лодките, смътната линия на пътеката и тъмните храсталаци. Вандам трябваше да е някъде тук. Кемел запристъпва тихо напред.


	Вандам погледна часовника си на светлината от цигарата. Единадесет и половина. Явно нещо се беше объркало. Или арабският полицай беше предал съобщението неправилно, или от Главната квартира не бяха успели да намерят Джейкс, или Боге някак беше провалил всичко. Вандам не можеше да рискува Волф да предаде по радиото сведенията, с които разполагаше сега. Оставаше му само да се качи на лодката сам и да рискува всичко.
	Угаси цигарата и чу стъпки някъде в храстите.
	— Кой е там? — прошепна той. — Джейкс?
	Появи се нечия тъмна фигура и каза:
	— Аз съм.
	Вандам не можа да разпознае шептящия глас, нито да види лицето.
	— Кой?
	Фигурата дойде по-близо и вдигна ръка.
	— Кой… — повтори Вандам и тогава осъзна, че ръката се спуска за удар. Изви се и нещо го удари отстрани по главата и отскочи от рамото му. Вандам извика от болка и дясната му ръка се схвана. Ръката на другия се вдигна отново. Вандам пристъпи напред и несръчно посегна към нападателя с лявата ръка. Фигурата отстъпи и пак удари и сега ударът падна право върху темето на Вандам. Той изпита мигновена остра болка, после загуби съзнание.


	Кемел прибра пистолета в джоба си и коленичи до проснатото тяло на Вандам. Първо докосна гърдите му и с облекчение усети силен пулс. Чевръсто свали сандалите на Вандам, после чорапите му, сви ги на топка и я натика в устата на изпадналия в несвяст мъж. Това щеше да му попречи да извика. После го преобърна, скръсти китките зад гърба му и ги завърза с въжето. Омота глезените му с другия край на въжето. Накрая го завърза за едно дърво.
	Подир няколко минути Вандам щеше да дойде на себе си, обаче щеше да установи, че не може да помръдне. Нито да вика. Щеше да остане тук, докато някой не се препъне в него. Кога беше вероятно това да се случи? Обикновено в тези храсталаци имаше хора — младежи с приятелки и войници с техните момичета, но тази вечер със сигурност имаше достатъчно движение, та да ги подплаши. Имаше възможност някоя закъсняла двойка да забележи Вандам или да го чуе да стене… Кемел трябваше да поеме този риск, нямаше смисъл да се мотае наоколо и да се тревожи.
	Реши набързо да погледне лодката. Тихо пристъпи по пътеката към _Джихан_. Вътре светеше, ала зад портовете бяха спуснати завески. Изкушаваше се да се качи на борда, обаче искаше първо да се посъветва със Садат, защото не беше сигурен какво трябва да се направи.
	Обърна се и тръгна към колата.


	— Алекс ми е разказал всичко за теб, Елен — рече Соня с усмивка.
	Елен й се усмихна в отговор. Това ли беше приятелката на Волф, собственица на лодката? Волф живееше с нея? Очакваше ли я толкова рано? Защо нито един от двамата не беше ядосан, учуден или смутен? Колкото да каже нещо, Елен попита:
	— Направо от _Ча-ча_ ли идваш?
	— Да.
	— И как беше?
	— Както винаги — изтощително, вълнуващо, успешно.
	Явно Соня не беше скромна жена.
	Волф й поднесе чаша шампанско. Соня я взе, без да го погледне.
	— Значи работиш в бакалията на Микис? — попита тя Елен.
	— Всъщност не — отговори Елен, като си мислеше: „да не би наистина да те интересува?“ — Помагах му няколко дни, това е. Роднини сме.
	— Така че ти си гъркиня?
	— Да.
	Празните приказки дадоха на Елен увереност. Страхът й понамаля. Каквото и да се случеше, нямаше вероятност Волф да я заплаши с ножа и да я насили в присъствието на една от най-известните жени в Египет. Соня й даваше поне малко отдих. Уилям възнамеряваше да хване Волф преди полунощ…
	Полунощ!
	Почти беше забравила. В полунощ Волф щеше да се свърже по радиото с врага и да предаде подробностите за отбранителната линия. Къде обаче беше радиото? Тук, на лодката? А ако беше другаде, Волф трябваше скоро да излезе. Ако радиото беше тук, щеше ли той да прати съобщение пред Елен и Соня? Какво беше наумил?
	Волф седна до Елен. Тя се почувства леко застрашена с двамата от двете й страни.
	— Какъв щастливец съм аз — рече Волф, — седя си тук с двете най-красиви жени в Кайро.
	Елен гледаше право напред, без да знае какво да каже.
	— Соня, не е ли красива?
	— О, да — отговори Соня, докосна лицето на Елен, после я улови за брадичката и извърна главата й. — Как мислиш, Елен, аз красива ли съм?
	— Разбира се.
	Елен се умисли. Ставаше все по-странно. Като че ли…
	— Толкова се радвам — продължи Соня и положи длан върху коляното й.
	И тогава Елен разбра.
	Всичко си дойде на място: търпението на Волф, фалшивата му любезност, лодката, неочакваната поява на Соня… Елен осъзна, че съвсем не е в безопасност. Страхът й от Волф се върна, по-силен от преди. Двамата искаха да я използват и тя нямаше избор, трябваше да лежи тук, да мълчи и да не се противи, докато те правят каквото желаят. Волф с ножа в ръка…
	Стига.
	„Няма да се плаша. Мога да понеса да ме мачкат двама развратни стари глупци. Тук е заложено нещо повече. Забравям за безценното си телце, мисля за радиото и как да попреча на Волф да го използва.“
	Тази история с тройката можеше да се превърне в предимство.
	Елен тайничко погледна часовника си. До полунощ оставаше четвърт час. Вече беше твърде късно да разчита на Уилям. Тя, Елен, единствена можеше да спре Волф.
	И смяташе, че знае как.
	Волф и Соня си размениха погледи, като сигнал. Всеки с ръка на коляното на Елен, двамата се приведоха пред нея и се целунаха.
	Тя ги гледаше. Дълга, лъстива целувка. „Какво очакват да направя“, запита се Елен.
	Двамата се разделиха.
	Волф целуна Елен по същия начин. Тя не се възпротиви. После усети ръката на Соня върху брадичката си. Соня обърна лицето на Елен към себе си и я целуна по устните.
	Елен затвори очи и си помисли: „няма да ме нарани, няма да ме нарани“.
	Наистина, не я нарани, но беше странно жена да я целува толкова нежно.
	„Някак трябва да овладея тази ситуация“, рече си Елен.
	Соня разтвори блузата си. Имаше големи мургави гърди. Волф сведе глава и пое зърното й с уста. Елен усети как Соня натиска главата й надолу. Разбра, че трябва да действа като Волф. Направи го. Соня изстена.
	Всичко това беше за удоволствие на Соня: очевидно това беше нейна фантазия, неин каприз; сега тя се задъхваше и пъшкаше, не Волф. Елен се боеше, че Волф може всеки момент да ги остави и да отиде при радиото си. Докато механично любеше Соня, Елен мислеше как да подлуди Волф от страст.
	„Трябва да го държа по-далече от радиото.“
	Какъв беше _ключът_ към всичко това? Какво искаха те _всъщност_?
	Отмести лице от Соня и целуна Волф. Той извърна устни към нея. Елен намери ръката му и я притисна между бедрата си. Той задиша дълбоко. „Най-сетне проявява интерес“, каза си Елен.
	Соня опита да ги раздели.
	Волф я погледна и силно я зашлеви през лицето.
	Елен зяпна от изненада. Това ли беше ключът? Явно беше някаква тяхна игра, това трябваше да е.
	Волф върна вниманието си към Елен. Соня отново се помъчи да се намести между тях.
	Този път Елен я удари.
	Соня изстена гърлено.
	„Направих го, разгадах играта, _владея_ ги“, каза си Елен.
	Забеляза, че Волф си поглежда часовника.
	Внезапно се изправи. Двамата се втренчиха в нея. Елен вдигна ръце и бавно издърпа роклята над главата си, захвърли я настрани и остана по черно бельо и чорапи. Започна нежно да се докосва, прокара ръце между бедрата си и по гърдите си. Забеляза как изражението на Волф се промени — самоконтролът му изчезна и той я загледа с широко отворени очи, с копнеж. Беше напрегнат, замаян. Облиза устни. Елен вдигна левия си крак, стъпи с обувката с висок ток между гърдите на Соня и я бутна назад. После сграбчи главата на Волф и я притегли към корема си.
	Соня почна да целува стъпалото й.
	Волф издаде някакъв звук между стон и въздишка и зарови лице между бедрата на Елен.
	Елен погледна часовника си.
	Беше полунощ.


>>	Двадесет и трета глава

	Елен лежеше по гръб в леглото, гола. Беше съвършено неподвижна, скована, мускулите й бяха напрегнати. Гледаше право нагоре, към бледия таван. От дясната й страна лежеше Соня с прострени нашироко ръце и крака; спеше дълбоко и хъркаше. Дясната й ръка беше отпусната на хълбока на Елен. Волф лежеше отляво, на една страна с лице към нея и сънливо я галеше.
	„Добре, това не ме уби“, мислеше Елен.
	Цялата игра беше да приемат и да отблъскват Соня. Колкото повече Елен и Волф я отблъскваха и нагрубяваха, толкова повече я възбуждаха, докато най-сетне Волф отблъсна Елен и люби Соня. Очевидно двамата познаваха този сценарий добре, бяха го правили и преди.
	Удоволствието за Елен беше твърде малко, ала тя не се почувства зле, не се погнуси, не беше унизена. По-скоро се чувстваше предадена и то от себе си. Беше като да заложи подарено от любим бижу или да отреже дългите си коси и да ги продаде, или да прати малко дете да работи в мелница. Беше злоупотребила със себе си. А най-лошото беше, че стореното от нея беше логичната кулминация на досегашния й живот: през осемте години, откакто напусна дома си, тя се движеше по хлъзгавия наклон към проституцията, и сега най-сетне стигна там.
	Галенето престана и тя погледна лицето на Волф. Очите му бяха затворени. Той заспиваше.
	Елен се питаше какво се е случило с Вандам.
	Нещо се беше объркало. Навярно беше изгубил колата на Волф от поглед в Кайро. Може би беше претърпял пътна злополука. Каквато и да беше причината, Вандам вече не я наглеждаше. Елен беше сама.
	Успяла бе да накара Волф да забрави излъчването на сигнала до Ромел, ала какво щеше да му попречи да го прати в друга нощ? Елен трябваше да се добере до Главната квартира и да каже на Джейкс къде може да намери Волф. Трябваше да се измъкне веднага, да открие Джейкс, да го накара да измъкне хората си от леглата им…
	Щеше да отнеме твърде много време. Волф можеше да се събуди, да види, че я няма, и отново да изчезне.
	Радиото тук ли беше, на тази лодка, или другаде? Това можеше да реши всичко.
	Спомни си нещо, което Вандам каза предната вечер — сякаш наистина беше само преди няколко часа? „Ако се добера до ключа към _Ребека_, мога да излъча по радиото вместо него… Мога напълно да преобърна хода на войната…“
	„Може би аз ще успея да намеря ключа“, каза си Елен.
	Уилям беше обяснил, че това е лист, където се описва как се кодират съобщения чрез книгата.
	Елен осъзна, че сега има възможността да установи къде са и радиото, и ключът.
	Трябваше да претърси лодката.
	Елен не помръдна. Отново я обзе страх. Ако Волф забележи, че тя е тършувала… Спомни си теорията му за човешката природа: светът се дели на господари и роби. Животът на роба не струва нищо.
	„Не“, рече си тя; „ще си тръгна оттук на сутринта, съвсем нормално и после ще кажа на британците къде да намерят Волф, и те ще атакуват лодката, и…“
	А ако Волф си е отишъл дотогава? А ако радиото го няма?
	Сега Волф дишаше бавно и равномерно — спеше дълбоко. Елен се пресегна, нежно вдигна отпуснатата ръка на Соня и я премести от хълбока си на чаршафа. Соня не помръдна.
	Вече никой от двама не докосваше Елен. Голямо облекчение.
	Тя бавно седна.
	Изместването на теглото върху дюшека обезпокои и двамата. Соня изсумтя, вдигна глава, обърна я на другата страна и отново захърка. Волф се търкули по гръб, без да отваря очи.
	Бавно, простенвайки с всяко помръдване на дюшека, Елен се обърна и застана на ръце и колене, с лице към горния край на леглото. Започна болезнено да пълзи назад: дясно коляно, лява ръка, ляво коляно, дясна ръка. Наблюдаваше лицата на двамата спящи. Краят на леглото като че беше на километри. Тишината кънтеше в ушите й като гръм. Лодката се залюля при минаването на някаква баржа и Елен успя бързо да се измъкне от леглото под прикритието на това движение. Остана като вкопана на място и се взря в двамата, докато лодката спря да се движи. Те продължаваха да спят.
	„Откъде да започне претърсването?“ Елен реши да е методична, да започне от носа и да се движи назад. В носа се намираше банята. Изведнъж Елен усети, че бездруго й се налага да иде там. Мина на пръсти през спалнята и влезе в миниатюрната баня.
	Докато седеше на тоалетната, тя се огледа. Къде може да се скрие едно радио? Всъщност Елен не знаеше колко е голямо радиото — колкото куфар? Куфарче? Ръчна чанта? Тук имаше мивка, малка вана, шкаф на стената. Изправи се и отвори шкафа. Имаше принадлежности за бръснене, хапчета и ролка бинт.
	Радиото не беше в банята.
	Елен не се осмели да претърси спалнята, докато двамата спят, още не. Прекоси я и мина зад завесите в дневната. Огледа бързо всичко наоколо. Усещаше необходимост да бърза и се насили да остане спокойна и внимателна. Започна отдясно. Имаше диван. Елен лекичко почука по основата му: стори й се, че звучи кухо. Радиото можеше да е долу. Опита да го вдигне и не успя. Погледна край ъгъла и видя, че е завинтен за пода. Захванат беше стегнато. Радиото нямаше как да е там. После имаше висок шкаф. Елен внимателно го отвори. Шкафът скръцна и тя застина. Откъм спалнята се чу пъшкане. Елен зачака Волф да изскочи иззад завесите и да я залови на местопрестъплението. Нищо не се случи.
	Тя надзърна в шкафа. Имаше метла, бърсалки за прах, почистващи препарати и фенерче. Нямаше радио. Елен затвори вратата. Тя пак скръцна.
	Отиде в кухненското помещение. Трябваше да отвори шест по-малки шкафчета. Те съдържаха съдове, храна в консерви, тигани, чаши, кафе, чай, ориз и кърпи. Под мивката имаше кофа за кухненските отпадъци. Елен надникна в сандъка за лед. Вътре имаше една бутилка шампанско. Имаше и няколко чекмеджета. Дали радиото беше достатъчно малко, та да се побере в чекмедже? Елен отвори едно. Тракането на приборите изопна нервите й. Никакво радио. Още едно чекмедже: грамадна сбирка подправки и есенции в бурканчета, от ванилия до къри — някой обичаше готвенето. Трето чекмедже: кухненски ножове.
	До кухнята имаше малко писалище с капак. Под него стоеше куфар. Елен го вдигна. Тежеше. Отвори го. Вътре беше радиото.
	Сърцето й прескочи един удар.
	Куфарът беше обикновен, прост, с две закопчалки, кожена дръжка и подсилени ъгли. Радиото отлично прилягаше в куфара, все едно беше правен за него. Върху радиото под капака имаше малко място, където лежеше книга. Твърдите корици бяха отпрани, за да се хване под капака. Елен взе книгата и зачете: „Миналата нощ сънувах, че отново съм отишла в Мандърли.“ Това беше _Ребека_.
	Разлисти книгата. По средата имаше нещо между страниците. Елен остави книгата да се разтвори и на пода падна лист. Тя се наведе и го взе. Беше списък с числа и дати и няколко думи на немски. Със сигурност представляваше ключ към кода.
	Елен държеше в ръка това, което беше нужно на Вандам, за да преобърне хода на войната.
	Изведнъж бремето на отговорността я смаза.
	„Без този лист“, рече си тя, „Волф не може да праща съобщения на Ромел — а ако изпраща нешифровани съобщения, немците ще се усъмнят в тяхната автентичност и ще се притеснят, че Съюзниците са ги подслушали… Без този лист Волф беше ненужен. А с него Вандам можеше да спечели войната.“
	Трябваше да вземе ключа и веднага да избяга.
	Спомни си, че е съвсем гола.
	Това я извади от унеса. Роклята й беше на дивана, захвърлена и смачкана. Тя прекоси лодката, остави книгата и ключа, взе роклята и я нахлузи през главата си.
	Леглото скръцна.
	Иззад завесите се чу шум, който не можеше да сбърка — някой стана, някой тежък, трябва да беше той. Елен застина, парализира се. Чу как Волф приближава завесите, после се отдалечава. Чу вратата на банята.
	Нямаше време да облича бельо. Грабна чантата си с книгата и ключа. Чу Волф да излиза от банята. Приближи стълбата и хукна нагоре, токчетата на обувките й чаткаха като картечен откос по дървените стъпала. Хвърли поглед надолу и видя Волф да се появява иззад завесите и да я зяпа изумено. Очите му се отместиха към отворения куфар на пода. Елен насочи вниманието си от него към люка. Беше затворен отвътре с два болта. Плъзна ги встрани. С крайчеца на окото си зърна Волф да се стрелва към стълбата. Бутна люка и се измъкна навън. Когато се изправи на палубата, видя Волф да се катери по стълбата. Бързо се наведе и вдигна тежкия дървен капак. Когато дясната ръка на Волф сграбчи ръба на отвора, Елен стовари капака върху пръстите му с всичка сила. Чу се болезнен рев. Елен притича през палубата и по трапа.
	Трапът представляваше просто една дъска, водеща от лодката към брега на реката. Елен се наведе, вдигна единия край на дъската и я хвърли в реката.
	Волф се подаде през люка. Лицето му представляваше маска от болка и гняв.
	Като го видя да търчи през палубата, Елен изпадна в паника. „Той е гол, не може да ме гони“, каза си тя. Волф полетя през парапета на лодката.
	„Няма да успее!“
	Волф кацна на крайчеца на брега и заразмахва ръце да запази равновесие. Внезапно обзета от храброст, Елен хукна към него и — преди още той да се е закрепил — го тласна във водата.
	Обърна се и побягна по пътеката.
	Когато стигна долния й край, водещ към улицата, спря и погледна назад. Сърцето й вече блъскаше в гърдите и тя дишаше болезнено и насечено. Изпита тържество, когато видя как мокрият гол Волф се измъква от реката на тинестия бряг. Вече се зазоряваше: той не можеше да я преследва в такъв вид. Елен се обърна по посока на улицата, затича и се сблъска с някого.
	Силни ръце я сграбчиха в яка хватка. Елен се пребори отчаяно, освободи се, но онзи пак я хвана. Загубата я сломи — „след всичко това“, рече си тя, „след всичко“.
	Нападателят я обърна, сграбчи ръцете й и я поведе към лодката. Видя, че Волф се задава към нея. Пак почна да се бори, ала мъжът, който я държеше, обхвана гърлото й с ръка. Елен зина да извика за помощ, но преди да успее да издаде и звук, мъжът бръкна в гърлото й и я задави.
	Волф се приближи и попита:
	— Кой си ти?
	— Кемел. А ти трябва да си Волф.
	— Слава Богу, че си тук.
	— В беда си, Волф — обясни мъжът на име Кемел.
	— По-добре ела в лодката. Ох, мамка му, тя изхвърли проклетата дъска. — Волф погледна реката и видя дъската да плава близо до лодката. — По-мокър няма да стана — прецени той. Плъзна се по брега, влезе във водата, взе дъската, хвърли я на сушата и се измъкна подире й. Положи я между лодката и брега.
	— Насам.
	Кемел подкара Елен по трапа, през палубата и надолу по стълбата.
	— Остави я тук — каза Волф и посочи дивана.
	Кемел побутна Елен към дивана, без да проявява грубост, и я накара да седне.
	Волф мина зад завесите и се върна след миг с голяма хавлия. Почна да се подсушава. Изглежда, ни най-малко не се стесняваше от голотата си.
	Елен с изненада установи, че Кемел е доста дребен човек. От начина, по който я сграбчи, тя си представяше, че е с телосложението на Волф. Беше мургав, хубав арабин. Неловко гледаше встрани от Волф.
	— Къде е Соня? — попита той.
	— В леглото — отвърна Волф и врътна глава по посока на завесите. — Може да проспи и земетресение, ако е мърсувала цяла нощ.
	Елен забеляза, че Кемел се смущава от подобни изрази и навярно губи търпение заради лекомислието на Волф.
	— В беда си — повтори той.
	— Знам. Предполагам, че тя работи за Вандам.
	— Не знам нищо за това. Посред нощ ми се обади моят човек, който беше на пост на пътеката. Вандам дошъл и го пратил да вика подкрепление.
	Волф беше потресен.
	— Колко близо! — Изглеждаше разтревожен. — Къде е Вандам сега?
	— Още е навън. Ударих го по главата и го вързах.
	Сърцето на Елен се сви. Вандам беше навън, в храстите, ранен и обездвижен — и никой друг не знаеше къде се намира. В крайна сметка всичко се оказа напразно.
	Волф кимна.
	— Вандам я е проследил дотук. Излиза, че двама души знаят за това място. Ако остана, ще се наложи да ги убия.
	Елен потрепери — той говореше за убийството с такава лекота. „Господари и роби“, спомни си тя.
	— Няма да е добре — възрази Кемел. — Ако убиеш Вандам, накрая ще лепнат убийството на мен. Ти можеш да заминеш, обаче аз трябва да живея в този град. — Той помълча и огледа Волф с присвити очи. — А ако убиеш и мен, остава ти човекът, който ми телефонира снощи.
	— Следователно… — подзе Волф и издаде ядно сумтене. — Нямам избор. Трябва да замина. Проклятие.
	Кемел кимна.
	— Заминеш ли, струва ми се, че ще успея да покрия нещата. Обаче искам нещо от теб. Спомни си причината, поради която ти помагахме.
	— Искате да разговаряте с Ромел.
	— Да.
	— Ще пратя съобщение утре вечер, тоест — довечера. Дявол да го вземе, почти не съм спал. Кажи ми какво искате да предам и аз…
	— Не става така — прекъсна го Кемел. — Искаме да го направим сами. Искаме твоето радио.
	Волф се свъси. Елен осъзна, че Кемел е бунтовник националист, който работи — или опитва да работи — заедно с немците.
	— Можем да пратим и твоето съобщение вместо теб… — додаде той.
	— Не е нужно — отговори Волф. Явно беше взел решение. — Имам още едно радио.
	— Договорихме се значи.
	— Ето радиото — каза Волф и посочи отворения куфар, който още лежеше на пода, където Елен го остави. — Вече е настроено на нужната дължина. Трябва само да предавате в полунощ, която и да е нощ.
	Кемел отиде да разгледа радиото. Елен се питаше защо Волф не каза нищо за _Ребека_. Прецени, че не го е грижа дали Кемел ще се добере до Ромел, а дадеше ли му кода, рискуваше Кемел да го каже другиму. Волф отново играеше на сигурно.
	— Къде живее Вандам?
	Кемел даде адреса.
	„Сега пък какво иска“, запита се Елен.
	— Женен е, предполагам — каза Волф.
	— Не.
	— Ерген. Дявол да го вземе.
	— Не е ерген — обясни Кемел, докато разглеждаше радиото. — Вдовец е. Жена му е била убита в Крит миналата година.
	— Деца?
	— Да. Момченце на име Били, така ми казаха. Защо?
	Волф сви рамене.
	— Любопитно ми е. Малко съм обсебен от мъжа, който беше толкова близо до това да ме хване.
	Елен беше сигурна, че лъже.
	Кемел, явно доволен, затвори куфара. Волф му каза:
	— Дръж я под око за минутка, ако обичаш.
	— Разбира се.
	Волф тръгна нанякъде, после се върна. Беше забелязал, че Елен още държи Ребека. Пресегна се и взе книгата от ръката й. Изчезна зад завесите.
	Елен се замисли: „ако кажа на Кемел за кода, може би той ще накара Волф да му го даде, а може би после Вандам ще го измъкне от него — но какво ще стане с мен?“
	Кемел се обърна към нея.
	— Какво…
	Млъкна внезапно, когато Волф се върна с дрехите си и почна да се облича.
	— Имаш ли позивна? — попита Кемел.
	— Сфинкс — кратко отвърна Волф.
	— Код?
	— Няма код.
	— Какво имаше в книгата?
	Волф явно се ядоса.
	— Код. Обаче няма да ти го дам.
	— Трябва ни.
	— Не мога да ти го дам. Трябва да си поемете рисковете и да предавате открито.
	Кемел кимна.
	Внезапно в ръката на Волф се появи нож.
	— Недей да спориш. Знам, че в джоба си имаш пистолет. Запомни, ако стреляш, ще трябва да се обясняваш с британците за този куршум. По-добре е сега да си вървиш.
	Кемел се обърна, без да отговори, качи се по стълбата и излезе през люка. Елен чу стъпките му горе. Волф приближи до порта и загледа как Кемел се отдалечава по пътеката.
	Прибра ножа и закопча ризата си върху канията. Обу обуща и здраво ги завърза. Взе книгата от съседната стая, извади отвътре листа с ключа, смачка го на топка, пусна топката в голям стъклен пепелник, извади кибрит от кухненското чекмедже и запали хартията.
	„Сигурно при другото радио има друг ключ“, прецени Елен.
	Волф наблюдаваше пламъка, за да се увери, че листът е напълно изгорял. Погледна романа, все едно преценяваше дали да изгори и него, после отвори порта и го хвърли в реката.
	Взе от шкафа малък куфар и почна да събира разни неща.
	— Къде отиваш? — попита Елен.
	— Ще разбереш. И ти идваш с мен.
	— О, не.
	Какво щеше да й стори? Беше я заловил, че го мами — дали вече си представяше подходящо наказание? Елен се чувстваше много уморена и уплашена. Нито едно от нещата, с които се залови, не свършиха добре. В един момент тя се боеше просто от това, че ще й се наложи да прави секс с Волф. А сега я застрашаваха толкова повече неща. Замисли се дали да не опита пак да избяга — предишния път почти успя — ала вече нямаше сили.
	Волф продължаваше да си събира багажа. Елен видя част от своите дрехи на пода и си спомни, че не се беше облякла нормално. „Ето ги гащичките, чорапите, сутиена.“ Реши да ги облече. Изправи се и се измъкна от роклята. Наведе се да си събере бельото. Щом се изправи, Волф я прегърна. Грубо я целуна по устните, без да го е грижа, че тя не отговаря. Тикна ръка между краката й и вкара пръста си в нея. После го измъкна от вагината и го вкара в ануса й. Тя се стегна. Волф натисна по-дълбоко и Елен пое дълбоко въздух заради болката.
	Той я погледна в очите.
	— Знаеш ли, мисля, че бих те взел с мен, дори и да нямах полза от това.
	Елен затвори очи. Чувстваше се унизена. Волф рязко се дръпна от нея и продължи да опакова нещата си.
	Тя се облече.
	Когато Волф се приготви, огледа наоколо за последен път и каза.
	— Да вървим.
	Елен го последва на палубата. Питаше се какви ли са плановете му за Соня.
	Сякаш знаеше за какво мисли тя, Волф се обади:
	— Не обичам да прекъсвам разкрасяващия сън на Соня. — Той се ухили. — Размърдай се.
	Тръгнаха по пътеката. „Защо оставя Соня“, питаше се Елен. Не можеше да разбере причината, ала знаеше, че е нещо безсърдечно. „Волф е съвършено безскрупулен човек“, каза си тя; потрепери при тази мисъл, понеже се намираше в негова власт.
	Чудеше се дали би могла да го убие.
	Волф носеше куфара в лявата си ръка, а с дясната стискаше мишницата на Елен. Свърнаха от пътеката, излязоха на улицата и приближиха колата на Волф. Той отключи вратата откъм шофьорското място и накара Елен да прекрачи скоростния лост, за да седне от другата страна. Влезе подире й и запали двигателя.
	Беше същинско чудо, че колата е още цяла, след като беше нощувала на улицата — нормално щеше да е всички подвижни части да са откраднати, включително колелата. „Волф има целия късмет на света“, рече си Елен.
	Потеглиха. Елен се питаше къде ли отиват. Където и да беше, второто радио на Волф се намираше там, заедно с още един екземпляр на _Ребека_ и още един ключ. „Стигнем ли, ще трябва да опитам пак“, изнурено помисли Елен. Сега всичко зависеше от нея. Волф беше напуснал лодката и Вандам нямаше какво да направи, дори и някой да го развържеше. Елен сама трябваше да се постарае да попречи на Волф да се свърже с Ромел и да открадне ключа, ако може. Идеята беше нелепа, все едно стреляш по луната. Всичко, което Елен всъщност искаше, беше да се отърве от този зъл, опасен мъж, да се прибере у дома, да забрави всякакви шпиони, кодове, войни и отново да се почувства в безопасност.
	Замисли се как баща й върви към Йерусалим и разбра, че трябва да опита.
	Волф спря колата. Елен осъзна къде се намират.
	— Това е къщата на Вандам!
	— Да.
	Тя се втренчи във Волф и опита да разгадае лицето му.
	— Но Вандам не е тук.
	— Не е — отговори Волф и се усмихна мрачно. — Били обаче е тук.


>>	Двадесет и четвърта глава

	Ануар ал-Садат беше доволен от радиото.
	— Това е _Халикрафтър/Скайчалънджър_ — каза той на Кемел. — Американско.
	Включи го за проба и обяви, че е много мощно.
	Кемел обясни, че трябва да излъчва в полунощ на зададената честота и че позивната е Сфинкс. Каза, че Волф е отказал да даде кода и те ще трябва да поемат риска да предават открито.
	Скриха радиото във фурната в кухнята на къщичката.
	Кемел напусна дома на Садат и се отправи от Кубри ал-Кубба обратно към Замалек. По пътя обмисли как да прикрие участието си в събитията от отминалата нощ.
	Историята му трябваше да съвпада с тази на сержанта, пратен от Вандам за помощ, затова се налагаше да признае, че е приел телефонното обаждане. Може би щеше да каже, че преди да вдигне под тревога англичаните, е отишъл лично на лодката да проучи, в случай че „майор Вандам“ е самозванец. И после какво? Претърсил пътеката и храстите за Вандам и на свой ред бил ударен по главата. Бедата беше, че нямаше как да е лежал в несвяст през цялото това време. Затова се налагаше да добави, че е бил вързан. Да, щеше да каже, че е бил вързан и едва сега е успял да се отърве. После двамата с Вандам щяха да отидат на лодката и да установят, че тя е празна.
	Вършеше работа.
	Паркира колата и тръгна внимателно по пътеката край реката. Надзъртайки в храсталаците, той си спомни приблизително къде беше оставил Вандам. Навлезе в гъсталака на тридесетина метра оттам. Легна на земята и се отъркаля, за да изцапа дрехите си, после натри лицето си с малко пясък и разроши коса. Накрая, докато търкаше китките си, за да изглеждат наранени, тръгна да търси Вандам.
	Намери го, точно където го беше оставил. Възлите още бяха стегнати и тапата още беше на място. Вандам гледаше Кемел с широко отворени очи.
	— Мили Боже, и вас са пипнали! — възкликна Кемел.
	Наведе се, извади тапата и се залови да развързва Вандам.
	— Сержантът се свърза с мен — обясни той. — Слязох тук да ви търся и следващото, което помня, е как се будя овързан, със запушена уста и с главоболие. Беше преди часове. Току-що се освободих.
	Вандам не каза нищо.
	Кемел захвърли въжето настрани. Вандам сковано се изправи.
	— Как се чувствате? — попита Кемел.
	— Добре.
	— Да вървим на лодката и да разберем какво ще открием там — каза Кемел и се обърна.


	Когато Кемел беше с гръб към него, Вандам пристъпи напред и го удари възможно най-силно с ръба на дланта си в тила. Ударът можеше да убие Кемел, ала Вандам не го беше грижа. Вандам беше лежал вързан и със запушена уста, не можеше да вижда пътеката, обаче беше успял да чуе „Аз съм Кемел. Ти трябва да си Волф.“ Затова знаеше, че Кемел го е предал. А Кемел очевидно не беше обмислил тази възможност. Откакто дочу разменените думи, Вандам закипя и целият му удържан гняв се изля в удара.
	Кемел се просна на земята вцепенен, Вандам го обърна, претърси го и намери оръжието. Използва въжето, с което неговите ръце бяха завързани досега, и върза ръцете на Кемел зад гърба му. После взе да го шамаросва, докато онзи се свести.
	— Ставай.
	Кемел го погледна безизразно, после в очите му се появи страх.
	— Какво правите?
	Вандам го ритна.
	— Ритам те. Ставай.
	Кемел с труд се изправи.
	— Обърни се.
	Кемел се обърна. Вандам го улови за яката с лявата ръка, докато с дясната държеше пистолета.
	— Мърдай.
	Отправиха се към лодката. Вандам побутваше Кемел напред, по трапа и през палубата.
	— Отвори люка.
	Кемел пъхна тока на обувката си в дръжката на люка и го повдигна.
	— Слизай.
	Кемел заслиза по стълбата нескопосно заради вързаните ръце. Вандам се приведе да погледне вътре. Нямаше никого. Слезе бързо. Избутвайки Кемел на една страна, той дръпна завесата и покри помещението зад нея с пистолета.
	Видя спящата в леглото Соня.
	— Влизай — нареди той на Кемел.
	Кемел влезе и застана до горния край на леглото.
	— Събуди я.
	Кемел докосна Соня с крак. Тя се обърна, търкулна се по-далеч от него, но не отвори очи. Вандам смътно отбеляза, че е гола. Пресегна се и я стисна за носа. Соня веднага отвори очи и седна. Изглеждаше ядосана. Позна Кемел, после видя Вандам с пистолета.
	— Какво става? — попита тя.
	После двамата с Вандам произнесоха едновременно:
	— Къде е Волф?
	Вандам беше съвсем сигурен, че тя не се преструва. Вече беше ясно, че Кемел е предупредил Волф и Волф е избягал, без да събуди Соня. Навярно беше взел и Елен със себе си, макар Вандам да не проумяваше защо.
	Вандам опря дулото на пистолета точно под лявата гърда на Соня. Обърна се към Кемел.
	— Ще ти задам въпрос. Ако отговориш погрешно, тя умира. Разбрано?
	Кемел кимна напрегнато.
	— Волф прати ли съобщение по радиото в полунощ? — попита той.
	— Не! — изпищя Соня. — Не, не прати, не прати!
	— _Какво_ е ставало тук? — попита Вандам и зачака със страх отговора.
	— Легнахме си.
	— Кои?
	— Волф, Елен и аз.
	— Заедно?
	— Да.
	Значи това било. А Вандам си мислеше, че Елен е в безопасност, защото има друга жена! Това обясняваше трайния интерес на Волф към Елен: двамата я искаха за своята тройка. На Вандам му призля от погнуса не заради онова, което бяха правили, а защото Елен се бе принудила да участва заради него.
	Отпъди тази мисъл от ума си. Дали Соня казваше истината — че Волф не е успял да предаде съобщение по радиото нощес? Вандам не можеше да измисли как да провери. Можеше само да се надява да е вярно.
	— Обличай се — каза той на Соня.
	Тя се измъкна от леглото и припряно навлече рокля. Държейки и двамата под прицел, Вандам отиде в носа на лодката и надзърна през вратата. Видя малка баня с два тесни порта.
	— Влизайте вътре. И двамата.
	Кемел и Соня влязоха в банята. Вандам затвори вратата и се зае да претърсва лодката. Отвори всички шкафове и чекмеджета и изсипа съдържанието им на земята. Смъкна завивките от леглото. С остър кухненски нож наряза дюшека и тапицерията на дивана. Прерови всички книжа в писалището. Намери голям стъклен пепелник пълен с овъглена хартия, и я разрови, обаче тя беше съвсем изгоряла. Изпразни сандъка за лед. Качи се на палубата и претърси и шкафовете там. Провери целия корпус отвън за въже, което виси във водата.
	След половин час беше убеден, че на лодката няма нито радио, нито екземпляр от романа _Ребека_, нито ключ.
	Пусна двамата пленници от банята. В един от шкафовете на палубата беше намерил въже. Върза китките на Соня, после я завърза за Кемел.
	Накара ги да слязат от лодката, да минат пътеката и да излязат на улицата. Вървяха до моста, където Вандам спря такси. Настани Соня и Кемел на задната седалка под дулото на пистолета и се настани отпред, до зяпналия от уплаха шофьор арабин.
	— Главната щабквартира — нареди той.
	Двамата пленници трябваше да бъдат разпитани, ала всъщност въпросите бяха само два.
	Къде е Волф?
	И къде е Елен?


	Сядайки в колата, Волф улови китката на Елен. Тя опита да се измъкне, обаче хватката му беше твърде силна. Волф измъкна ножа и лекичко го прокара по опакото на ръката й. Ножът беше много остър. Елен се взираше ужасено в ръката си. Първо имаше просто една черта, като надраскана с молив. После в прореза бликна кръв и тя изпита остра болка. Пое дълбоко въздух.
	— Ще се държиш много близо до мен и няма да говориш.
	Внезапно Елен се изпълни с омраза към него. Погледна го в очите.
	— Иначе ще ме накълцаш ли? — попита тя с цялото презрение, което успя да събере.
	— Не. Иначе ще накълцам Били.
	Пусна ръката й и излезе от колата. Елен не помръдна. Чувстваше се безпомощна. Какво можеше да направи срещу този силен и безмилостен мъж? Взе кърпичка от чантата си и уви с нея кървящата си ръка.
	Волф нетърпеливо отиде от нейната страна на колата и отвори вратата. Улови я под мишницата и я накара да излезе. После пресече улицата по посока на къщата на Вандам, без да пуска Елен.
	Минаха по късата алея и позвъниха. Елен си спомни последния път, когато стоя под този портик в очакване вратата да се отвори. Струваше й се, че оттогава са минали години, а бяха само няколко дни. После беше научила, че Вандам е женен и жена му е починала; бяха се любили; той не й прати цветя — как можа да вдигне толкова шум за това? — и бяха намерили Волф, и…
	Вратата се отвори. Елен позна Джафар. Слугата също си спомни за нея и поздрави:
	— Добро утро, госпожице Фонтана.
	— Здравей, Джафар.
	— Добро утро, Джафар — каза Волф. — Аз съм капитан Александър. Майорът ме помоли да намина. Пусни ни вътре, ако обичаш.
	— Разбира се, сър.
	Джафар отстъпи встрани. Волф, все още стиснал Елен, влезе в къщата. Джафар затвори вратата. Елен си спомни настланото с плочи антре.
	— Господин майорът е добре, надявам се… — каза Джафар.
	— Да, отлично. Но не може да се върне у дома тази сутрин, затова ме помоли да дойда, да ти кажа, че е добре и да откарам Били на училище.
	Елен беше потресена. Ужасно — Волф щеше да отвлече Били. Тя трябваше да се досети, още щом Волф спомена името на момчето — та това беше немислимо, тя не биваше да го допуска! Какво можеше да направи? Искаше да извика: „Не, Джафар, той лъже, взимай Били и се махай оттук, бягай, бягай!“ Ала Волф имаше нож, а Джафар беше стар и Волф щеше да вземе Били така или иначе.
	Джафар се поколеба.
	— Добре, Джафар, стегни се — каза Волф. — Нямаме цял ден на разположение.
	— Да, сър — отвърна Джафар по рефлекса на египетските слуги, когато европейците им заговорят с властен тон. — Били довършва закуската си в момента. Бихте ли почакали тук малко?
	Той отвори вратата на дневната.
	Волф избута Елен в стаята и най-сетне я пусна. Елен огледа тапицерията, тапетите, мраморната камина и снимката на Анджела Вандам от списание _Татлър_: тези предмети изглеждаха призрачно, като нещо видяно в познат кошмар. „Анджела щеше да знае какво да прави“, рече си с прискърбие Елен. „Не ставайте смешен!“ щеше да каже тя; после властно щеше да вдигне ръка и да нареди на Волф да се маха от дома й. Елен тръсна глава да пропъди образа: Анджела щеше да е също толкова безпомощна, колкото беше и тя.
	Волф седна пред бюрото. Отвори едно чекмедже, извади бележник и молив и почна да пише.
	Елен се питаше какво може да направи Джафар. Възможно ли беше да телефонира в Главната квартира да се посъветва с бащата на Били? Египтяните с голяма неохота се обаждаха там, както знаеше Елен: на Джафар щеше да му е трудно да пробие телефонистите и секретарите. Тя се озърна и видя, че бездруго телефонът е тук, така че дори Джафар да опиташе да се обади, Волф щеше да разбере и да го спре.
	— Защо ме доведе тук? — проплака тя. Безсилието и страхът правеха гласа й остър.
	Волф вдигна поглед от бележника.
	— За да накараш момчето да не вдига шум. Предстои ни дълъг път.
	— Остави Били тук — примоли се тя. — Той е дете.
	— Детето на Вандам — уточни Волф с усмивка.
	— Той не ти е нужен.
	— Вандам може да отгатне къде отивам. Искам да си гарантирам, че няма да тръгне след мен.
	— Наистина ли мислиш, че той ще си стои у дома, докато синът му е с теб?
	Волф явно се позамисли.
	— Надявам се — рече той накрая. — Все едно, какво имам да губя? Ако не взема момчето, той със сигурност ще тръгне след мен.
	Елен с труд удържа сълзите си.
	— Никаква милост ли нямаш?
	— Милостта е упадъчно чувство — отговори Волф с блеснали очи. — Решаващо е скептичното отношение към морала. Краят на моралното разбиране на света, което повече не санкционира… — Явно цитираше някого.
	— Според мен — каза Елен — не правиш това, за да накараш Вандам да остане у дома. Правиш го от злоба. Мислиш за страданието, което ще му причиниш, и това ти харесва. Ти си жесток, извратен, противен човек.
	— Може би имаш право.
	— Ти си болен.
	— Достатъчно! — Волф леко почервеня. Като че ли се овладя с усилие. — Мълчи, докато пиша.
	Елен се помъчи да се съсредоточи. Тръгваха на дълъг път. Волф се боеше Вандам да не ги последва. Беше казал на Кемел, че има още едно радио, Вандам можеше и да разбере къде отиват. А в края на пътуването сигурно се намираха радиото, романът _Ребека_ и ключът. Тя някак трябваше да помогне на Вандам да ги проследи, за да може той да ги спаси и да вземе ключа. „Ако Вандам би могъл да се досети къде отиват, значи и аз бих могла“, каза си Елен. „Къде би държал Волф резервното радио? Някъде далеч. Може би го беше скрил преди да дойде в Кайро. Може да беше някъде в пустинята или някъде между Кайро и Асиут. Може…“
	Били влезе.
	— Здравей — обърна се той към Елен. — Донесе ли ми онази книга?
	Елен не знаеше за какво говори момчето.
	— Книга ли?
	Тя го гледаше и мислеше, че все още е малко дете въпреки обноските си на възрастен. Били беше облечен в сиви фланелени шорти и бяла риза; по гладката кожа на голите му ръце нямаше мъх. Носеше ученическа чанта и училищна вратовръзка.
	— Забравила си — рече той и я погледна сякаш го е предала. — Щеше да ми заемеш една детективска история от Сименон.
	— Наистина забравих. Съжалявам.
	— Ще я донесеш ли следващия път, когато дойдеш?
	— Разбира се.
	Волф през цялото време наблюдаваше Били с поглед на скъперник, който се взира в своя сандък със скъпоценности. Сега се изправи.
	— Здравей, Били. Аз съм капитан Александър.
	— Приятно ми е, сър — рече Били и му подаде ръка.
	— Баща ти ме помоли да ти предам, че наистина е много зает.
	— Той винаги се прибира за закуска — отговори Били.
	— Не и днес. Знаеш, че е доста зает да се бори със стария Ромел.
	— Пак ли е участвал в схватка?
	Волф се поколеба.
	— Всъщност, да, обаче е добре. Има цицина на главата.
	„Били изглежда по-скоро горд, отколкото притеснен“, забеляза Елен.
	Джафар влезе и заговори на Волф.
	— Сигурен ли сте, сър, че господин майорът е казал вие да заведете момчето на училище?
	„Подозира нещо“, каза си Елен.
	— Разбира се — отговори Волф. — Нещо не е наред ли?
	— Не, но аз отговарям за Били, а всъщност не ви познавам…
	— Обаче познавате госпожица Фонтана. Бяхме заедно, когато майор Вандам говори с мен. Нали така, Елен? — Волф се вторачи в нея и се докосна под лявата мишница, където държеше ножа.
	— Да — окаяно изрече Елен.
	— Но ти си напълно прав да проявяваш предпазливост, Джафар — продължи Волф. — Може би трябва да се обадиш в Главната квартира и да говориш лично с майора. — И посочи телефона.
	„Не, Джафар, недей, той ще те убие, преди да набереш номера“, каза си Елен.
	Джафар се поумисли, после рече:
	— Убеден съм, че няма да е необходимо, сър. Както казвате, познавам госпожица Фонтана.
	„Вината за всичко това е моя“, помисли Елен.
	Джафар излезе.
	Волф заговори на Елен насечено на арабски.
	— Накарай момчето да помълчи за минутка.
	После продължи да пише.
	Елен погледна чантата на Били и в ума й проблесна идея.
	— Покажи ми учебниците си — каза тя.
	Били я изгледа, като че беше обезумяла.
	— Хайде — настоя тя. Чантата беше отворена и отвътре се подаваше един атлас. Тя се пресегна да го вземе. — Какво учите по география?
	— За норвежките фиорди.
	Елен забеляза, че Волф е приключил с писането и прибира листа в пощенски плик. Той облиза лепилото, запечата плика и го пъхна в джоба си.
	— Нека намерим Норвегия — рече Елен и разлисти атласа.
	Волф вдигна телефонната слушалка и набра. Погледна Елен, после отмести поглед към прозореца.
	Елен намери картата на Египет.
	— Ама това е… — продума Били.
	Елен бързо докосна устните му с показалец. Били млъкна и се начумери.
	„Моля те, момченце, мълчи и остави всичко на мен“, помисли Елен.
	— Скандинавия, да. А Норвегия е в Скандинавия, погледни. — Тя разви кърпичката от ръката си. Били се вторачи в раната. С нокътя си Елен отвори раната и я разкървави. Били пребледня. Сякаш се канеше да говори, затова Елен пак докосна устните му и поклати глава с умолително изражение.
	Тя беше убедена, че Волф ще отиде в Асиут. Това беше една вероятност, а Волф спомена, че се бои, че Вандам може да се досети за целта му. Докато премисляше това, чу как Волф казва по телефона:
	— Ало? Дайте ми разписанието на влака за Асиут.
	„Права бях!“, каза си тя. Топна пръст в кръвта. С три движения нарисува върху картата на Египет кървава стрелка, която сочеше града Асиут на около петстотин километра от Кайро. Затвори атласа. Използва кърпичката, за да размаже кръв по корицата и после тикна книгата зад гърба си.
	— Да. И кога пристига? — питаше Волф.
	— А защо в Норвегия има фиорди, а в Египет няма? — попита Елен момчето.
	Били беше загубил дар слово. Зяпаше ръката й. Тя трябваше да го накара да се отърси, преди да я е издал.
	— Слушай, чел ли си разказа на Агата Кристи _Следата на окървавения атлас_?
	— Не, няма…
	— Много е умно — детективът успява да разбере всичко по тази единствена следа.
	Били се свъси, ала сега не изглеждаше напълно сащисан, а като човек, който започва да разбира нещо.
	Волф затвори телефона и стана.
	— Да вървим. Нали не искаш да закъснееш за училище, Били.
	Отиде до вратата и я отвори.
	Били си взе чантата и излезе. Елен се изправи. Боеше се Волф да не забележи атласа.
	— Хайде — каза той нетърпеливо.
	Елен излезе и Волф я последва. В антрето на бъбрековидна масичка имаше купчинка писма. Елен видя, че Волф оставя своя плик най-отгоре.
	Излязоха през предната врата.
	— Можеш ли да шофираш? — обърна се Волф към Елен.
	— Да — отговори тя и после сама се наруга, задето мисли толкова бавно. Трябваше да каже „не“.
	— Двамата се качвайте отпред — нареди Волф и се настани на задната седалка.
	Докато потегляше, Елен забеляза, че Волф се привежда напред.
	— Виждаш ли това?
	Елен сведе поглед. Волф показваше ножа на Били.
	— Да — отвърна момчето с треперлив глас.
	— Ако ми създаваш проблеми, ще ти отрежа главата — каза Волф.
	Били заплака.


>>	Двадесет и пета глава

	Мирррно! — ревна Джейкс със сержантския си глас.
	Кемел застана мирно.
	Стаята за разпити беше гола, имаше само една маса. Вандам последва Джейкс вътре, понесъл стол в едната ръка и чаша чай в другата. Седна.
	— Къде е Алекс Волф? — попита той.
	— Не знам — отговори Кемел и малко се поотпусна.
	— Мирно! — кресна Джейкс. — Застани мирно, момче!
	Кемел отново изпълни командата.
	Вандам сръбна от чая. Това беше част от представлението, начин да покаже, че разполага с цялото време на света и няма особено много проблеми, докато арестантът го е загазил сериозно. Вярно беше тъкмо обратното.
	— Снощи сте получили телефонно обаждане от офицера, наблюдаващ лодката Джихан — каза Вандам.
	— Отговаряй на майора! — викна Джейкс.
	— Да — рече Кемел.
	— Какво ви каза?
	— Каза, че майор Вандам е дошъл на пътеката край реката и го е пратил да повика подкрепление.
	— Сър! — обади се Джейкс. — Да повика подкрепление, сър!
	— Да повика подкрепление, сър!
	— А вие какво направихте? — продължи Вандам.
	— Лично отидох на място да разследвам, сър.
	— И после?
	— Бях ударен по главата и паднах в безсъзнание. Когато се свестих, бях с вързани ръце и крака. Отне ми няколко часа да се освободя. Тогава освободих майор Вандам и той ме нападна.
	Джейкс се приближи до Кемел.
	— Ти си проклета лъжлива чернилка! — И Кемел направи крачка назад. — Излез напред! — пак викна Джейкс. — Ти си лъжлив дребен черньо! Какво си ти?
	Кемел не каза нищо.
	— Слушайте, Кемел — рече Вандам. — Нещата стоят така. Вие ще бъдете разстрелян за шпионаж. Ако ни кажете всичко, което знаете, можете да се отървете със затвор. Бъдете разумен. И така, вие дойдохте по пътеката и ме ударихте, нали?
	— Не, сър.
	Вандам въздъхна. Кемел си имаше своята история и се придържаше към нея. Дори и да знаеше или да беше в състояние да отгатне къде е отишъл Волф, нямаше да каже, докато претендира за невинност.
	— Доколко е замесена съпругата ви във всичко това? — попита Вандам.
	Кемел замълча, ала видимо се разтревожи.
	— Ако не отговаряте на въпросите ми, ще се наложи да разпитам нея — обясни Вандам.
	Устните на Кемел бяха стиснати в тънка линия.
	Вандам се изправи.
	— Добре, Джейкс. Доведете съпругата му по подозрение в шпионаж.
	— Типичното британско правосъдие — обади се Кемел.
	Вандам го погледна.
	— Къде е Волф?
	— Не знам.
	Майорът излезе. Изчака Джейкс пред вратата. Когато капитанът се появи, Вандам каза:
	— Той е полицай, техниката му е известна. Ще се пречупи, но не днес.
	Ала Вандам трябваше да намери Волф още днес.
	— Искате ли да арестувам съпругата? — попита Джейкс.
	— Още не. Може би по-късно.
	„И къде беше Елен?“
	Изминаха няколко метра до друга килия.
	— Тук всичко ли е готово? — попита Вандам.
	— Да.
	— Добре.
	Отвори вратата и влезе. Това помещение не беше толкова голо. Соня седеше на твърд стол, облечена в груба сива затворническа дреха. До нея стоеше жена, офицер от армията, която би уплашила Вандам, ако той беше затворник. Беше ниска и набита, с грубо мъжко лице и къса сива коса. В единия ъгъл на килията имаше нар, а в другия — мивка със студена вода.
	Когато Вандам влезе, жената каза:
	— Стани!
	Вандам и Джейкс седнаха.
	— Седни, Соня — рече Вандам.
	Жената бутна Соня на стола.
	Вандам я погледа малко. Беше я разпитвал вече веднъж и тя се оказа по-силна от него. Този път щеше да е различно: на везните беше поставена безопасността на Елен и на Вандам му бяха останали малко скрупули.
	— Къде е Алекс Волф? — попита той.
	— Не знам.
	— Къде е Елен Фонтана?
	— Не знам.
	— Волф е немски шпионин и ти му помагаш.
	— Това е нелепо.
	— В беда си.
	Соня не отговори. Вандам огледа лицето й. Тя беше горда, уверена, не се боеше. Вандам се питаше какво точно е станало на лодката тази сутрин. Сигурно Волф беше заминал, без да предупреди Соня. Не се ли чувстваше предадена?
	— Волф те предаде — каза той. — Кемел, полицаят, го предупреди за опасността; обаче Волф те остави да спиш и тръгна с друга жена. Ще продължиш ли да го защитаваш след това?
	Соня мълчеше.
	Волф държеше радиото си на твоята лодка. Пращаше съобщения на Ромел в полунощ. Ти знаеше това, следователно си замесена в шпионаж. Ще бъдеш разстреляна за шпионаж.
	— Цял Кайро ще въстане! Няма да посмеете!
	— Така ли мислиш? Какво ни е грижа, че Кайро ще въстане сега? Немците са на прага ни — нека те да потушават въстанието.
	— Не смейте да ме докоснете.
	— Къде е отишъл Волф?
	— Не знам.
	— Можеш ли да предположиш?
	— Не.
	— Не ни помагаш, Соня. Това ще влоши положението ти.
	— Не можете да ме пипнете.
	— Мисля, че е по-добре да ти докажа, че мога. — Вандам кимна на жената.
	Тя държеше Соня неподвижна, докато Джейкс я завърза за стола. Соня за кратко се противеше, но беше безнадеждно. Погледна Вандам и за пръв път в очите й се появи намек за страх.
	— Какво правите, мръсници?
	Жената измъкна грамадни ножици от чантата си. Взе кичур от дългите и гъсти коси на Соня и го отряза.
	— Не можете да направите това! — изпищя Соня.
	Жената бързо почна да реже косите й. Режеше тежките кичури и ги пускаше в скута й. Соня крещеше и ругаеше Вандам, Джейкс и всички британци с такива изрази, каквито Вандам никога не беше чувал от жена.
	Надзирателката взе по-малки ножици и отряза косите на Соня до скалпа.
	Виковете на затворничката се укротиха до плач. Когато тя отново можеше да го чуе, Вандам каза:
	— Както виждаш, вече не се вълнуваме твърде от законност и справедливост, нито пък се вълнуваме от египетското обществено мнение. Вече сме притиснати до стената. Всички може скоро да загинем. Отчаяни сме.
	Жената извади сапун и четка за бръснене и насапуниса главата на Соня, после се залови да бръсне скалпа й.
	— Волф получаваше сведения от някого в Главната квартира — продължи Вандам. — От кого?
	— Ти си зъл — отвърна Соня.
	Накрая жената офицер извади от чантата си огледало и го задържа пред лицето на Соня. Соня първо отказваше да се погледне, ала след миг отстъпи. Зяпна при вида на напълно голата си глава.
	— Не. Това не съм аз — каза тя и избухна в сълзи.
	Вече цялата омраза беше изчезнала; Соня беше напълно сломена.
	— Откъде получаваше сведения Волф? — тихо попита Вандам.
	— От майор Смит — отговори Соня.
	Вандам прикри въздишка на облекчение. „Слава Богу, тя се пречупи.“
	— Малко име?
	— Санди Смит.
	Вандам погледна Джейкс. Това беше името на изчезналия майор от МИ6 — станало беше онова, от което се бяха опасявали.
	— Как получаваше информацията?
	— Санди ме посещаваше на лодката в обедната си почивка. Докато двамата бяхме в леглото, Алекс проверяваше куфарчето му.
	„Толкова просто“, рече си Вандам. „Иисусе, колко съм уморен.“ Смит беше свръзката между Секретната разузнавателна служба — известна още като МИ6 — и Главната щабквартира и в това си качество беше осведомен за цялото стратегическо планиране. МИ6 трябваше да знае какво прави армията, за да казва на своите шпиони каква информация да търсят. Смит отиваше на лодката направо след сутрешните съвещания в Главната квартира, с куфарче, пълно с тайни. Вандам вече знаеше, че Смит е казвал на хората в Главната квартира, че обядва в МИ6, а на началниците си в МИ6 — че обядва в Главната квартира, така че никой да не разбере, че спи с танцьорката. По-рано Вандам допускаше, че Волф подкупва или изнудва някого: никога не му беше минавало през ума, че той може да черпи информация от човек, който не подозира за това.
	— Къде е сега Смит? — попита той.
	— Свари Алекс да рови в куфарчето му. Алекс го уби.
	— Къде е трупът?
	— В реката до лодката.
	Вандам кимна на Джейкс и капитанът излезе.
	— Кажи ми за Кемел — обърна се той отново към Соня.
	Сега й се говореше, тя искаше да каже всичко, което знае, съпротивата й беше напълно сломена; беше готова на всичко, та да се държат добре с нея.
	— Дойде и ми каза, че сте поискали от него да постави лодката под наблюдение. Каза, че ще подправи докладите от наблюдението, ако аз уредя среща между Алекс и Садат.
	— Алекс и кого?
	— Ануар ал-Садат. Капитан в армията.
	— Защо той искаше да се срещне с Волф?
	— За да могат Свободните офицери да пратят съобщение на Ромел.
	„Има елементи в тази история, за които не съм и помислял“, каза си Вандам.
	— Къде живее Садат?
	— В Кубри ал-Кубба.
	— Адресът?
	— Не знам.
	Вандам нареди на жената офицер:
	— Вървете да намерите точния адрес на капитан Ануар ал-Садат.
	— Слушам. — И лицето й се разчупи в удивително приятна усмивка. Тя излезе.
	— Волф държеше радиото си на твоята лодка.
	— Да.
	— За съобщенията си използваше код.
	— Да. Имаше един английски роман, който използваше, за да състави кодовите думи.
	— _Ребека._
	— Да.
	— И имаше ключ за кода.
	— Ключ ли?
	— Лист, на който е посочено кои страници от книгата да ползва.
	Соня бавно кимна.
	— Да, мисля, че имаше.
	— Радиото, книгата и ключът са изчезнали. Знаеш ли къде?
	— Не — отговори Соня. Уплаши се. — Честно, не, не знам, казвам истината…
	— Всичко е наред, вярвам ти. Знаеш ли къде може да е отишъл Волф?
	— Той има къща… Вила лез Оливие.
	— Добра идея. Други предположения?
	— Абдулла. Може да е отишъл при Абдулла.
	— Да. Нещо друго?
	— Братовчедите му, в пустинята.
	— И те къде могат да се намерят?
	— Никой не знае. Те са номади.
	— Възможно ли е Волф да знае къде се движат?
	— Предполагам.
	Вандам я погледа още малко. Тя не беше актриса: не можеше да изиграе това. Беше напълно съкрушена, не само беше готова, а нямаше търпение да предаде приятелите си и да разкрие тайните си. Казваше истината.
	— Пак ще те видя — каза Вандам и излезе.
	Жената му подаде листче с адреса на Садат и се върна в килията. Вандам забърза към сборното помещение. Джейкс го очакваше.
	— Флотът ни отпусна двама водолази — каза той. — Ще бъдат тук до няколко минути.
	— Добре — отговори Вандам и запали цигара. — Искам да атакуваш къщата на Абдулла. Аз ще арестувам този приятел Садат. Прати малък отряд във Вила лез Оливие, за всеки случай. Не допускам да намерят нещо. Всички ли са инструктирани?
	Джейкс кимна.
	— Знаят, че търсим радиопредавател, _Ребека_ и набор инструкции за кодиране.
	Вандам се огледа и за пръв път видя, че в помещението има и египетски офицери.
	— Защо, по дяволите, имаме араби в отбора? — гневно попита той.
	— Протокол, сър — отговори Джейкс. — Идея на полковник Боге.
	Вандам премълча забележката си.
	— Като свършиш у Абдулла, искам да се срещнем на лодката.
	— Слушам.
	Вандам угаси цигарата.
	— Да вървим.
	Излязоха в утринната светлина. Дузина джипове бяха наредени със запалени двигатели. Джейкс инструктира сержантите на нападателните екипи, после кимна на Вандам. Хората се качиха по колите и потеглиха.
	Садат живееше в едно предградие на около пет километра от Кайро, по посока на Хелиополис. Домът му представляваше обикновена фамилна къща с градинка. Четири джипа изреваха навън и войниците незабавно обкръжиха къщата и почнаха да претърсват градината. Вандам почука на предната врата. Някакво куче залая шумно. Вандам почука пак. Вратата се отвори.
	— Капитан Ануар ал-Садат?
	— Да.
	Садат беше слаб, сериозен младеж, среден на ръст. Къдравата му кестенява коса вече редееше. Беше облечен в капитанска униформа и с фес на главата, като че се канеше да излиза.
	— Вие сте арестуван — каза Вандам и мина край него да влезе в къщата. На прага се появи друг младеж.
	— Кой е това? — попита Вандам.
	— Брат ми, Талат — отговори Садат.
	Вандам огледа капитана. Арабинът се държеше спокойно и с достойнство, ала криеше някакво напрежение. „Страхува се“, прецени Вандам; „но не се страхува от мен и не се страхува от затвора; страхува се от нещо друго.“
	Какво ли сделка беше сключил Кемел с Волф тази сутрин? Въстаниците имаха нужда от Волф, който да ги свърже с Ромел. Дали не го укриваха някъде?
	— Коя е вашата стая, капитане?
	Садат показа. Вандам влезе в стаята. Беше просто спалня, с дюшек на пода и окачена на кука на стената галабия. Вандам посочи двама британски войници и един египетски полицай и им каза:
	— Добре, действайте.
	Те почнаха да претърсват стаята.
	— Какъв е смисълът на това? — попита тихо Садат.
	— Вие познавате Алекс Волф — каза Вандам.
	— Не.
	— Той се нарича още Ахмед Рахма, но е европеец.
	— Не съм го чувал.
	Явно капитан Садат беше доста корава личност, не от вида, който лесно се пречупва и признава всичко, само защото неколцина яки войници разхвърлят къщата му. Вандам посочи от другата страна на антрето.
	— Каква е тази стая?
	— Моят кабинет…
	Вандам се приближи до вратата.
	— Но жените от семейството са вътре — каза Садат. — Трябва да ми позволите да ги предупредя…
	— Те знаят, че сме тук. Отворете вратата.
	Вандам остави Садат да влезе в стаята пръв. Вътре нямаше жени, но задната врата беше отворена, като че някой току-що беше излязъл. Нямаше проблем — градината беше пълна с войници, никой не можеше да избяга. Вадам видя на бюрото армейски пистолет, с който бяха затиснати няколко листа на арабски. Приближи до етажерката и прегледа книгите — _Ребека_ не беше сред тях.
	От друго крило на къщата се чу вик:
	— Майор Вандам!
	Вандам последва вика и отиде в кухнята. Един сержант от военната полиция стоеше до фурната, а домашното куче джавкаше по обутите му в ботуши крака. Вратата на фурната беше отворена и сержантът извади радио в куфар.
	Вандам погледна Садат, който го беше последвал в кухнята. Лицето на арабина беше изкривено от горчивина и разочарование. „Значи, това е била сделката: те предупреждават Волф и в замяна получават неговото радио. Означаваше ли това, че той има и друг предавател? Или Волф беше уредил нещата така, че да дойде тук, в къщата на Садат, за да предаде съобщението си?“
	— Добра работа — рече Вандам на сержанта. — Отведете капитан Садат в Главната квартира.
	— Възразявам — намеси се Садат. — Уставът гласи, че офицерите в египетската армия могат да бъдат задържани само в офицерската столова и трябва да бъдат охранявани от друг офицер.
	Старшият египетски полицай стоеше наблизо.
	— Така е — каза той.
	Вандам отново наруга Боге, задето беше замесил египтяните.
	— Уставът също така гласи, че шпионите се разстрелват — каза той на Садат и после се обърна към сержанта. — Пратете шофьора ми. Довършете претърсването на къщата. После обвинете Садат в шпионаж.
	Пак погледна капитана. Горчивината и разочарованието по лицето му бяха отстъпили на пресметливост. „Той преценява как да извлече най-голяма полза от ситуацията“, рече си Вандам; „Готви се за ролята на мъченик. Много е гъвкав — трябва да стане политик.“
	Вандам излезе от къщата и приближи джипа. След секунди шофьорът му се появи тичайки и се метна на седалката до него.
	— Към Замалек — нареди Вандам.
	— Слушам. — Шофьорът запали и потеглиха.
	Когато Вандам стигна при лодката, водолазите бяха приключили с работата си и сега стояха на пътеката и сваляха екипировката си. Двама войници измъкваха нещо изключително страшно от водите на Нил. Водолазите бяха привързали въжета към трупа, който бяха намерили на дъното, и сега си измиваха ръцете от цялата история.
	Джейкс дойде при Вандам.
	— Погледнете, сър.
	Подаде му някаква подгизнала книга. Кориците бяха отпрани. Вандам я разгледа — беше _Ребека_.
	Радиото се беше озовало у Садат; кодовата книга — в реката. Вандам си спомни пълния с овъглена хартия пепелник в лодката. Дали Волф беше изгорил ключа към кода?
	Защо се беше отървал от радиото, книгата и ключа, когато имаше да праща жизненоважно съобщение до Ромел? Изводът беше неизбежен: Волф разполага с _други_ радио, книга и ключ, скрити на друго място.
	Войниците измъкнаха трупа на брега и отстъпиха, като че не искаха да имат повече нищо общо с него. Вандам застана над тялото. Гърлото беше прерязано и главата беше почти отделена от тялото. Към кръста на мъртвеца беше привързано куфарче. Вандам се приведе и гнусливо го отвори. Беше пълно с бутилки шампанско.
	— Мили Боже — промълви Джейкс.
	— Грозна работа, нали — рече Вандам. — Прерязва гърлото, после хвърля трупа в реката с каса шампанско да го дърпа надолу.
	— Хладнокръвно копеле.
	— И адски бързо с ножа — додаде Вандам и докосна лицето си. Превръзката вече беше свалена и няколкодневна брада прикриваше раната. _Но не и Елен, не с ножа, моля._ — Разбирам, че не си го намерил.
	— Нищо не намерих. Наредих да арестуват Абдулла, на общо основание, обаче в къщата му нямаше нищо. Отбих се на връщане във Вила лез Оливие — същата работа.
	— И в дома на капитан Садат. — Внезапно Вандам се почувства напълно изцеден. Струваше му се, че Волф го надиграва на всяка крачка. Хрумна му, че може би просто не е достатъчно умен, та да залови този ловък и изплъзващ се шпионин.
	— Може би загубихме — каза той и потърка лице. През последното денонощие не беше спал. Питаше се какво прави тук, застанал над страховития труп на майор Санди Смит. Нямаше какво повече да се научи от него. — Мисля да ида у дома и да поспя един час — продължи той. Джейкс го погледна изненадано. — Може така мисълта ми да се проясни. Следобед отново ще разпитаме всички затворници.
	— Много добре, сър.
	Вандам се върна при колата си. Докато минаваше по моста между Замалек и материка, той си спомни, че Соня посочи още една възможност — братовчедите номади. Загледа лодките в широката бавна река. Течението ги водеше надолу, а вятърът ги буташе нагоре — съвпадение от огромно значение за Египет. Лодкарите все още използваха едно триъгълно платно, усъвършенствано от… Колко? Сигурно от хиляди години. Толкова много неща в тази страна се правеха по един и същи начин от хиляди години. Вандам затвори очи и видя Волф в една фелука да плава нагоре по реката, да нагажда платното с една ръка, докато с другата трака съобщения до Ромел по предавателя. Колата спря внезапно и Вандам отвори очи, усетил, че е сънувал или дремел. Защо му е на Волф да плава нагоре по реката? За да намери братовчедите си номади. А кой може да каже къде са те? Волф сигурно можеше да ги намери, ако следват всяка година един и същ път в странстванията си.
	Джипът беше спрял пред къщата на Вандам. Той излезе.
	— Искам да ме чакаш — каза той на шофьора. — По-добре влез. — Въведе го в къщата, после му показа кухнята. — Слугата ми, Джафар, ще ти предложи нещо за хапване, стига да не се отнасяш с него като с чернилка.
	— Много благодаря, сър — отвърна шофьорът.
	На масичката в антрето беше струпана поща. На плика най-отгоре нямаше марка; писмото беше адресирано до Вандам със смътно познат почерк. В горния ляв ъгъл беше написано „Спешно“. Вандам го взе.
	„Има още неща за правене“, даде си сметка той. Волф може би в момента се движеше на юг. Трябваше да се сложат блокади по шосетата при всички главни градове по трасето. Трябва на всички железопътни гари да се поставят хора, които да търсят Волф. А самата река… Трябваше да има начин да се проверява корабоплаването — в случай че Волф наистина беше тръгнал с лодка, като в съня. Трудно му беше да се съсредоточи. „Можем да сложим блокади по реката, както можем по шосетата, нали така“, каза си Вандам. Нищо обаче нямаше да върши работа, ако Волф беше решил да потъне в Кайро. Ами ако той се крие в гробищата? Много мюсюлмани погребваха своите покойници в малки къщички и в града имаше цели акри с такива празни постройки: на Вандам щяха да му трябват хиляда войници да ги претърси. „А все пак може и да е необходимо“, помисли си той. „От друга страна, Волф можеше да е тръгнал на север, към Александрия, или на изток, или на запад в пустинята…“
	Влезе в дневната да потърси ножа за отваряне на писма. По някакъв начин издирването на Волф трябваше да се стесни. Вандам не разполагаше с хиляди войници — те се сражаваха в пустинята. Вандам трябваше да прецени кой ход е най-вероятен. Спомни си къде беше започнало всичко — в Асиут. Може би трябваше да се свърже с капитан Нойман там. Явно в този град Волф беше влязъл от пустинята, значи можеше и да излезе оттам. Може би братовчедите му бяха недалеч от там. Вандам нерешително погледна телефона. Къде беше проклетият нож за писма? Вандам отиде до вратата и се провикна:
	— Джафар!
	Върна се в дневната и съгледа ученическия атлас на Били на един стол. Видя му се мърляв. Момчето сигурно го беше изтървало в локва или нещо подобно. Взе го. Атласът беше лепкав. Вандам осъзна, че е изцапан с кръв. Чувстваше се като в някакъв кошмар. Какво ставаше тук? Няма нож за писма, атласът е оплескан с кръв, номадите са при Асиут…
	Джафар влезе.
	— Каква е тази мръсотия? — попита Вандам.
	Джафар погледна.
	— Моля да ме извините, господине, не знам. Те разглеждаха атласа, докато капитан Александър беше тук…
	— Кои са тези „те“? Кой е капитан Александър?
	— Това е офицерът, когото вие пратихте да заведе Били на училище, сър. Името му беше…
	— Замълчи. — Страхът и ужасът в миг проясниха ума на Вандам. — Капитан от британската армия е дошъл тук тази сутрин и е отвел Били?
	— Да, господине, заведе го на училище. Каза, че вие сте го пратили…
	— Джафар, _никого_ не съм пращал.
	Мургавото лице на слугата посивя.
	— Не провери ли дали това е истински капитан?
	— Ама, господине, госпожица Фонтана беше с него, така че всичко ми се видя нормално.
	— Боже мой. — Вандам погледна плика в ръката си. Вече разбираше защо почеркът на плика му е познат: беше същият като на бележката, която Волф прати на Елен. Разкъса плика. Вътре имаше писмо, написано от същата ръка:
C>
	Уважаеми майор Вандам,
	Били е при мен. Елен се грижи за него. Докато аз съм в безопасност, той ще е добре. Съветвам ви да останете където сте и да не предприемате нищо. Ние не воюваме с деца и аз нямам желание да наранявам момчето. В същото време, животът на едно дете е нищо в сравнение с бъдещето на моите две отечества, Египет и Германия; затова бъдете сигурен, че ако това е в съзвучие с моите цели, аз ще убия Били.
@	Искрено ваш,
@	Алекс Волф
C$
	Това беше писмо на луд човек: благовъзпитаните обръщения, правилният английски, правописът, опитът да оправдае отвличането на едно невинно дете… Вандам вече знаеше, че някъде дълбоко в себе си Волф е луд.
	А Били беше в неговите ръце.
	Вандам подаде писмото на Джафар, който си сложи очилата с треперлива ръка. Волф взел Елен със себе си, когато напуснал лодката. Не ще да му е било трудно да я сплаши и да я принуди да му помага: трябвало му е само да заплаши Били и при това положение Елен би била безпомощна. Ала какъв беше смисълът да отвлича момчето наистина? И къде бяха отишли? И защо беше тази кръв тук?
	Джафар откровено плачеше.
	— Кой беше ранен? Кой кървеше?
	— Нямаше насилие — отговори Джафар. — Струва ми се, че госпожица Фонтана си беше порязала ръката.
	И е размазала кръвта по атласа на Били и го е оставила на стола. Това беше знак, някакво съобщение. Вандам взе атласа и го остави да се отвори. Веднага забеляза картата на Египет с грубо надрасканата стрелка. Стрелката сочеше Асиут.
	Вадам вдигна телефона и набра номера на Главната квартира. Когато телефонистът отговори, той затвори. Замисли се: ако докладвам за случая, какво ще стане? Боге ще прати ескадрон от леката кавалерия да арестува Волф в Асиут. Ще последва борба. Волф ще разбере, че губи, ще знае, че го очаква разстрел за шпионаж, без да се брои отвличането и убийството — и какво ще направи?
	„Той е луд“, каза си Вандам. „Той ще убие сина ми.“
	Скова се от страх. Разбира се, Волф искаше тъкмо това; това целеше с отвличането на Били — да скове Вандам. Така действаше отвличането.
	Ако Вандам въвлечеше армията, щеше да последва стрелба. Волф щеше да убие Били от луда злоба. Затова имаше само една възможност.
	Вандам трябваше да тръгне след тримата.
	— Донеси две бутилки вода — нареди той на Джафар. Слугата се завтече. Вандам отиде в антрето, сложи си очилата за мотоциклет, после намери шал и уви устата и гърлото си. Джафар дойде от кухнята с бутилките вода. Вандам ги сложи в коша и се метна на мотоциклета. Ритна да запали и форсира двигателя. Резервоарът беше пълен. Джафар, все още разплакан, застана до господаря си. Вандам докосна рамото на стареца.
	— Ще ги върна — рече той.
	Прибра стойката на мотоциклета, излезе на улицата и свърна на юг.


>>	Двадесет и шеста глава

	„Мили Боже, на гарата цареше страшна бъркотия. Предполагам, че всичко живо иска да се изнесе от Кайро, в случай че бомбардират града. Нямаше билети първа класа за Палестина, нямаше даже и правостоящи. Съпругите и децата на англичаните бягаха като плъхове. За щастие, влаковете на юг не бяха толкова търсени. Компанията за резервации, разбира се, твърдеше, че места няма, но те винаги така си приказват. Няколко пиастра тук, няколко там и все ще се намери едно място. Или три места. Опасявах се, че мога да загубя Елен и момчето на перона сред стотиците селяни — босоноги, с мърляви галабии, понесли сандъчета вързани с връв, пилета в кошници, седнали право на перона да закусят, дебела майка в черно поднасяща варени яйца и пита, и варен ориз на съпруга и синовете си, братовчеди и дъщери и сватове. Умно от моя страна — да уловя момчето за ръка; ако то е близо до мен, Елен ще ме следва. Умна идея. Аз имам умни идеи. За Бога, аз съм умен, по-умен от Вандам. Пукни се от яд, майор Вандам. Аз държа твоя син. Някой е повел коза на връвчица. Смешно, да возиш коза във влак. Що за работа ли е това, да чистиш в трета класа в края на пътуването. Питам се кой ли я върши. Някой беден фелах, друг род, друга раса, роден в робство. Слава Богу, че имаме билети за първа класа. Открай време се возя в първа класа. Мразя мръсотията. Божичко, гарата беше мръсна. Продавачи по пероните — цигари, вестници, мъж с грамаден кош с хляб на главата. Харесват ми жените, които носят кошници на главите си — изглеждат толкова грациозни и горди, че те карат да поискаш да го направиш с тях веднага, както са прави. Харесват ми жените, които обичат да го правят, които си губят ума от удоволствие, които викат, _Gesundheit!_ Погледни само Елен, както си седи до момчето, толкова уплашена, толкова красива, искам скоро пак да го направя с нея, забрави Соня; искам да го направя с Елен тук, във влака, пред всичките тези хора, да я унижавам и момчето на Вандам да гледа в ужас, ха! Погледни градските покрайнини с къщите от непечени тухли, които се подпират една на друга да не паднат, крави и овце по тесните прашни улици. Винаги съм се питал какво ли ядат тези градски овце с тлъстите им опашки — къде пасат? Няма водопровод в тези мрачни къщурки край железопътната линия. Жени по праговете чистят зарзават, седнали със скръстени крака в прахоляка. Котки. Толкова са грациозни котките. Европейските котки са други, по-мудни и много по-дебели; не е чудно, че тук котките са свещени — толкова са красиви, а и котенцето носи късмет. Англичаните харесват кучета. Противни животни са това кучетата; нечисти, без достойнство, лигавят се, джафкат, душат. Котката е по-горна и го знае. Толкова е важно да си по-горен. Човек е или господар, или роб. Аз държа главата си изправена, като котка; вървя наоколо без да обръщам внимание на множеството, зает със собствените си тайнствени задачи, и използвам хората така, както котката използва стопанина си — не благодари и не приема привързаност, взема каквото й се предложи като право, а не като подарък. Аз съм господар. Немски нацист, египетски бедуин, роден владетел. Колко часа има до Асиут — осем, десет? Трябва да се движа бързо. Да намеря Исмаил. Той трябва да е при кладенеца или недалеч от него. Да взема радиото. Да предам съобщението в полунощ. Пълната британска отбрана, какъв удар, ще ми дадат медали. Немците владеят Кайро. Божичко, ще вкараме този град в пътя. Каква комбинация, немци и египтяни — ефикасност денем, чувственост нощем. Ако оцелея, ако се добера до Асиут, ако се свържа с Ромел. Тогава Ромел ще може да пресече последния мост, да сломи последната защитна линия, да се втурне към Кайро, да унищожи британците. Каква победа само. Ако успея. Какъв триумф! Какъв триумф! Какъв триумф!“


	„_Няма_ да ми стане _лошо, няма_ да ми стане _лошо_, няма да ми стане _лошо_. Влакът ми го повтаря, като трака по релсите. Вече съм прекалено голям да повръщам във влака. Повръщах, когато бях на осем. Тате ме заведе в Александрия, купи ми сладки и портокали и лимонада, ядох прекалено много, без да се замислям, направо ми призлява като си помисля, тате каза, че не съм виновен, той е виновен, обаче на мене все ми прилошаваше, даже и да не съм ял, днес Елен купи шоколад, а аз й казвам «Не, благодаря», доста съм голям и отказвам шоколад, децата никога не отказват шоколад, я гледай, виждам пирамидите, една, две и онази малката — стават три, значи е Гиза. Къде отиваме? Той трябваше да ме заведе на училище. После извади ножа. Ножът е извит. Ще ми отреже главата. Къде е татко? Трябва да съм на училище, първия час имаме география, контролно за норвежките фиорди — всичко научих снощи. Не трябваше да си правя труда, пропуснах този час. Вече са свършили. Господин Джонстън събира контролните. _И казваш на това карта ли, Хигинс? Прилича ми на изображение на ухото ти, момче!_ Всички се смеят. _Смайт не може да напише правилно Москенстраумен. Напиши го петдесет пъти, момко._ Всички се радват, че не са на мястото на Смайт. Старият Джонстън отваря учебника. _След това, арктическата тундра._ Иска ми се да съм на училище. Искам Елен да обвие ръката си около мен. Искам този да спре да ме гледа така, толкова самодоволен, мисля, че е луд, къде е татко? Ако не мисля за ножа, все едно го няма. Не трябва да мисля за ножа. Ако се концентрирам върху това да не мисля за ножа, все едно мисля за ножа. Как човек спира да мисли за нещо? Непреднамерено. Непреднамерени мисли. Всички мисли са непреднамерени. Ето, за секунда спрях да мисля за ножа. Ако видя полицай, ще изтичам при него и ще викна — спасете ме, спасете ме! Ще бъда толкова бърз, че той няма да успее да ме спре. Мога да тичам като вятъра, бърз съм. Може да видя някой офицер. Може да видя някой генерал. Ще се провикна, «добро утро, господин генерал!» Той ще ме погледне изненадан и ще каже: «Е, млади човече, та ти си прекрасно момче!» «Извинете, сър», ще кажа аз, «аз съм синът на майор Вандам и този човек ме отвлича, а баща ми не знае, съжалявам, че ви притеснявам, но имам нужда от помощ.» «Какво?» — отвръща генералът. «Я вижте, сър, не можете да правите това със сина на един британски офицер! Не е честно, да знаете! Изчезнете, чувате ли? За какъв се вземате, по дяволите? А и няма какво да размахвате това ножче към мен, та аз имам пистолет! Ти си смело момче, Били.» Аз съм смело момче. По цял ден в пустинята гинат хора. У дома падат бомби. В Атлантическия океан подводници потапят кораби, хората падат в ледените води и се давят. Момчетата от Кралските военновъздушни сили ги свалят над Франция. Всички са смели. Горе главата! Дявол да я вземе тая война. Така казват — дявол да я вземе. После влизат в кокпита, слизат в бомбоубежището, атакуват следващата дюна, изстрелват торпеда по подводниците, пишат писма до дома. Мислех си, че това е вълнуващо. Сега знам повече. Въобще не е вълнуващо. Гадно е.“


	„Били е толкова блед. Изглежда болен. Мъчи се да е смел. А не трябва, трябва да се държи като дете, да вика, да плаче, да капризничи. Волф няма да може да се справи с това. Били обаче няма да направи това, разбира се, защото е възпитан да бъде твърд, да сподавя плача, да преборва сълзите, да има самоконтрол. Той знае как би се държал баща му, а какво прави едно малко момче — подражава на баща си. Гледай Египет. Канал край железопътната линия. Горичка от фурми. Някакъв мъж се е привел в нива, галабията му е запретната над гащите, работи си нещо по посевите; магаре пасе, то е толкова по-здраво от окаяните си събратя, които виждаме да теглят каручки в градовете; три жени седят край канала и перат, бъхтят прането в камъните, та да стане по-чисто; мъж препуска на кон, той ще да е местният ефенди; само най-богатите селяни имат коне; в далечината тучната зеленина рязко свършва с верига прашножълти хълмове. Египет е само петдесетина километра широк всъщност — останалото е пустиня. Какво да правя? Този хлад дълбоко в гърдите ми, щом погледна Волф. Как гледа Били. Блясъкът в очите му. Неуморен е — поглежда през прозореца, в купето, към Били, към мен, пак към Били, все с този блясък в очите, блясъкът на победата. Би трябвало да успокоя Били. Ще ми се да знаех повече за момчетата. Имам четири сестри. Каква лоша мащеха ще съм за Били. Искам да го докосна, да го прегърна, да го притисна набързо или даже да го гушна, но не съм сигурна, че той го иска, може дори да му стане по-зле. Сигурно мога да го отвлека с някоя игра. Нелепа идея. Или може би не е толкова нелепа. Ето училищната му чанта. Ето една тетрадка. Той ме гледа с любопитство. Каква игра? Морски шах. Четири линии за мрежата; мое кръстче в центъра. От погледа му, когато взема молива, вярвам, че го прави с налудничавата идея да ме успокои! Негова нула в ъгъла. Волф грабва тетрадката, проверява я, свива рамене, връща я. Мое кръстче, нула на Били. Играта ще е без победител. Следващия път трябва да го оставя да победи. Мога да играя, без да мисля. Жалко. Волф има резервно радио в Асиут. Може би трябва да остана с него и да му попреча да използва радиото. Някаква надежда! Трябва да отведа Били, после да се свържа с Вандам и да му кажа къде съм. Надявам се Вандам да е видял атласа. Може слугата да го е видял и да се е обадил в Главната квартира. Или пък атласът е останал на стола цял ден, незабелязан. Може Вандам да не се прибере днес. Трябва да отведа Били далеч от Волф, далеч от този нож. Били слага кръст в центъра на нова мрежа. Аз слагам нула и надрасквам припряно _Трябва да избягаме — бъди готов_. Били слага още едно кръстче и отговаря _Добре_. Моя нула. Кръстче на Били и _Кога?_ Моя нула и _На следващата гара_. Третото кръстче на Били дава линия. Той я отбелязва и ми се усмихва тържествуващо. Победил е. Влакът забавя ход.“


	Вандам знаеше, че влакът е още пред него. Спря на гарата в Гиза, недалеч от пирамидите, да попита преди колко време е минал влакът; спря и зададе същия въпрос и на следващите три гари. Сега, след час път, нямаше нужда да спира и да пита, защото шосето и железопътната линия вървяха успоредно, от двете страни на канал, и той щеше да види влака, когато го догонеше.
	При всяко спиране отпиваше по глътка вода. С фуражката, очилата и шала около устата и гърлото беше защитен от най-големия прах, но слънцето беше ужасно горещо и Вандам беше непрестанно жаден. Накрая осъзна, че има лека треска. Реши, че може да се е простудил предната нощ, лежейки с часове край реката. Дъхът в гърлото му гореше и мускулите на гърба го боляха.
	Трябваше да се съсредоточи върху пътя. Това беше единственото шосе, което вървеше по цялата дължина на Египет, от Кайро до Асуан, следователно беше в по-голямата си част павирано, а и през последните месеци армията направи някои ремонти, ала все пак се налагаше да внимава за бабуни и за дупки. За щастие, шосето беше право като стрела и Вандам виждаше далеч напред добитъка, каруците, керваните и стадата овце. Караше много бързо — освен в селата и градовете, където във всеки един момент някой можеше да излезе на пътя. Той не би убил дете, за да спаси дете, пък било то и неговото.
	Досега беше задминал само две коли — тежък _Ролс Ройс_ и очукан _Форд_. _Ролсът_ се управляваше от униформен шофьор, на задната седалка имаше двойка възрастни англичани; в стария _Форд_ имаше поне дузина араби. Вандам вече беше доста сигурен, че Волф пътува с влак.
	Внезапно чу далечна свирка. Погледна напред и вляво от себе си видя — на малко по-малко от два километра — да се издига стълб бял дим, несъмнено от парен локомотив. „Били!“, рече си той. „Елен!“ Подкара по-бързо.
	Колкото и да е странно, димът го накара да се замисли за Англия, за плавни хълмове, безкрайни зелени поля, четвъртита камбанария, която надзърта над горичка от дъбови дървета, железница в долината и пуфтящ локомотив, който изчезва в далечината. За миг той беше в тази английска долина и вкуси влажния утринен въздух; после видението отмина и той отново беше под стоманено синьото африканското небе, сред оризищата, палмите и далечните кафяви скали.
	Влакът влизаше в град. Вандам вече не познаваше имената на селищата — географията му не беше толкова силна, а и почти беше загубил представа за изминатото разстояние. Градът беше малък. Сигурно три-четири тухлени сгради и пазар.
	Влакът щеше да стигне там преди него. Вандам беше направил своите планове, знаеше какво ще прави; но му трябваше време, за него не беше възможно да връхлети на гарата и да скочи във влака без подготовка. Стигна града и забави скорост. Улицата беше задръстена от малко стадо овце. На прага на една къща старец пушеше чибук и наблюдаваше Вандам — европеец на мотоциклет беше рядка гледка, но не и изключителна. Вързано за дърво магаре изрева по мотоциклета. Бивол, който пиеше от ведро, дори не го погледна. Две кирливи парцаливи хлапета притичаха край него, хванали въображаеми дръжки, и избръмчаха „бръм, бръм“ като мотори. Вандам видя гарата. От площада не можеше да види перона, скрит от дълга ниска постройка, обаче можеше да наблюдава изхода и да забележи всеки, който излезе. Щеше да чака отвън докато влакът потегли, в случай че Волф слезе; после щеше пак да тръгне и да достигне следващата гара със значителна преднина. Спря мотоциклета и угаси двигателя.


	Влакът минаваше бавно през прелеза. Елен видя търпеливите лица на хората зад портата, които чакаха да прекосят линията. Дебелак на магаре, малко момченце с камила, конски файтон, група мълчаливи старици. Камилата приседна, момчето почна да я бие през муцуната с пръчка и после сцената бавно се изниза от погледа. След миг влакът щеше да влезе в гарата. Храбростта на Елен я изостави. „Не сега“, каза си тя. „Нямах време за планиране. Следващата гара, нека го оставя до следващата гара.“ Ала тя беше казала на Били, че ще опитат да избягат на тази гара. Ако нищо не направеше, Били вече нямаше да й вярва. Трябваше да стане сега.
	Опита да измисли план. Кое беше най-важното за нея? Да отведе Били далеч от Волф. Само това имаше значение. Да даде на Били възможност да избяга и после да опита да попречи на Волф да го преследва. Изведнъж в ума й се яви ярък, жив спомен от детството, от сбиване в една мръсна улица в Александрия: едно голямо момче, побойник, я удря и друго момче се намеси, бори се с него и й викна „Бягай, бягай!“, а тя стоя и гледа боя, ужасена, ала омагьосана. Не можа да си спомни как е свършило това.
	Огледа се. „Мисли бързо!“ Намираха се в отворено купе, петнадесет или двадесет реда седалки. Двамата с Били седяха един до друг, по посока на движението. Волф беше срещу тях. Мястото до него беше празно. Зад него беше изходът към перона. Останалите пътници бяха смесица от европейци и богати египтяни, всичките в западно облекло. На всички им беше горещо, бяха уморени и изнервени. Неколцина спяха. Стюардът поднасяше чай в стъклени чаши на група египетски офицери в далечния край на вагона.
	През прозореца Елен видя малка джамия, после френско съдилище, после гарата. Няколко дървета растяха в песъчливата почва до бетонения перон. Някакъв старец седеше по турски под дърво и пушеше цигара. Шест арабски войничета с момчешки вид се купчеха на една пейка. Бременна жена носеше бебе на ръце. Влакът спря.
	„Не още“, каза си Елен; „не още.“ Моментът да се действа щеше да дойде, когато влакът потегли отново — така Волф щеше да разполага с по-малко време да ги хване. Тя седеше неспокойно. На перона имаше часовник с римски цифри. Беше спрял на пет и пет. Към прозореца приближи мъж, който предложи плодови напитки, и Волф го отпъди с махване на ръка.
	Свещеник в коптско расо се качи на влака и зае мястото до Волф, като вежливо рече:
	— _Vous permettez, M’sieur?_
	Волф се усмихна очарователно и отговори:
	— _Je vous en prie._
	Елен пошепна на Били:
	— Когато свирката свирне, тичай към вратата и слизай от влака.
	Сърцето й заби бързо — вече го беше направила.
	Били не каза нищо.
	— Това какво беше? — попита Волф. Елен отмести поглед. Свирката свирна.
	Били колебливо погледна Елен.
	Волф се свъси.
	Елен се хвърли върху него и протегна ръце към лицето му. Внезапно бе обзета от гняв и омраза към него заради унижението, тревогите и болката, които й беше причинил. Волф отбранително вдигна ръце, ала това не я спря. Сама се изуми от силата си. Издра лицето му с нокти и от раните шурна кръв.
	Свещеникът викна изненадано.
	Зад гърба на седалката на Волф Елен видя как Били дотичва до вратата и се мъчи да я отвори.
	Тя падна върху Волф и удари лице в челото му. Пак се надигна и опита да издере очите му.
	Волф най-сетне смогна да нададе гневен рев. Оттласна се от седалката и блъсна Елен назад. Тя го сграбчи за ризата с две ръце. Тогава той я удари. Ръката му се вдигна от под кръста, сви се в юмрук и се стовари в челюстта й. Елен не подозираше, че от един удар може да боли толкова много. За миг не можеше да вижда. Пусна ризата на Волф и падна на седалката си. Зрението й се възвърна и тя видя как Волф се насочва към вратата. Стана.
	Били беше отворил вратата. Тя го видя как я бутва и скача на перона. Волф скочи след него. Елен хукна към вратата.
	Били се носеше като вятър по перона. Волф търчеше подире му. Неколцината египтяни, които стояха наоколо, гледаха с умерена почуда и не правеха нищо. Елен слезе от влака и хукна след Волф. Влакът помръдна, готов да тръгне. Волф затича по-бързо.
	— Бягай, Били, бягай! — извика Елен.
	Били погледна през рамо. Вече беше почти на изхода. Там стоеше кондуктор в мушама и зяпаше. Елен си помисли, че няма да го пуснат, защото той няма билет. „Няма значение“, осъзна тя, понеже влакът вече се движеше, а Волф трябваше да се качи отново. Волф погледна влака, но не забави. Елен забеляза, че той няма да залови Били и си рече: „успяхме!“ И тогава Били падна.
	Беше се подхлъзнал върху нещо — пясък или листо. Напълно загуби равновесие и полетя заради ускорението. После тежко падна на земята. Волф светкавично се озова до него и се наведе да го вдигне. Елен ги настигна и скочи на гърба на Волф. Волф се препъна и отслаби хватката си. Елен го стискаше здраво. Влакът се движеше бавно, ала постоянно. Волф улови ръцете на Елен, разкъса хватката й, после тръсна широките си рамене и я стовари на земята.
	За миг тя остана да лежи вцепенена. Вдигна поглед и видя, че Волф е преметнал Били през рамо. Момчето напразно викаше и го удряше по гърба. Волф притича няколко крачки редом с движещия се влак, после скочи вътре през една отворена врата. Елен искаше да остане на място и никога вече да не види Волф, но не можеше да изостави Били.
	С труд затича край влака. Някой се пресегна навън и й подаде ръка. Тя я улови и скочи. Вече беше във влака.
	Провали се злощастно. Отново беше там, откъдето започна. Чувстваше се разбита.
	Последва Волф през купетата до местата им. Не поглеждаше лицата на хората, край които минаваше. Видя как Волф здраво плесва Били по дупето и го тръшва на мястото му. Момчето тихо плачеше.
	Волф се обърна към Елен.
	— Ти си глупаво, побъркано момиче — рече той на висок глас, та да го чуят останалите пътници.
	Грабна я за ръката и я придърпа близо до себе си. Зашлеви я с длан, после с опакото и пак, и пак. Болеше, но Елен нямаше сили да се противи. Най-сетне свещеникът се изправи, докосна рамото на Волф и каза нещо.
	Волф я пусна и седна. Елен се огледа. Всички я зяпаха. Никой не би й помогнал, понеже тя беше не само египтянка, а и жена — жените, както и камилите, трябва да се бият от време на време. Когато срещаше погледите на другите пътници, те смутено отклоняваха очи към вестниците, книгите и гледката през прозорците. Никой не й продума.
	Елен рухна на мястото си. Безполезен, празен гняв вреше в нея. Почти. Почти бяха избягали.
	Прегърна детето и го придърпа до себе си, почна да го гали по косата. След малко момчето заспа.


>>	Двадесет и седма глава

	Вандам чу как влакът изпухтя, спря и пак изпухтя. Набираше скорост и излизаше от гарата. Отпи от водата. Бутилката свърши. Върна я в коша. Дръпна от цигарата и хвърли фаса. Само неколцина селяни слязоха от влака. Вандам подкара мотоциклета и продължи по пътя.
	След секунди вече беше вън от градеца, отново на правия тесен път край канала. Скоро остави влака зад гърба си. Беше пладне. Слънцето беше толкова жарко, че човек можеше почти да го докосне. Вандам си представи как протяга ръка и жегата висва от нея като лепкава течност. Пътят пред него се простираше до трепкащия хоризонт. „Ако карах в канала, колко прохладно и освежаващо щеше да е“, рече си Вандам.
	Някъде по пътя той беше взел решение. На тръгване от Кайро мислеше единствено за спасяването на Били, ала в някакъв момент осъзна, че това не е единственият му дълг. Оставаше и войната.
	Вандам беше почти сигурен, че в полунощ Волф е бил прекалено зает да ползва радиото. На сутринта беше дал предавателя, беше хвърлил книгата в реката и беше изгорил ключа за кода. Беше вероятно да разполага с друго радио, друг екземпляр на _Ребека_ и друг ключ. И мястото, където те бяха скрити, беше Асиут. А ако Вандам щеше да приложи своя план за измама, той трябваше да разполага с радиото и ключа. Следователно трябваше да остави Волф да се добере до Асиут и да вземе своя резервен комплект.
	Решението беше болезнено, ала Вандам го взе хладнокръвно. Трябваше да спаси Били и Елен, да; но след като Волф вземе резервното радио. Щеше да е жестоко за момчето, страшно жестоко, ала най-лошата част — отвличането — вече беше минало и не можеше да се промени. А да живее под властта на нацистите и баща му да е в концентрационен лагер също би било страшно жестоко.
	Като взе това решение и вкорави сърцето си, Вандам трябваше да се увери, че Волф е във влака. И като реши как да провери, той измисли и начин, който малко да облекчи положението на Били и на Елен в същото време.
	Когато стигна до следващия град, Вандам установи, че е поне с четвърт час преди влака. Селището беше като предишното — същите животни, същите прашни улици, същите мудни хора, същите няколко тухлени сгради. Полицейският участък беше на малко площадче, срещу гарата, а от двете му страни имаше голяма джамия и малка черква. Вандам спря отпред и няколко пъти властно натисна клаксона.
	От сградата излязоха двама арабски полицаи: сивокос мъж в бяла униформа и пистолет в колана и невъоръжен момък на осемнадесет-двадесет години. По-старият закопчаваше ризата си. Вандам слезе от мотоциклета и излая:
	— Мирно!
	Двамата полицаи се изправиха и отдадоха чест. Вандам отвърна на поздрава, сетне се здрависа с по-стария.
	Вандам каза на стария:
	— Преследвам опасен престъпник и се нуждая от вашата помощ — каза той драматично. Очите на събеседника му блеснаха. — Да влезем вътре.
	Той ги поведе. Вярваше, че е необходимо да държи инициативата здраво в свои ръце. Съвсем не беше сигурен какъв е статутът му тук и ако полицаите изберяха да не съдействат, нямаше какво особено да направи. Влезе в сградата. От входа видя маса с телефон. Влезе в тази стая, а полицаите го последваха.
	— Обадете се в Главната квартира в Кайро. — Даде му номера и полицаят вдигна телефона. Вандам се обърна към младежа. — Виждате ли мотоциклета?
	— Да, да — закима енергично онзи.
	— Можете ли да го карате?
	Младежът се развълнува от идеята.
	— Много добре.
	— Вървете да го изпробвате.
	Момъкът погледна със съмнение началника си, който викаше в слушалката.
	— Вървете — подкани го Вандам.
	Младежът излезе.
	Старият полицай подаде слушалката на Вандам.
	— Главната квартира е на линия.
	— Свържете ме с капитан Джейкс — каза Вандам по телефона и зачака.
	След минута-две по линията се разнесе гласът на капитан Джейкс.
	— Ало? Да?
	— Вандам на телефона. На юг съм. Следвам диря.
	— Тук е голяма паника, откакто началствата разбраха какво е ставало нощес. Бригадният направо е откачил, а Боге от зор обикаля като пръдня в решето. Сър, къде сте, мамицата му?
	— Няма значение къде точно. Няма да се заседявам тук и за момента трябва да действам сам. За да си гарантирам максимална поддръжка от местните полицейски власти — занарежда Вандам, за да не може старият полицай да го разбере напълно, — искам да изиграете номера с четенето на конско. Готов ли сте?
	— Тъй вярно.
	Вандам върна слушалката на сивокосия полицай и се отдръпна. Можеше да предположи какво говори Джейкс. Полицаят несъзнателно се изправи и изопна рамене, докато Джейкс го инструктираше недвусмислено да прави всичко, което Вандам иска от него, при това да бърза.
	— Слушам, сър — каза няколко пъти полицаят и заключи — Моля, бъдете сигурен, уважаеми господине, че ще сторим всичко по силите си… — И млъкна по средата. Вандам предположи, че Джейкс е затворил.
	Полицаят му хвърли един поглед и каза на онемелия телефон:
	— Довиждане.
	Вандам приближи прозореца и погледна навън. Младият полицай караше мотоциклета из площадчето, форсираше двигателя и натискаше клаксона. Събрала се беше малка тълпа зяпачи, а няколко деца търчаха след мотора. Момъкът се хилеше от ухо до ухо. „Ще се справи“, рече си Вандам.
	— Слушайте — подзе той, — ще се кача на влака за Асиут, когато той спре тук след няколко минути. Ще сляза на следващата гара. Искам вашето момче да кара дотам мотоциклета и да ме чака. Разбрано?
	— Тъй вярно. Значи влакът ще спре тук?
	— Не спира ли тук обикновено?
	— Влакът за Асиут — не.
	— Значи отивате на гарата и им казвате да го спрат.
	— Слушам!
	И полицаят излезе бегом.
	Вандам го гледаше как прекосява площадчето. Още не чуваше влака. Имаше време за още едно обаждане. Взе слушалката, изчака телефониста и поиска да го свържат с военната база в Асиут. Щеше да е чудо телефонната система да сработи два пъти подред. Успя. Асиут отговори и Вандам поиска да го свържат с капитан Нюман. Дълго чака да го намерят. Най-сетне капитанът се обади.
	— Вандам на телефона. Мисля, че съм по следите на вашия убиец.
	— Много добра работа, сър! — отвърна Нюман. — Нещо да направя?
	— Слушайте сега. Трябва да действаме много леко. По всякакви причини, които ще ви обясня по-късно, аз работя съвсем сам, а да се върви след Волф с голям въоръжен отряд ще е безполезно, че и по-зле.
	— Разбрано. Какво ви е нужно да направя?
	— Пристигам в Асиут след няколко часа. Трябва ми едно такси, една голяма галабия и едно малко момче. Ще ме посрещнете ли?
	— Разбира се, няма проблем. По шосето ли идвате? Ще се срещнем на края на града, какво ще кажете?
	— Добре — отговори Вандам. Чу далечно пухтене. — Трябва да вървя.
	— Ще ви чакам.
	Вандам затвори. Остави банкнота от пет лири на масата до телефона — един малък бакшиш не би навредил никому. Излезе на площада. Далеч на север видя дима на приближаващия се влак. Младият полицай се приближи до него на мотоциклета.
	— Аз ще се кача на влака — каза му Вандам. — Карайте до следващата гара и ме чакайте там. Ясно?
	— Ясно, ясно — доволно отговори момъкът.
	Вандам извади банкнота от една лира и я скъса на две. Полицайчето зяпна. Вандам му даде едната половина.
	— Като ме посрещнете, ще получите и другата.
	— Добре!
	Влакът беше почти на гарата. Вандам притича през площада. Старият полицай го пресрещна.
	— Началникът на гарата спира влака.
	Вандам му стисна ръката.
	— Благодаря ви. Как се казвате?
	— Сержант Несба.
	— Ще кажа в Кайро за вас. Довиждане.
	Вандам бързо влезе в гарата. Притича на юг по перона, по-далечко от влака, за да може да се качи от предния край, без някой от пасажерите да го забележи през прозореца.
	Влакът приближи, бълвайки дим. Началник-гарата се зададе по перона. Когато влакът спря, той поговори с машиниста и помощника му. Вандам даде бакшиши и на тримата и се качи на влака.
	Озова се в евтиния вагон. Волф навярно би пътувал в първа класа. Вандам тръгна през влака, проправяйки си път сред насядалите по пода хора и техните сандъци, щайги и животни. Забеляза, че по пода седят главно жени и деца: мърлявите дървени седалки бяха заети от мъжете с техните бутилки бира и цигари. Вагоните бяха непоносимо душни и смрадливи. Някои от жените готвеха на импровизирани печици — това определено беше опасно! Вандам едва не сгази едно малко бебе, плъпнало по мърлявия под. Имаше чувството, че ако не беше избегнал детето на косъм, щяха да го линчуват.
	Мина през три евтини вагона и стигна вратата на първа класа. Отвън на дървено столче седеше пазач и пиеше чай от стъклена чаша. Пазачът се изправи.
	— Чай, генерале?
	— Не, благодаря. — Вандам трябваше да вика, за да може човекът да го чуе над шума от колелата. — Трябва да проверя документите на всички пътници в първа класа.
	— Всички са наред, всички са добри — отвърна пазачът в опит да е полезен.
	— Колко вагона са първа класа?
	— Всички са наред…
	Вандам се приведе и викна в ухото му:
	— Колко вагона са първа класа?
	Пазачът вдигна два пръста.
	Вандам кимна и се изправи. Погледна вратата. Изведнъж се усъмни дали ще издържи всичко това до край. Смяташе, че Волф така и не успя да го огледа добре. Биха се на тъмно, в уличката — обаче не можеше да е напълно сигурен. Белегът на лицето можеше да го издаде, ала сега бе почти напълно скрит от брадата; все пак трябваше да се движи само със здравата страна към Волф. Истинският проблем беше Били. Вандам трябваше някак да предупреди сина си да пази тишина и да не издава, че е познал баща си. Нямаше как да го планира, там беше бедата. Просто трябваше да влезе и да мисли в крачка.
	Пое дълбоко дъх и отвори вратата.
	Пристъпи вътре, огледа нервно и набързо хората на първите места и не позна никого. Застана с гръб към пасажерите да затвори вратата и после пак се обърна. Обхвана с поглед редиците: Били го нямаше.
	Заговори на най-близките пътници:
	— Господа, моля за вашите документи.
	— Какво става, майоре? — попита един египетски офицер, полковник.
	— Рутинна проверка, сър — отговори Вандам.
	Тръгна бавно по пътеката, проверявайки документите на хората. По средата на вагона вече беше ги огледал достатъчно добре, та да е сигурен, че Волф, Елен и Били не са тук. Убеден беше, че трябва да довърши пантомимата с проверката, преди да мине в следващия вагон. Питаше се дали предположенията му не са погрешни. Може те въобще да не бяха на влака; може да не бяха тръгнали към Асиут; може би следата с атласа беше номер…
	Стигна края на вагона и мина през вратата към следващия. „Ако Волф е на този влак, сега ще го видя“, помисли Вандам. „Ако Били е тук, ако Били е тук…“
	Отвори вратата.
	Веднага видя Били. От страданието го заболя като от рана. Момчето спеше на седалката, краката му едва достигаха до пода, тялото му беше полегнало настрани, косите му падаха на челото. Устата му беше затворена и челюстите му леко се движеха: Вандам знаеше, понеже го беше виждал и по-рано, че Били скърца със зъби насън.
	Жената, която го беше прегърнала и върху чиито гърди лежеше главата му, беше Елен. Вандам имаше дезориентиращото усещане за _déjà vu_: напомни му за вечерта, когато видя Елен да целува Били за лека нощ…
	Елен вдигна поглед.
	Срещна очите на Вандам. Той видя как лицето й почва да се променя — очите й се разтвориха, устните й тъкмо щяха да промълвят нещо от изненада; и понеже беше подготвен за нещо подобно, той много бързо вдигна показалец и й даде знак да мълчи. Елен веднага разбра и сведе поглед, но Волф я беше забелязал и извъртя глава да провери какво е видяла.
	Намираха се отляво на Вандам и тъкмо лявата му страна беше ранена от ножа на Волф. Вандам се обърна с гръб и заговори с хората от другата страна на пътеката.
	— Вашите документи, моля.
	Не разчиташе Били да е заспал.
	Беше готов да му даде бърз знак като на Елен и се надяваше Били да е достатъчно бдителен светкавично да прикрие изненадата си, като нея. Но сега положението беше различно. Събудеше ли се и съзреше ли баща си, Били навярно щеше да провали всичко, преди Вандам да успее да си събере мислите.
	Обърна се към Волф и каза:
	— Документите, моля.
	За пръв път видя врага си в лице. Хубавец беше, мръсникът. Имаше едро лице със силни черти — широко чело, извит нос, равни бели зъби, широка брадичка. Само в ъгълчетата на очите и устата личеше намек за слабост, доволство, разврат. Подаде документите си и отегчено погледна през прозореца. Документите го идентифицираха като Алекс Волф от Вила лез Оливие, Гардън сити. Железни нерви.
	— За къде пътувате, господине? — попита Вандам.
	— Асиут.
	— По работа ли?
	— На гости на роднини. — Гласът на Волф беше силен и дълбок. Вандам не би забелязал акцента, ако не се заслушваше за него.
	— Заедно ли сте? — попита той.
	— Това са синът ми и неговата гувернантка — обясни Волф.
	Вандам взе документите на Елен и ги погледна. Щеше му се да стисне Волф за гърлото и да го тресе, докато костите му затракат. _Това са синът ми и неговата гувернантка._ „Копеле.“
	Върна документите на Елен.
	— Не е нужно да будим детето — каза Вандам, погледна седящия до Волф свещеник и взе портфейла, който той му подаде.
	— Защо е проверката, майоре? — попита Волф.
	Вандам пак го погледна и забеляза прясна драскотина на брадичката му, доста дълга при това: може би Елен се беше съпротивлявала.
	— Мерки за сигурност, господине.
	— И аз пътувам за Асиут — каза свещеникът.
	— Разбирам. До манастира ли?
	— Точно така. Значи сте го чували?
	— Мястото, където Светото семейство е отседнало след пребиваването си в пустинята.
	— Наистина. Били ли сте там?
	— Още не. Навярно този път ще отида.
	— Надявам се — рече свещеникът.
	Вандам върна документите.
	— Благодаря.
	Отстъпи по пътеката към следващите места и продължи да проверява документите. Вдигна очи и срещна погледа на Волф. Волф го наблюдаваше безизразно. Вандам се питаше дали не е направил нещо подозрително. Следващия път, когато погледна, Волф отново зяпаше през прозореца.
	„Какво ли си мисли Елен? Сигурно се пита какво смятам да правя“, рече си Вандам. „Все пак, би трябвало да й е трудно — да седи без да мърда и да гледа как отминавам, без да й кажа и дума. Поне вече знае, че не е сама.
	Какво мисли Волф? Сигурно е нетърпелив, или злорад, или уплашен, или алчен… Не, нищо подобно“, осъзна Вандам; „беше отегчен.“
	Стигна края на вагона и прегледа и последните документи. Тъкмо ги връщаше и щеше да мине обратно през вагона, когато чу вик, който прониза сърцето му.
	— Това е татко!
	Вандам вдигна поглед. Били тичаше по пътеката към него, препъваше се, олюляваше се наляво-надясно и удряше разперените си ръце в седалките.
	_Боже мой._
	Зад Били Вандам видя как Волф и Елен се изправят и гледат — Волф настойчиво, Елен уплашено. Вандам отвори вратата зад гърба си, преструвайки се, че не забелязва Били, и излезе гърбом. Били влетя след него. Вандам тръшна вратата. Взе Били в прегръдките си.
	— Няма нищо, няма нищо.
	Волф щеше да дойде да провери.
	— Отведоха ме! — заговори Били. — Пропуснах географията и наистина, наистина се уплаших!
	— Вече всичко е наред. — Вандам чувстваше, че вече не би могъл да остави Били; трябваше да задържи момчето и да убие Волф; трябваше да остави плана за измамата, и радиото, и ключа… Не, трябваше да го направи. _Трябваше_ да го направи… Потисна инстинктите си. — Слушай сега. Аз съм тук и те наглеждам, но трябва да заловя този мъж и не искам той да знае кой съм. Това е немският шпионин, когото преследвам, разбираш ли?
	— Да, да…
	— Слушай. Можеш ли да се престориш, че си се припознал? Можеш ли да се престориш, че не съм твой баща? Можеш ли да се върнеш при него?
	Били го съзерцаваше със зинала уста. Нищо не каза, но цялото му същество казваше _не, не, не_!
	Вандам продължи:
	— Това е истинска детективска история, Били, и ние двамата, ти и аз, сме замесени в нея. Трябва да се върнеш при този човек и да се престориш, че си сбъркал; помни, че аз ще съм наблизо и че заедно ние ще можем да заловим шпионина. Това добре ли е? Добре ли е?
	Били не каза нищо.
	Вратата се отвори и Волф мина през нея.
	— Какво е това? — попита той.
	Вандам направи любезна физиономия и насили усмивка.
	— Явно се е събудил от някакъв сън и ме е объркал с баща си. Вие и аз сме с еднакво телосложение… Казахте, че сте баща му, нали?
	Волф погледна Били и троснато рече:
	— Ама че глупост! Връщай се на мястото си веднага.
	Били не помръдна.
	Вандам положи ръка на рамото му.
	— Хайде, млади човече — каза той. — Да вървим да спечелим войната.
	Старата фраза си свърши работата. Били храбро се усмихна.
	— Съжалявам, сър. Явно съм сънувал.
	Вандам усети как сърцето му се разбива.
	Били се обърна и се върна във вагона. Волф тръгна след него.
	Вандам беше последен. Докато вървяха по пътеката, влакът забави ход и Вандам си даде сметка, че вече наближават следващата гара, където трябваше да го очаква мотоциклетът. Били отиде до мястото си и седна. Елен гледаше Вандам неразбиращо. Вандам докосна ръката й и обясни:
	— Всичко е наред. Трябва да е сънувал.
	Елен погледна Били, после Вандам и в очите й се появи особен блясък — беше на път да се разплаче.
	Вандам не искаше да минава край тях. Искаше да седне, да говори, да направи нещо, за да продължи прекараното с тях време. Зад прозорците на влака се показа поредното прашно градче. Вандам се поддаде на изкушението, спря на вратата на вагона и каза на Били:
	— Приятен ден.
	— Благодаря ви, сър.
	И Вандам излезе.
	Влакът влезе в гарата и спря. Вандам слезе и повървя малко по перона. Застана под сянката на една тента и зачака. Никой не слезе, а двама-трима пътници се качиха в трета класа. Свирката свирна и влакът потегли. Погледът на Вандам беше прикован в прозореца до мястото на Били. Когато този прозорец мина край него, Вандам видя лицето на Били. Били вдигна ръка и махна леко. Вандам махна в отговор и лицето на Били отмина.
	Вандам осъзна, че целият трепери.
	Гледаше как влакът изчезва в мъглявата далечина. Когато вече почти не се виждаше, Вандам излезе от гарата. Отвън го чакаше мотоциклетът. Младият полицай от предишното градче го беше възседнал и разкриваше тайните му пред малка тълпа обожатели. Вандам му подаде втората половина на банкнотата от една лира. Момъкът козирува.
	Вандам се качи на мотоциклета и подкара. Не знаеше как полицайчето ще се добере до дома, а и не го беше грижа. Излезе от града и продължи по пътя на юг. Слънцето беше подминало зенита си, ала жегата все още беше ужасна.
	Не след дълго Вандам изпревари влака. Пресметна, че ще стигне Асиут тридесет-четиридесет минути преди него. Капитан Нюман щеше да го посрещне. Вандам знаеше в общи линии какво му предстои да прави, обаче подробностите щеше да доизяснява в крачка.


	Караше пред влака, който носеше Били и Елен, единствените хора, които Вандам обичаше. Пак си повтори, че постъпва правилно, че прави най-доброто за всички, най-доброто за Били. Ала дълбоко в ума му един глас повтаряше: _жестоко, жестоко, жестоко._


>>	Двадесет и осма глава

	Влакът влезе в гарата и спря. Елен видя надпис, който обявяваше — на арабски и на английски — Асиут. Потресено си даде сметка, че са пристигнали.
	Във влака видът на милото и угрижено лице на Вандам й донесе огромно облекчение. За кратко тя изпита еуфория — убедена беше, че със сигурност всичко свършва. Наблюдаваше пантомимата с проверката на документите в очакване Вандам всеки момента да извади пистолета, да разкрие самоличността си или да нападне Волф. Постепенно си даде сметка, че няма да е толкова просто. Беше удивена и доста уплашена от леденото спокойствие, с което Вандам върна родния си син при Волф, а и куражът на самия Били й се видя невероятен. Духът й се сломи още повече, когато видя как Вандам маха от перона на заминаващия влак. Каква игра играеше той?
	Разбира се, Вандам още мислеше за кода _Ребека_. Трябва да имаше някакъв план да спаси нея и Били и в същото време да вземе ключа за кода. Щеше й се да знае как. За щастие, Били явно не се тормозеше от подобни мисли: татко му държеше ситуацията под контрол и очевидно на момчето не му минаваше през ум, че бащините му планове могат да се провалят. Беше се поокопитил, проявяваше интерес към земите, през които минаваше влакът, и дори попита Волф откъде се е сдобил с ножа си. И на Елен й искаше да вярва така в Уилям Вандам.
	И Волф беше в добро настроение. Случката с Били го уплаши и той гледаше Вандам тревожно и враждебно, но видимо се успокои, когато той слезе от влака. След това настроението му се менеше от скука до нервно възбуждение. Сега, когато пристигнаха в Асиут, възбудата надделя. „Някаква промяна настъпи у Волф през последното денонощие“, рече си Елен. Когато го срещна за пръв път, той беше много спокоен и внимателен. Лицето му рядко издаваше някаква спонтанна емоция, освен загатната надменност, чертите му общо взето бяха доста неподвижни, движенията му бяха почти апатични. Сега всичко това беше изчезнало. Волф шаваше, озърташе се неспокойно и през няколко секунди ъгълчето на устата му мръдваше едва доловимо, като че той се канеше да се усмихне или пък да се свъси на собствените си мисли. Уравновесеността, която по-рано сякаш беше част от най-дълбоката му същност, сега се оказа напукана фасада. Елен допускаше, че причината за това е ожесточаването на борбата му с Вандам. Онова, което беше започнало като смъртоносна игра, се бе превърнало в смъртоносна битка. Любопитно беше, че Волф, безсърдечният, се отчайваше, а Вандам ставаше все по-спокоен.
	„Поне докато не стане прекалено спокоен, по дяволите“, мислеше си Елен.
	Волф се изправи и взе куфара си от поставката за багаж. Елен и Били го последваха от влака на перона. Градът беше по-голям и по-оживен от онези, през които минаха, и гарата беше претъпкана. Щом слязоха от влака, веднага почнаха да ги блъскат пътниците, които искаха да се качат. Волф, с цяла глава по-висок от повечето хора, се заозърта за изхода, съгледа го и почна да си проправя път през множеството. Внезапно някакво мърляво босоного хлапе в зелена раирана дреха се развика:
	— Взема такси! Взема такси!
	Волф добронамерено сви рамене, посмути се и остави малчугана да го заведе до изхода.
	Показаха билетите и се озоваха на площада. Беше късен следобед, ала тук, на юг, слънцето още бе жарко. Около площада се издигаха доста високи сгради, една от които се наричаше _Гранд хотел_. Пред гарата имаше опашка конски файтони. Елен се огледа наоколо — тя почти очакваше да види отряд войници, готови да арестуват Волф. Нямаше следа от Вандам. Волф каза на арабчето:
	— Автомобил, искам автомобил.
	Имаше едно такова такси, стар _Морис_, паркиран на няколко метра зад конските коли. Момчето ги поведе натам.
	— Седни отпред — нареди Волф на Елен. Даде на момчето една монета и седна на задната седалка с Били. Шофьорът носеше слънчеви очила и арабска кърпа на главата, та да се пази от слънцето.
	— Карай на юг, към манастира — заръча му Волф на арабски.
	— Добре — отвърна онзи.
	Сърцето на Елен прескочи един удар. Тя познаваше този глас. Втренчи се в шофьора. Това беше Вандам.


	Вандам се отдалечи от гарата и се замисли — „дотук добре, ако не броим арабския“. Не му беше минало през ума, че Волф може да заговори таксиджията на арабски. Вандам знаеше езика съвсем слабо, но можеше да дава — значи и да разбира — указания за посоката. Би могъл да отговаря едносрично и със сумтене или на английски, понеже арабите, които поназнайваха английски, винаги гледаха да го вкарат в употреба, дори и когато европейците ги заговаряха на арабски. Всичко щеше да е наред, стига на Волф да не му се приискаше да обсъжда времето и реколтата.
	Капитан Нюман беше набавил всичко, което Вандам поиска, включително дискретност. Даже зае на майора своя револвер, _Енфийлд .380_ с шест патрона, който сега лежеше в джоба на панталоните на Вандам под взетата, също назаем, галабия. Докато чакаше влака, той проучи предоставената от Нюман карта на Асиут и околностите, затова имаше представа как да се добере до пътя, който водеше на юг от града. Подкара през сука, като натискаше клаксона повече или по-малко непрестанно, по египетски маниер, караше опасно близо до грамадните дървени колела на каруците и изтикваше овцете от пътя с калниците на колата. От сградите от двете страни на улицата се изсипваха дюкяни, кафенета и работилници. Непавираният път беше покрит с прахоляк, мръсотия и фъшкии. Вандам хвърли едно око на огледалото за обратно виждане и забеляза, че на задната броня се возят четири-пет хлапета.
	Волф каза нещо и този път Вандам не го разбра. Направи се, че не чува. Волф повтори. Вандам долови думата за гориво. Волф му сочеше някакъв гараж. Вандам почука по стрелката на таблото, която сочеше пълен резервоар.
	— _Кафия_ — рече той. — Достатъчно.
	Волф като че прие отговора.
	Преструвайки се, че нагажда огледалото, Вандам открадна един поглед към Били, питайки се дали той е познал баща си. Били се беше втренчил в тила му с доволно изражение. „Не проваляй играта, за Бога“, рече си Вандам.
	Оставиха града зад себе си и се отправиха на юг по шосето през пустинята. Отляво имаше напоявани ниви и горички, а отдясно — стена от гранитни скали, оцветени в бежово от ситния пясък. Атмосферата в колата беше особена. Вандам долавяше напрежението на Елен, еуфорията на Били и нетърпението на Волф. Той самият беше много напрегнат. Доколко това настроение проникваше у Волф? На шпионина му трябваше само един по-внимателен поглед да познае, че таксиджията всъщност бе мъжът, който проверяваше документите във влака. Вандам се надяваше Волф да е зает с мисли за своето радио.
	— _Рух алямънак_ — нареди Волф.
	Вандам знаеше, че това е „Завий надясно“. Напред имаше обръщало, което сякаш водеше право в скалата. Забави колата и взе завоя, после установи, че е тръгнал към проход през хълмовете.
	Изненада се. По-натам по пътя на юг лежаха няколко селца и прочутият манастир, както сочеше картата на Нюман, ала зад хълмовете беше само Западната пустиня. Ако Волф бе закопал радиото в пясъка, нямаше никога да го намери. А може и да беше по-умен. Вандам се надяваше да е така, защото проваляха ли се плановете на Волф, проваляха се и неговите планове.
	Пътят тръгна нагоре и старата кола с усилие преодоля наклона. Вандам смени скоростите на два пъти. Колата взе височината на втора. Вандам погледна безкрайната пустиня. Щеше му се да разполага с джип. Почуди се колко ли далеч трябва да стигне Волф. Добре беше да се върнат в Асиут преди да падне мрак. Не можеше да си позволи да му задава въпроси, защото рискуваше да се издаде, че не знае арабски.
	Пътят се превърна в пътека. Вандам подкара през пустинята с най-високата скорост, която се осмели да развие, и зачака инструкции от Волф. Право напред слънцето се търкулна към крайчеца на небето. След час подминаха малко стадо овце, които пасяха рехавите трънаци под надзора на мъж и малко момче. Волф се надигна на седалката и почна да се оглежда. Не след дълго пътят се пресече с поточе. Вандам предпазливо подкара колата по брега на пресъхнала река.
	— _Рух ашшмалак_ — нареди Волф.
	Вандам зави наляво. Трудно беше да се управлява колата. С изумление видя групи хора, шатри и добитък в речното корито. Приличаше на някакво тайно общество. Към два километра по-натам стигнаха и до обяснението на присъствието им — кладенец.
	Кладенецът беше белязан с ниска окръжност от непечени тухли. Четири недодялани ствола се кръстосваха над кладенеца и крепяха груба макара. Четирима-петима мъже непрестанно вадеха вода и изпразваха кофите в четири радиално разположени улея около кладенеца. Край улеите се тълпяха камили и жени.
	Вандам приближи колата.
	— _Андак_ — каза Волф.
	Вандам спря колата. Обитателите на пустинята не проявиха любопитство, макар че за тях навярно бе рядкост да видят автомобил. Вандам заключи, че тежкият живот не им оставя време да разглеждат такива чудатости. Волф взе да разпитва един от мъжете насечено на арабски. Последва кратък разговор. Мъжът посочи напред.
	— _Дугри_ — нареди Волф на Вандам. Вандам подкара колата.
	Най-сетне стигнаха голям стан и Волф накара Вандам да спре. Имаше няколко скупчени шатри, овце в кошара, няколко спънати камили и два огъня за готвене. Изведнъж Волф пъргаво се пресегна напред, изключи мотора на колата и измъкна ключа. Без да каже и дума, той излезе навън.


	Исмаил седеше край огнището и приготвяше чай. Вдигна поглед и рече:
	— Мир на теб, братовчеде.
	— И на теб здраве и Божия благодат и благословия — отвърна Волф според обичая.
	— Как е твоето здраве?
	— Бог да те благослови, добре съм, слава Богу — рече Волф и приклекна в пясъка.
	— Заповядай — и Исмаил му подаде чаша.
	— Нека Аллах преумножи твоя късмет.
	— И твоя.
	Волф отпи от чая; беше горещ, сладък и много силен. Спомни си как тази напитка го крепеше по време на пътуването му през пустинята… сякаш не бе само преди два месеца?
	Когато Волф привърши, Исмаил вдигна длан до главата си и рече:
	— Нека да е твоето, господине.
	— Дай Боже и твоето да е.
	Официалностите приключиха.
	— Ами приятелите ти? — попита Исмаил и кимна по посока на таксито, спряло по средата на коритото, неуместно сред овцете и камилите.
	— Не са приятели — обясни Волф.
	Исмаил кимна. Не полюбопитства. „Въпреки всичките вежливи въпроси за здравето на събеседника“, каза си Волф, „номадите всъщност не се вълнуваха какво правят гражданите: животът им бе различен до неразбираемост.“
	— У теб ли е още сандъкът ми?
	— Да.
	„Исмаил ще потвърди, независимо дали багажът е у него или не“, каза си Волф, „така е по арабски.“ Исмаил не хукна да носи куфара. Не беше способен да бърза. „Бързо“ значеше до няколко седмици, „веднага“ значеше утре.
	— Трябва да се върна в града днес — рече Волф.
	— Обаче ще спиш в моята шатра.
	— Уви, не.
	— Значи ще се присъединиш към нас за вечеря.
	— Уви, отново, слънцето вече е ниско, а трябва да се върна в града, преди нощта да е паднала.
	Исмаил скръбно поклати глава с вид на човек, който размишлява върху някакъв провал.
	— Дошъл си за сандъка.
	— Да. Донеси го, братовчеде, моля те.
	Исмаил се обърна към един мъж, който стоеше до огнището. Мъжът каза нещо на един младеж, а младежът прати някакво хлапе да донесе сандъка. Исмаил предложи на Волф цигара. Волф от любезност прие. Исмаил запали цигарите с главня от огъня. Волф се запита откъде са се взели цигарите. Детето донесе сандъка и го подаде на Исмаил. Исмаил посочи Волф.
	Волф го взе и го отвори. Облекчението го заля, когато зърна радиото, книгата и ключа към кода. По време на дългия и тежък път еуфорията го бе напуснала, ала сега се върна и той се почувства пиян от усещането за власт и за предстояща победа. Пак се убеди, че ще спечели войната. Затвори капака на куфара. Ръцете му трепереха.
	Исмаил го гледаше с присвити очи.
	— Много е важен за теб този сандък.
	— Важен е за целия свят.
	— Слънцето изгрява и залязва. Понякога вали. Живеем, после умираме.
	Той вдигна рамене.
	„Исмаил не би разбрал“, рече си Волф, „но други ще разберат.“ Той се изправи.
	— Благодаря ти, братовчеде.
	— Върви си в безопасност.
	— Бог да те пази.
	Волф се обърна и тръгна към таксито.
	Елен видя как Волф се отдалечава от огъня с куфар в ръката.
	— Връща се — каза тя. — Сега какво?
	— Ще иска да се върне в Асиут — обясни Вандам, без да я поглежда. — Тези радиостанции нямат батерии, налага се да бъдат включвани, той трябва да отиде някъде, където има електричество, което означава Асиут.
	— Мога ли да дойда отпред? — попита Били.
	— Не — отвърна Вандам. — Тихо сега. Още малко.
	— Страх ме е от него.
	— И мен.
	Елен потръпна. Волф влезе в колата.
	— Асиут — нареди той.
	Вандам протегна ръка с дланта нагоре и Волф пусна ключа в нея. Вандам подкара колата и я обърна.
	Вървяха по уадито, покрай извора, и свърнаха на пътя. Елен си мислеше за куфарчето, което Волф държеше на коленете си. То съдържаше радиото, книгата и ключа за кода _Ребека_ — колко абсурдно, че толкова много зависи от това кой държи това куфарче в ръце, че тя трябваше да излага на риск живота си заради него, че Вандам трябваше да изложи на опасност сина си заради него. Тя се почувства много уморена. Сега слънцето беше ниско зад тях и най-малките предмети — камъни, храсти, туфи трева — хвърляха дълги сенки.
	— Карай по-бързо — каза Волф на арабски. — Стъмва се.
	Изглежда Вандам разбра, понеже увеличи скоростта. Колата подскочи и се заклати на неравния път. След няколко минути Били каза:
	— Зле ми е.
	Елен се обърна и го погледна. Лицето му беше бледо и напрегнато, седеше вдървено изправен.
	— Карай по-бавно — каза той на Вандам, после го повтори на арабски, все едно изведнъж си е спомнил, че човекът не говори английски.
	Вандам забави за миг, но Волф нареди:
	— Карай по-бързо.
	Той се обърна към Елен:
	— Забрави за детето.
	— Копеле такова — обърна се тя към Волф.
	— Спри колата — повтори Били.
	Волф не му обърна внимание, а Вандам трябваше да се прави, че не разбира английски.
	На пътя имаше ниска гърбица. Колата я покри бързо, издигна се на петнадесетина сантиметра във въздуха и се приземи с раздрусване. Били извика:
	— Тате, спри колата! Тате!
	Вандам натисна спирачките.
	Елен се опря на таблото и извърна глава, за да види Волф.
	За части от секундата той бе замаян от изненада. Очите му отидоха към Вандам, после към Били, после отново към Вандам; в изражението му тя видя най-напред недоумение, после смайване, после страх. Тя знаеше, че той си мисли за инцидента във влака, за арабчето на гарата, за кафията, закрила лицето на шофьора; после видя как той се усети, как разбра всичко за миг.
	Колата спираше със скърцане и хвърли пътниците напред. Волф си върна равновесието. С бързо движение той обви лявата си ръка около Били и придърпа момчето към себе си. Елен видя как ръката му влиза в ризата, след което измъкна ножа.
	Колата спря.
	Вандам се огледа наоколо. Елен видя как в същия момент ръката му отиде до страничния прорез на галабията и замръзна, щом той погледна към задната седалка. Елен също се обърна.
	Волф държеше ножа на няколко сантиметра от нежната кожа на гърлото на Били. Очите на Били бяха обезумели от страх. Вандам изглеждаше смазан. В ъгълчетата на устата на Волф имаше намек за безумна усмивка.
	— По дяволите — каза той. — Почти ме пипна.
	Всичките го гледаха мълчаливо.
	— Свали глупавата шапка — каза той на Вандам.
	Вандам свали кафията.
	— Нека предположа — произнесе Волф. — Майор Вандам.
	Той явно се наслаждаваше на момента.
	— Колко е хубаво, че взех сина ти за гаранция.
	— Свърши, Волф — каза Вандам. — Половината британска армия е по петите ти. Можеш да ме оставиш да те заведа жив или да се оставиш те да те убият.
	— Не вярвам да казваш истината — отговори Волф. — Не би довел военните да търсят сина ти. Би бил притеснен, че тия каубои ще гръмнат не когото трябва. Смятам, че началниците ти дори не знаят къде си.
	Елен беше сигурна, че Волф е прав, и я обзе отчаяние. Нямаше представа какво ще направи Волф сега, но бе сигурна, че Вандам е загубил битката. Погледна го и видя поражение в погледа му.
	Волф продължи:
	— Под галабията си майор Вандам носи панталони в цвят каки. В един от джобовете на панталона или в пояса ще намериш пистолет. Извади го.
	Елен бръкна през страничния отвор в галабията на Вандам и намери пистолета в джоба му. Запита се: „как Волф е разбрал?“, и после: „предположил е“. Тя извади оръжието.
	Погледна към Волф. Той не можеше да вземе пистолета от нея, без да пусне Били, а ако пуснеше Били дори за миг, Вандам щеше да направи нещо.
	Волф обаче бе помислил за това.
	— Отвори пистолета, та цевта да падне напред. Внимавай да не натиснеш спусъка по погрешка.
	Тя се зае с оръжието.
	— Вероятно ще намериш палец до цилиндъра.
	Тя намери палеца и отвори пистолета.
	— Извади патроните и ги пусни вън от колата.
	Тя го направи.
	— Остави оръжието на пода на колата.
	Тя го остави.
	Волф изглеждаше облекчен. Отново единственото оръжие беше ножът му. Той се обърна към Вандам.
	— Излез от колата.
	Вандам седеше неподвижно.
	— Излез — повтори Волф. С внезапно точно движение той поряза месестата част на ухото на Били с ножа. Излезе капка кръв.
	Вандам излезе от колата.
	Волф нареди на Елен:
	— Седни на шофьорското място.
	Тя прескочи лоста на скоростите.
	Вандам беше оставил вратата на колата отворена. Волф каза:
	— Затвори вратата.
	Елен затвори вратата. Вандам стоеше край колата и гледаше вътре.
	— Карай — каза Волф.
	Колата бе угаснала. Елен постави механизма за смяна на скоростите в неутрално положение и завъртя ключа. Двигателят се закашля и угасна. Надяваше се, че няма да тръгне. Завъртя ключа още веднъж; стартерът отказа още веднъж.
	— Докосни педала на газта, докато завърташ ключа — каза Волф.
	Тя направи каквото й каза той. Двигателят тръгна и заръмжа.
	— Карай — каза Волф.
	Тя потегли.
	— По-бързо.
	Тя ускори.
	Погледна в огледалото и видя как Волф отдръпва ножа и освобождава Били. Зад колата, вече на петдесетина метра зад тях, Вандам стоеше на пустинния път, а силуетът му чернееше на фона на залеза. Стоеше неподвижен.
	— Той няма вода! — каза Елен.
	— Няма — отвърна Волф.
	Тогава Били побесня.
	Елен го чу да вика:
	— Не можеш да го оставиш!
	Обърна се и забрави за пътя. Били се бе нахвърлил върху Волф като побесняла дива котка, удряше, драскаше и някак си риташе; викаше несвързано, лицето му бе маска от детски гняв, а тялото му се движеше конвулсивно като при припадък. Волф се бе отпуснал, мислейки, че кризата е приключила, и за момент не можеше да се съпротивлява. В тясното пространство, с Били толкова близо до него, той не можеше да нанесе подходящ удар, тъй че издигна ръце да се защити и напираше срещу момчето.
	Елен погледна към пътя. Докато се обръщаше назад, колата се бе отклонила и сега предното ляво колело ореше през песъчливата трева край пътя. Тя се мъчеше да завърти кормилото, но то сякаш доби своя воля. Тя натисна спирачката и задницата на колата започна да се плъзга настрана. Твърде късно тя вида дълбоката бразда, която пресичаше пътя веднага пред тях. Плъзгащата се кола удари браздата с широката си страна, и от удара костите на Елен се разтресоха. Машината сякаш подскочи нагоре. Елен подскокна на седалката, а когато се върна на мястото си, без да иска натисна педала на газта. Колата хвръкна напред и започна да се плъзга в противоположната посока. С ъгълчето на зрението си тя видя как Волф и Били се друсат безпомощно и продължават да се бият. Колата излезе от пътя в мекия пясък. Таксито рязко намали и Елен удари чело в кормилото. Колата се наклони настрана и сякаш полетя. Тя видя как пустинята се спуска рязко край нея и разбра, че автомобилът се преобръща. Помисли си, че ще се затъркаля. Падна настрана и сграбчи кормилото и лоста на скоростите. Колата не се преобърна по гръб, а остана на страната си, като монета, изпусната с ръба напред в пясъка. Лостът остана в ръката й. Тя се отпусна върху вратата и отново удари главата си. Колата не се движеше.
	Тя застана на четири крака, все още държеше счупения лост и погледна в задната част на купето. Волф и Били бяха вкопчени един в друг, като Волф беше отгоре. Докато гледаше, Волф се помръдна.
	Надявала се беше, че е мъртъв.
	Едното й коляно бе на вратата, а другото на прозореца. От дясната й страна покривът на колата стоеше вертикално. От лявата й страна беше седалката. Тя гледаше през пространството между облегалката и покрива.
	Волф стъпи на крака.
	Били изглеждаше в безсъзнание.
	Елен се чувстваше дезориентирана и безпомощна, коленичила на страничния прозорец на колата.
	Волф стоеше на задната лява врата и хвърли тежестта си към пода на колата. Тя се залюля. Той повтори; колата се олюля още. При третия опит машината се наклони и с трясък стъпи на четирите си колела. Елен бе замаяна. Тя видя как Волф отваря вратата и излиза от колата. Застана отвън, приклекна и извади ножа. Тя видя как Вандам се приближава.
	Коленичи на седалката и гледаше. Не можеше да се движи, докато главата й не е спряла да се върти. Видя Вандам да прикляка като Волф, готов да скочи, ръцете му издигнати за защита. Беше зачервен и задъхан — тичал бе след колата. Двамата правеха кръгове. Волф леко накуцваше. Зад тях слънцето бе огромен оранжев глобус. Вандам тръгна напред, после — странно — сякаш се задържа. Волф замахна с ножа, но беше изненадан от сдържането на Вандам и ударът му не улучи. Юмрукът на Вандам се стрелна. Волф се сепна назад. Елен видя, че носът на немеца кърви.
	И двамата отново бяха един срещу друг, като боксьори на ринга.
	Вандам ритна, но Волф беше извън обсега му. Волф замахна с ножа. Елен видя как той засегна панталоните на Вандам и пусна кръв. Волф замахна отново, но Вандам бе мръднал настрана. На крачола на панталона му се образува тъмно петно.
	Елен погледна към Били. Момчето лежеше неподвижно на пода на колата със затворени очи. Елен пропълзя в задната част и го вдигна на седалката. Не можеше да каже дали е жив или мъртъв. Докосна лицето му. Той не се помръдна.
	— Били — произнесе тя. — О, Били.
	Отново погледна навън. Вандам беше се опрял на едно коляно. Лявата му ръка висеше неподвижно от покритото с кръв рамо. Държеше дясната ръка пред себе си в защитна стойка. Волф се доближи към него.
	Елен изскочи от колата. Все още държеше счупения лост в ръка. Видя как Волф отново раздвижва ръка, готов отново да удари Вандам. Тя се втурна към Волф и се запрепъва в пясъка. Волф замахна към Вандам. Вандам се дръпна настрани и избегна удара. Елен издигна лоста високо във въздуха и го стовари с цялата си сила върху тила на Волф. Той сякаш замръзна за миг.
	— О, Боже — изрече Елен.
	И го удари отново.
	Удари го и трети път.
	Той падна.
	Тя го цапна отново.
	После хвърли лоста и коленичи до Вандам.
	— Добра работа — слабо изговори той.
	— Можеш ли да се изправиш?
	Той опря ръка на рамото й и се изправи на крака и отбеляза:
	— Не е толкова зле, колкото изглежда.
	— Дай да видя.
	— Почакай минутка. Помогни ми с това.
	Със здравата си ръка той хвана Волф за крака и го задърпа към колата. Елен грабна ръката на припадналия и затегли. Когато Волф лежеше край колата, Вандам вдигна ръката му и я постави на стъпалото с дланта надолу. После вдигна крак и стъпи върху лакътя. Ръката на Волф изпука. Елен побеля. Вандам обясни:
	— За да е сигурно, че няма да създава неприятности, когато се свести.
	Наведе се към задната част на колата и постави ръка на гърдите на Били.
	— Жив е — каза той. — Слава Богу.
	Очите на Били се отвориха.
	— Всичко свърши — обясни Вандам.
	Били затвори очи.
	Вандам седна на предната седалка на колата.
	— Къде е лостът на скоростите? — попита той.
	— Счупи се. С него го ударих.
	Вандам завъртя ключа. Колата подскокна.
	— Добре — още работи — каза той. Натисна дръжката и отново завъртя ключа. Двигателят потегли. Той освободи дръжката и колата тръгна напред. Той угаси.
	— Мобилни сме — продължи Вандам. — Истински късмет.
	— Какво ще правим с Волф?
	— Ще го набутаме в багажника.
	Вандам отново погледна Били. Момчето беше в съзнание, с широко отворени очи.
	— Как си, синко? — попита майорът.
	— Съжалявам — отвърна Били, — но ми стана лошо.
	Вандам погледна Елен.
	— Ти трябва да караш — обясни той. В очите му имаше сълзи.


>>	Двадесет и девета глава

	Внезапно наблизо се разнесе рев на самолет. Ромел вдигна очи и съгледа британските бомбардировачи, които летяха ниско и се приближаваха откъм най-близката редица хълмове. Войниците ги наричаха „бомбардировачите от партийното събрание“, понеже летяха в съвършения строй на демонстрационните самолети като на предвоенните паради в Нюрнберг.
	— Прикрийте се — изкрещя Ромел. Той изтърча до някакъв окоп и се хвърли вътре.
	Шумът бе тъй силен, че приличаше на тишина. Ромел лежеше със затворени очи. Изпитваше болка в стомаха. Бяха му изпратили лекар от Германия, но той знаеше, че единственото нужно му лекарство е победата. Беше отслабнал много — сега униформата висеше върху тялото му, а якичките му изглеждаха твърде широки. Косата му оредяваше бързо и на някои места побеляваше.
	Днес беше 1-ви септември и всичко се стече страшно зле. Привидно слабата точка на съюзническата отбрана все повече приличаше на засада. Минните полета бяха гъсти, където трябваше да са редки; почвата бе подвижен пясък, а очакваха твърд терен; хребетът Алам Халфа, когото трябваше да овладеят лесно, бе силно укрепен. Стратегията на Ромел бе погрешна; разузнавателните му данни бяха погрешни; шпионинът му беше сбъркал. Бомбардировачите минаха над главите им. Ромел излезе от окопа. Адютантите и офицерите му излязоха от укритията си и отново се събраха около него. Той вдигна предпазните си очила и огледа пустинята. Десетки машини стояха неподвижни в пясъка, като много от тях яростно горяха. „Стига само неприятелят да атакува“, помисли си Ромел, „ние можем да се бием с него.“ Съюзниците обаче не помръдваха, добре окопани, и удряха немските танкове, все едно вадят риби от каца.
	Това не беше добре. Авангардните му части бяха на по-малко от тридесет километра от Александрия, но бяха заседнали. „Тридесет километра“, каза си той. „Още тридесет километра, и Египет щеше да бъде мой.“ Той погледна офицерите около себе си. Както винаги, израженията им отразяваха неговото — в техните лица той виждаше това, което те виждаха в неговото.
	То бе поражение.


	Той знаеше, че е кошмар, но не можеше да се събуди.
	Килията беше метър и осемдесет на метър и двадесет, а половината от нея бе заета от леглото. Под него имаше нощно гърне. Стените бяха иззидани от гладък сив камък. Малка електрическа крушка висеше на кабел от тавана. В единия край на килията имаше врата. В другия край имаше малко квадратно прозорче, поставено малко над височината на погледа; от него той можеше да види яркосиньото небе.
	В съня си той си помисли: „скоро ще се събудя, и тогава всичко ще бъде наред. Ще се събудя и тогава до мен на копринен чаршаф ще лежи хубава жена, аз ще докосна гърдите й“, когато си го помисли, той се изпълни със силно желание: „тя ще се събуди и ще ме целуне, и ще пием шампанско…“ Но не можа да досънува това и отново се появи сънят за затворническата килия. Някъде наблизо постоянно биеше басов барабан. Войници маршируваха под ритъма му. Той бе ужасяващ, ужасяващ — бум-бум, бум-бум, трам-трам, барабанът и войниците и сивите стени на килията, и далечният, изкушаващ квадрат от синьо небе, и той бе толкова уплашен, толкова ужасе`н, че накара очите си да се отворят и се събуди.
	Огледа се неразбиращо. Беше буден, напълно буден, несъмнено, сънят бе свършил; и все пак все още се намираше в затворническа килия. Тя беше метър и осемдесет на метър и двадесет, а половината от нея бе заета от леглото. Той стана от леглото и погледна под него. Имаше нощно гърне.
	Изправи се. После, спокойно и тихо, започна да удря главата си в стената.


C>
@@	Йерусалим, 24-ти септември 1942 г.
	Скъпа Елен,
	Днес отидох до Западната стена, която наричат и Стена на плача. Застанах пред нея с много други евреи и се молих. Написах квитла и я поставих в една цепнатина в стената. Дано Бог изпълни молбата ми.
	Това е най-хубавото място на света, Йерусалим.
	Разбира се, че не живея добре. Спя на матрак на пода в малка стая с още петима души. Понякога намирам малко работа — почиствам в една работилница, където един от съквартирантите, млад мъж, кара дървен материал за дърводелците. Аз съм много беден, както винаги, но сега съм беден в Йерусалим, което е по-добре от това да си богат в Египет.
	Прекосих пустинята в британски военен камион.
	Попитаха ме какво съм щял да направя, ако не са ме били взели, и когато отвърнах, че щях да ходя пеш, сигурно са ме взели за луд. Това обаче е най-смисленото нещо, което някога съм правил.
	Трябва да ти кажа, че умирам. Болестта ми е нелечима дори и да можех да си позволя лекари, и ми остават само седмици, може би месец или два. Не тъгувай. Никога не съм бил по-щастлив през целия си живот.
	Трябва да ти кажа какво написах в своята квитла.
	Помолих Бог да даде щастие на дъщеря ми Елен. Вярвам, че Той ще го направи. Сбогом,
@	Баща ти
C$


	Резенчетата шунка бяха тънки като хартия и навити на чудесни цилиндърчета. Кръглите питки бяха печени вкъщи сутринта. Имаше стъклена купа с картофена салата, приготвена с истинска майонеза и хрупкав накълцан лук. Имаше и бутилка вино, бутилка сода и торбичка портокали. И кутия цигари, от неговите.
	Елен започна да поставя храната в кошницата за пикник.
	Тъкмо беше затворила капака и чу почукването на вратата. Свали престилката, преди да отвори.
	Вандам влезе, затвори вратата след себе си и я целуна. Обви ръцете си около нея и я прегърна болезнено силно. Винаги го правеше и винаги болеше, но тя не се оплакваше — те почти се бяха загубили и бяха благодарни, когато бяха заедно.
	Отидоха в кухнята. Вандам вдигна кошницата и попита:
	— Божичко, какво държиш вътре, кралските регалии ли?
	— Какви са новините? — попита Елен.
	Той знаеше, че тя има предвид новини за войната в пустинята, и започна:
	— Силите на Оста са в пълно отстъпление — цитирам.
	Тя си помисли колко спокоен беше в последните дни. Даже говореше различно. В косата му се появяваше малко сиво и той се смееше много.
	— Мисля, че си един от тези мъже, които се разхубавяват с възрастта — отбеляза тя.
	— Чакай докато ми изпадат зъбите.
	Излязоха. Небето беше странно черно и Елен изненадано каза „О!“, когато стъпи на улицата.
	— Днес настъпва краят на света — произнесе Вандам.
	— Никога досега не съм виждала нещо такова — отвърна тя.
	Седнаха на мотоциклета и тръгнаха за училището на Били.
	Небето притъмня още повече. Първите дъждовни капки паднаха, докато минаваха покрай хотел _Шепърдс_. Елен видя как един египтянин разтвори носна кърпичка над феса си. Капките бяха огромни; всяка попиваше през роклята й направо до кожата. Вандам обърна возилото и спря до хотела. Докато слизаха, облаците рукнаха.
	Стояха под навеса на хотела и гледаха бурята. Огромното количество вода беше невероятно. За минути канавките преляха и тротоарите се оказаха под вода. Срещу хотела бакалите вървяха през водата, за да затворят кепенците. Колите просто трябваше да спрат на местата си.
	— В града няма обща канализационна система — отбеляза Вандам. — Водата няма къде другаде да отиде, освен в Нил. Погледни.
	Улицата бе станала река.
	— Ами моторът? — попита Елен.
	— Проклетото нещо ще го отнесе — отговори Вандам. — Ще трябва да го донеса тук.
	Той се поколеба, после изтърча на тротоара, хвана мотора за дръжките и го избута през водата до стъпалата на хотела. Когато се върна под навеса, дрехите му бяха напълно подгизнали, а косата бе залепнала за главата му като излизащ от кофа парцал. Елен му се засмя.
	Дъждът продължи дълго време. Елен попита:
	— Ами Били?
	— Ще трябва да държат хлапетата в училище, докато дъждът спре.
	Най-накрая влязоха в хотела за по едно питие. Вандам поръча шери; бе отказал джина и твърдеше, че не му липсвал.
	Най-после бурята свърши и те отново излязоха; трябваше да чакат още, за да се оттече водата. Най-накрая имаше само около пет сантиметра вода и слънцето се показа. Шофьорите започнаха да опитват да подкарат колите си. Мотоциклетът не бе твърде мокър и запали от първия път.
	Слънцето се появи и улиците започнаха да изпускат пара, докато караха към училище. Били чакаше отвън.
	— Ама че буря! — въодушевено каза той. Качи се на мотора и седна между Елен и Вандам.
	Отидоха в пустинята. Елен се държеше здраво със затворени очи и не видя чудото, докато Вандам не спря мотора. Тримата слязоха и се огледаха занемели.
	Пустинята бе покрита с цветя.
	— Очевидно е заради дъжда — каза Вандам. — Но…
	От нищото се бяха появили милиони насекоми и сега пчели и пеперуди се стрелкаха забързано от цвете на цвете и събираха внезапно появилата се паша.
	— Семената трябва да са били в очакване в пясъка — каза Били.
	— Това е — съгласи се Вандам. — Семената са стояли там с години и са чакали това.
	Всички цветя бяха малки, като миниатюри, но много ярко оцветени. Били направи няколко крачки от пътя и се наведе, за да разгледа едно. Вандам прегърна Елен и я целуна. Започна като малка целувка по бузата, но се превърна в дълга любовна прегръдка.
	Най-накрая тя се откъсна от него и се засмя.
	— Ще притесниш Били — каза му тя.
	— Ще трябва да свикне с това — отвърна Вандам.
	Елен спря да се смее.
	— Наистина? — попита тя. — Наистина ли?
	Вандам се усмихна и я целуна отново.
