	_1 януари, сутринта, Годината на Дракона._
	Той се надигна със скърцането на половин вековен танк. Или на разпадащ се динозавър.
	На масата имаше бележка: „Отивам до нашите. Армеята е в хладилника. Хладилникът е в кухнята“.
	Мъжът отиде до огледалото. От него го погледна някакъв извънземен с подпухнала физиономия, червени очи, чорлав, небръснат…
	— Значи такъв си бил ти, човеко от третото хилядолетие…
	Предната вечер имаха доста гости. Сред които — приятелите му. Различни по характер и светоусещане. Което веднага пролича.
	Оптимистът предположи, че Новата година ще бъде по-хубава от старата, песимистът веднага отхвърли и рече, че ще бъде по-зле от предната, а реалистът просто предложи да се напият и по двата случая.
	Намеси се друг от гостите, славещ се като примерен и точен мъжага. Той се похвали — вече написал писмо на Дядо Мраз. И, понеже цяла година бил добро момче, поискал си за тая година лошо момиче.
	Жена му контрира. Тя пък изкарала годината правилно и възпитано… е, почти… е, не точно почти… е, понякога… абе, сама си купила подаръка…
	Една дама се оплака, че се чувствала самотно. Комшията й контрира — пълна самота е, когато не те поздравяват и със спамове.
	А какви хубави Нови години изкарала преди… Веднъж се събудила при Дядо Мраз и почнала да го разпитва какво е станало през празничната нощ. Той й припомнил, че били в някаква детска градина, тя се напила, почнала да прави стриптийз…
	Което й обяснило, защо бикините й са пълни с бонбони.
	Ония приятели веднага се върнали в своите спомени. Единият посрещнал Нова година на Хаваите — загорели мацки, плодове, палми, море…
	Другият пък в Индия — на слон, сред тигри, заобиколен от страстни танцьорки…
	Той и третият празнувал с тях — в кухнята, само че не щял да пуши и да пробва гъбите…
	Ооооох… протегна се човекът пред огледалото.
	Новата година беше настъпила. Трябваше да отиде до магазина.
	На улицата видя дракон… Ами да — годината на Дракона е.
	„На късмет е!“ — рече си човекът.
	А драконът присви едно око… На закуска му мязаше…
