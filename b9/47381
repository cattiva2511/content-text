D>
	В памет на баща ми
D$

E>
	Тази книга е своеобразно продължение на третата част от [[https://chitanka.info/text/41981-protivoborstvo|„Противоборство“]] (2018), но с акцент върху физиката.
E$

	_Класическата механика на Нютон е издържала само двеста години_, но той е останал в историята на науката и практиката.
	А „оптимистичната теория“ за прехода ни към __новото време__ може и да пребъде в него. Теоретично да пребъде… щом с гравитирането си надолу __все не можем да намерим мястото си в историята__ и да правим история от това.

	* * *

	Звучащото като абсурд във физиката, че колкото по-бързо се движите, толкова по-тежки ставате, никак не звучи абсурдно, ако колкото повече напредвате житейски като винтче от машина по пътя на технотронната ера, __толкова повече тежест придобивате на свързващ материал__ — за оптимална експлоатация на машината.

	* * *

	Във физиката _едноименните заряди се отблъскват_.
	Но в живота някои еднополови представители на Homo Sapiens __така могат да се привлекат интимно и да се обрекат във вечна вярност__ с медиен блясък, увличайки себеподобни, сякаш това е самата естественост — от Всевишния вдъхновена и с песнопения възвеличена!

	* * *

	Коефициентът на полезно действие на една топлинна машина е винаги по-малък от единица — _в противовес на повечето паразитно извисени в машината на живота,_ __чийто коефициент рядко може да падне под единица__ — благословени за това.

	* * *

	_Ентропията като мярка за безпорядъка в една система_ асоцииращо ни говори и за безпорядъка на света (или контролирания хаос) — най-безупречната система за устоите на порядъка.

	* * *

	_При радиоактивността едно атомно ядро се разпада спонтанно в_ друго, а в геополитически смисъл ядрото на националната държава — __поетапно в ядрото на глобалния все по-демонизиращ се свят__.
	Без право на отмяна!

	* * *

	_Законите за усъвършенстване на интегрални схеми_ на Гордън Мур са попътният вятър за електронната ера. А тя е __на път и душите ни да опустоши!__ най-малко — по волята на Мур.

	* * *

	_Електрическият ток като насочено движение на електрични заряди_ много навежда на мисълта за целенасочената политика на ценовия шок — __все да сме ошашавени като ударени от ток__

	* * *

	_Насоченото движение на електрични заряди_ — една препратка към мисълта и за насоченото движение на нискостоящите, __наелектризирани със заряда на онеправданието__.

	* * *

	В електротехниката _плюсът и минусът се привличат_.
	Както и в живота: положителните хора __все в отрицателна среда се развиват и ако не ги сринат, израстват__.

	* * *

	_Съпротивлението на материалите на тока, протичащ през тях_, е само една незначителна величина спрямо __тоталната съпротива срещу всеки узурпатор__, катализирана от тока на опустошението — по законите на робството.

	* * *

	_Електрическата крушка_ на Томас Едисон прави хората независими от дневната светлина, с известна доза компенсация за неизбежната им зависимост — __все да са на мушката на някого__ като осветени и от най-слабата крушка.

	* * *

	Никола Тесла е обичал силно гълъбица. И тя го е обичала. Били са неразделни.
	И какво нещо е непредсказуемият гений?!…
	Дотам да надрасне времето си в самотата на _изследванията си_ в името на хората, че да бъде заобичан не от човеците, а от представител на __животинския свят__.
	Животинския!…

	* * *

	Никола Тесла е критикувал учените от своето време, че са заменили _експеримента с математика_ и че бродейки от уравнение на уравнение, нямали никаква връзка с действителността. О, нещастни Тесла!… А как би ни критикувал днес в глобалното време, когато __губим все повече връзка със себе си, оправдавайки раждането си?__ Как?…

	* * *

	_Смъртоносните лъчи_ на тесла като отбранително оръжие са били много унищожителни. А колко ли пъти __биха ни изпепелили__ сегашните нападателни оръжия, както продължават да ги правят и безконечно рекламират?
	Колко ли?…

	* * *

	Перифразирайки Тесла, че _животът е като уравнение, неподдаващо се на решение_, навярно това е несъмнено точно и за живота у нас: все да няма решение __как да се себенадмогнем в уравниловката__ и да оставим следа.

	* * *

	Гулиелмо Маркони (ученикът на Тесла) е носител на _Нобелова награда за физика_, която толкова много е липсвала в живота на Учителя му…
	Дали от лоша случайност или от краен субективизъм (както често се случва и с други) — заради вечно __несменяемите и затова вездесъщи цензори?__

	* * *

	Фактът, че Айнщайн _заради презрението му към авторитета съдбата го е направила авторитет_ — най-малко се връзва с философията на __непрезиращите презрени — като още по-презрени!__

	* * *

	При все че Айнщайн е доказал, че _пространството е криво_, то силата, която ни съединява и програмира, е винаги __в пространството на правия път__.

	* * *

	Макар че _въображението, а не толкова знанието, е несъмнен белег за интелигентност_ (по Айнщайн), някои хора, лишени от въображение и дарба, но сляпо наизустили нужния материал, придобивайки що-годе знания, __така подмолно могат да се издигнат до върха и да минават за водещи интелектуалци__ в областта на изкуството и науката, че доживотно да не слязат от него, щом са такива.

	* * *

	Въпреки че _пространството е криво_ — пак е по-право! — щом тръгнеш ли по правия път, далеч повече те изкривяват — само и само от него да кривнеш и __тръгнеш по наложения „прав“ път__, дорде не свършиш.

	* * *

	_Времето минава по-бързо във високото и по-бавно в ниското_ — е прозрял Айнщайн, без да е осъзнал, че орисан ли си да не паднеш от върховете на властта, и самото време става солидарно с теб, __почвайки да тече по-бавно и печелившо за теб, без да избягаш от страха си: да не би изведнъж да ти дойде времето да паднеш от висините__ и да се обезпаметиш в него.

	* * *

	_Колкото физическите закони са еднакви за всички наблюдатели, независимо как се движат_, толкова законите на обществото не жулят еднакво всички, както и да лавираме в него — __щом най-малко жулят тези__, които най-много ни надзирават.

	* * *

	_Теорията на относителността отхвърля абсолютното време на Нютон._
	Но за теорията на модерното време — това велико и безпогрешно време на разпад на естествения ход на нещата — __времето е повече от абсолютно!__

	* * *

	_Телефонът_ на Александър Бел _е един от върховете на техниката_, който в най-новите си модификации (навлизайки в бита ни) така може да се слее със същността ни, че един ден __да сме изпразнени от нея__.

	* * *

	Гледай _парната машина_ на Джеймс Уат — _локомотива на времето_ — и съди за промитите мозъци на центрофугираните същества __в пералнята на времето__.

	* * *

	Четете за _произхода и еволюцията на Земята, касаещи геофизиката_, и съдете за еволюцията й — __от земя за хляба ни в земя за отравянето ни__, за да продължим да я торим.

	* * *

	Като част от _уникалната планета Земя_ — нашата земя, свещената земя на славните ни деди… __сме осъдени все по нея да пълзим, дорде други извън нея__ в галоп и Космоса прекрояват.

	* * *

	Въпреки че _елементарната частица_ се смята за неделима — __неделимият в своята праволинейност елементарен човек и под това си ниво на ортодоксалност би паднал__ — оборвайки я.

	* * *

	Ако анализираме закона на Архимед, че _всяко тяло, потопено в течност, олеква толкова, колкото тежи изтласканата от него течност_ — бихме интерпретирали в друг смисъл: че и всеки човек, потопен в блатото на моралната разруха, губи човешкото си толкова, колкото е __отнетата му възможност изобщо да има смисъл__.

	* * *

	Някои хора, дори и по силата на _телепортацията да изчезнат от времето си в друго време_ — горкото време! — щом __най-малко могат себе си да променят__ — като изкупление!

	* * *

	_Електродвигателите, захранвани с енергия от пространството_, за добруването на хората — неминуемо подтикват към въпроса: а докога енергията на мисълта (като двигател на прогреса), губеща пространство за __подивяването на хората__, ще продължава да губи?

	* * *

	Съгласно Хайзенберг: _Не е възможно да знаем точно положението и скоростта на една частица…_ Да, ама ако тази частица се преобрази в човек, в човек извън контрола? Абсурд е да не бъде намерен, с каквато и скорост да се движи и укрива, __заради клеймото си на човек__.

	* * *

	Това, че _събитията не могат да бъдат предсказани с пълна сигурност, щом винаги съществува елемент на неопределеност_, никак не дискредитира усилията на екстрасенси и врачки (къде ли не и кога ли не), да те убедят и преубедят, че наистина могат да гадаят бъдещето с голяма точност — __сякаш са изместили и самия Създател__ за неопределено време — тъй дълго, че съвсем да го заместят!

	* * *

	_Колкото силата е по-малка, толкова изминатият път е по-дълъг._
	Особено що се отнася до пътя на познанието.
	Той е толкова по-дълъг, колкото е по-малка силата, която може да те накара __от дебилен по-дебилен да станеш__.

	* * *

	_Всяко действие има равно нему противодействие_ — както и преднамереното и задкулисно въздействие, __равно нему апатично бездействие__ — като самосъхранително действие.

	* * *

	Няма по-голямо приложение на _закона за запазване на енергията в природата_ от запазването на онази негативна енергия в обществото, __вечно захранваща социалната бездна__ — от себе си да се отвърнем.

	* * *

	Пиер и Мария Кюри — неповторимото семейство физици, _изследващи радиоактивността_ и получили нобелова награда — сякаш са били компенсиращо възмездени заради все по-разпадащото се семейство днес — __а камо ли да бъде изобщо наградено__, щом е още семейство.

	* * *

	Както _уравненията са стълб във физиката и математиката_, така и уравниловката между хората е __стълб в глобалната им осмислизация__ — за това, че са хора.

	* * *

	{img:light_man.png}

	* * *

	Както и да си разменят местата в секса — съгласно _аритметичното свойство комутативност,_ __винаги ще си останат на същия хал — несъвместими__, щом по рождение са сбъркани!

	* * *

	Расте ли, расте — по _геометрична прогресия_ — ненакърнимата между нас __балканска агресия__.

	* * *

	Обосновано е, че _хармонията на природата се разкрива най-ясно от математиката_ — както и __хармонията от природата на двойното счетоводство__ е висша математика за облажилите се от него.

	* * *

	Когато четем за откритието на Лайбниц за _безкрайно малките величини_, това не може да не предизвика асоциация в съзнанието ни за безкрайните нищожни под път и над път — __все да властват с амбиция и коварство__, много повече от възможностите си — смисъла си да закърпят.

	* * *

	Щом _две успоредни прави се пресичат в безкрайността_ — то и два антипода по линия на изкуството също могат да имат допирна точка: единият — __в излишъка от лансирането си__, а другият — __в излишъка от пренебрегването си__.

	* * *

	_Две успоредни прави се пресичат в безкрайността_ — но две сходни управи, водени от __грабежното си и свръхзначимо „аз“__ (коя повече да деребейства?) — никога!

	* * *

	Становището на Кантор за _свободата в математиката като същност_ е по-скоро намек за свободата, дала най-много тласък на __всепроникващата измама, минаваща за истина__ — целокупната ни същност.

	* * *

	Хипа`тия Александрийска (древногръцки учен) е не само първата жена с особен принос към _физиката, астрономията и теорията за коничните сечения_ в математиката, белязана с трагизма си да бъде бита и публично изгорена заради безбожието си — но и де факто е родоначалник на женската еманципация. Тази неукротима еманципация — способна вече не само да измества мъжете, но и доста от тях, ако не малтретирани, да прави манипулируеми от порочни жени с власт — мъжкото им достойнство да изгори — __като добре изпипана работа на модерното време__.

	* * *

	{img:moon_heart.png}

	* * *

	Ератостен — _математикът астроном, пръв изчислил точните измерения на Земята с минимална разлика от сегашните данни_ — съвсем би забуксувал, ако му се наложи да изчисли и днес с подобна разлика __сумата от национални предателства в съществуването на света__ — резонираща върху живота на Земята.

	* * *

	_Огромното огледало_ на Архимед, _концентрирало слънчевата светлина_ върху римската флота, безмилостно изгаряна от него, е своего рода __огледалото на възмездието, в което се е оглеждал самият Рим__ — за назидание.

	* * *

	Щом _математиката е наука за очевидните от само себе си неща_ (по Клайн) — то __задкулисието на живота е истинската математика__ за случването на нещата.

	* * *

	Безспорно _сумата на две числа дава едно общо число_ — но Изтокът и Западът, въпреки обединението си, __пак ще си останат апокалиптично разделени с нещо__ — по силата на една друга аритметика.

	* * *

	_Астероидите с траектория, пресичаща тази на Земята, и с вероятност от сблъсък_ са заплаха за нас.
	А нима тези над седем милиарда хора — __от роби по` роби на подсъзнанието си__ — не са най-опасният астероид за нея?

	* * *

	Аристотел е вярвал, че _Земята е център на Вселената_ — защото е Аристотел. И му е позволено да греши.
	А колко ли такива, които не са и прашинка от Аристотел, имат най-малко оправдание __да се прикриват__, когато най-много грешат?

	* * *

	Ако изходим от парадокса на Ферми, че _колкото е възможно да има извънземна цивилизация, също толкова няма доказателства за нея_, бихме стигнали и до парадокса, че колкото е възможно да се намери изход и да се възпре __масовата чипизация — другият смисъл на цивилизацията__ — толкова е по-абсурдно това да стане.

	* * *

	_Ако изпратите писмо до Марс, би ви струвало 18 000 долара._
	На пръв поглед астрономическо число! — за нищо работа. Обаче, ако се замислим по-дълбоко за нещата — повечето от нас, неочаквано, за няма нищо така скъпо биха заплатили (дори и с живота си) за нещо, че тези 18 000 долара __да им се видят като едното нищо__.

	* * *

	_Колонизацията на Марс_ би била толкова рискована и скъпа, граничеща и с най-големия абсурд.
	Но Земята затова е Земя, __за да има и свой износ на колонизация__.
	Пък било то и на най-астрономическата цена! — за нечие спасение. Иначе що за цивилизация?!…

	* * *

	_Земята се върти около Слънцето_, за да ни осветява и топли, както и ние — около орбитата на големите: така да ни осветяват и топлят, като един вид слънце, __че хем да горим от него и хем да не изгаряме напълно__, за да има още какво друго да изгаря от подобно слънце — смисъла си да оправдае.

	* * *

	Дори и във вихъра на нагона си е невъзможно да правиш секс в Космоса поради _липса на гравитация и атмосфера_.
	Но друг е въпросът: щом е напълно възможно тук на Земята, доколко е вече удоволствието от него (и честотата на правене) за повечето от нас — __машинизираните обездушени?!__

	* * *

	Невероятното в Космоса, че има _безброй планети_, се допълва от другото невероятно, че в нито една от тях е невъзможно като на нашата — хем да има живот за човешки същества, здраво стъпили на земята, хем мнозинството от тях да се чувстват все повече __пропаднали в нея заради цената си, че са хора__.

	* * *

	Фактът, че _на Луната няма въздух, няма вятър_ и ако наистина няма други въздействия, който и астронавт да стъпи там и остави нещо, то ще остане непокътнато с милиони години. Фантастично!
	Значи ако има начин и душата си да остави — __непокътната и спасена ще остане__ — за разлика от нашата…

	* * *

	Макар че _Вселената е безкрайна без начало и край_, като всеки край идва и нашият край. (Въпреки ламтежа за физическо безсмъртие!) но този край е не какъв да е край… — __а край, от който ще се роди едно ново, безмерно и безпощадно в своята проява начало — заради безкрайния ни грях__. Като изкупление!
