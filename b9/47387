>	1

	Джема знаеше със сигурност едно — за тази работа беше готова човек да убие.
	Е, ако не да го убие, то поне да му счупи ръцете или краката.
	Стоеше до госпожа Фрейзиър и гледаше складовото помещение, пълно с мръсни стари кутии, грижливо подредени върху новите дървени рафтове. Никога досега не беше виждала нещо толкова красиво. „Оригинални текстове!“ — изкрещя наум тя. Пред нея стояха кутии с документи, с векове недокосвани от човешка ръка.
	Високата и величествена госпожа Фрейзиър я гледаше високомерно и явно я чакаше да каже нещо. Но как да изкаже с думи онова, което чувстваше? Как да опише страстта си към историята? Нима можеше да опише какво приключение щеше да е да проучи тези документи? Както и вълнуващото търсене на нова информация, на нови…
	— Сигурно ви се струва изумително — каза госпожа Фрейзиър, след като загаси лампата — сигурен знак Джема да остави ценните кашони с мистериозно съдържание. Джема неохотно я последва в уютната дневна. Дори къщата за гости, предназначена за бъдещия служител, беше прекрасна. Освен хранилището, което вече бяха видели, тя включваше голяма дневна с кухненски кът и просторна спалня с баня. В предната част на къщата имаше невероятно красив обширен офис с двойни френски прозорци, през които се излизаше на морава с цветя — цели акри. След заслона за колите се виждаше триместен гараж, запълнен от пода до тавана с множество други кашони с документи.
	Главата на Джема се замая при мисълта за огромната работа, която очакваше избрания кандидат. Първоначално, когато научният й ръководител писа, че й е уредил интервю за временен пост в Едилин, малко градче във Вирджиния, тя се зарадва. После обаче той й обясни за какво става дума — една жена, завършила техния университет, търсела човек, който да изчете книжата на семейството й, да направи съответните проучвания и да напише историята му. „Какво означава това?“ — помисли си презрително Джема. Да пише за прабабата и остров Елис*? Колко досадно.
	[* Остров близо до град Джърси, щата Ню Джърси, където през IX и XX век пристигащите в САЩ имигранти са били държани под карантина, преди да ги превозят до Ню Йорк. — Б.пр.]
	Тогава тя от учтивост се беше отбила в кабинета на ръководителя си, за да му даде отговор лично. Каза му, че съжалява, но след приключването на курсовата работа се налага да работи върху докторската си дисертация.
	— По-добре виж това — подаде й той писмо на скъпа, плътна хартия, имитираща пергамент. Вътре пишеше, че госпожа Перигрийн Фрейзиър е закупила няколкостотин кашона с документи от шестнайсети век от фамилното имение на съпруга си в Англия. Жената искаше да наеме човек, който да ги каталогизира и да напише история въз основа на откритата информация.
	Джема погледна научния си ръководител, седнал зад бюрото си — изучаването на нечие родословие обикновено не включваше неща като „шестнайсети век“ и „няколкостотин кашона“.
	— Кой друг е виждал документите? — попита тя.
	— Плъхове, мишки — отвърна той и й показа дебел плик. — Всичко е тук. Документите са стояли на тавана на къща в Англия от построяването й по времето на Елизабет I. Семейството… — Той извади лист от плика и го погледна. — Носели са титлата граф на Риптън. Продали са къщата в годините на Войната за независимост, но при следващото поколение са я откупили. Наскоро отново била продадена, този път на някаква корпорация, която поискала таванът да бъде опразнен, затова организирали аукцион.
	Джема седна, или по-точно се стовари на стола срещу бюрото.
	— Значи тази госпожа Фрейзиър…
	— Отишла в Англия и купила всичките хартии, пазени с векове в къщата. Не се казва колко точно е платила, само че става дума за „стотици хиляди“. Изглежда, на аукциона е имало битка, но госпожа Фрейзиър си е тръгнала с цялата документация. Явно е страховита жена. Поиска ли нещо, получава го.
	Джема погледна писмото в ръката си.
	— И никой не знае какво съдържат документите? — попита.
	— Не. Аукционната къща свалила всичко от тавана и го разделила на няколко партиди. Яростното наддаване се дължи донякъде на това, че намереното не било отваряно. Може спокойно да се окажат някакви домакински отчети, които да са интересни само за семейството. За потомците на графа може да е романтично да научат колко говеждо е купил той през 1742 година, но друг едва ли ще се развълнува. Със сигурност не и атестационната комисия. Но пък вътре може да има и нещо от всеобщ интерес — добави той с усмивка.
	Джема се опитваше да осмисли информацията.
	— Според тази жена колко време ще отнеме на един-единствен човек да прегледа документите и да сглоби от тях някаква история на семейството?
	— За начало предлага срок от две години, като служителят ще има право да живее във фамилното имение, ще разполага с кола и със заплата от двайсет и пет хиляди на година. Ако две години не стигнат… — Той сви рамене. — Мисля, че колкото време отнеме, толкова. Ако нямах жена и деца, сам щях да се заема.
	Джема още се опитваше да осмисли фактите. Ако информацията се окажеше законна, можеше да използва нещо от нея за дисертацията си. Още дори не беше измислила темата, да не говорим за започване на проучванията. Погледна отново ръководителя си.
	— Добре, каква е уловката?
	— Имаш корави съперници.
	По колебанието му Джема разбра, че не я чака нищо добро.
	— Кои? — попита тя.
	— Кърк Лорънс и Айла Уилмонт.
	На лицето на Джема се изписа изненада. Тримата бяха на една възраст и завършваха докторатите си, но с това приликите се изчерпваха.
	— Защо някой от тях ще иска такава работа? Да живеят в нечия къща за гости, в малък град във Вирджиния… И да се занимават с проучвания години наред… Не им е присъщо.
	— Дочух, че семейството има трима големи синове. Неженени. Богати.
	Джема простена.
	— Добре, това обяснява интереса на Айла, но Кърк?
	— Доколкото разбрах, попечителският фонд, който баща му основал преди смъртта си, ще го издържа, докато учи. Стига само да омае госпожа Фрейзиър и тя да го наеме на работа, може да отложи дипломирането си с години. Чух, че ако не успее да си намери работа, щом завърши, ще трябва да се залови със семейния бизнес — да прави врати и прозорци. — Той я погледна. — Тези документи може да се окажат добра възможност за публикация.
	Тя затаи дъх. Ако не беше просто докторска дисертация, публикацията можеше да преобърне кариерата на един академик. Тогава Кърк щеше да избегне семейния бизнес, а Айла можеше да не си търси отчаяно съпруг, който да я издържа.
	Джема лесно си представяше как двамата омайват някоя провинциална женица със сладникавата си изтънченост. Но дори да нямаше голям шанс да спечели срещу тях, пак щеше да опита.
	— Госпожа Фрейзиър как е стигнала до мен?
	— Май ректорът на университета й е стар приятел. Преди два месеца той поиска всички преподаватели от Катедрата по история да му препоръчаме няколко студенти. Госпожа Фрейзиър се е спряла на трима и иска да ги интервюира. Ти си една от тях. Между другото, аз те препоръчах горещо и писах, че ти си най-добрата за тази работа.
	— Сигурно някой или даже някои са написали същото за Кърк и Айла.
	— Без съмнение, но разликата е в това, че моето е вярно. Нали ще отидеш на интервюто?
	— Естествено. Ако не друго, поне ще видя документите. — Джема си тръгна, но спря на вратата и се обърна към него: — Нали си давате сметка, че щом тази госпожа Фрейзиър има цяло имение, тук става дума за частни голф клубове и вечери с три вилици. Тя ще иска някой като Кърк и Айла, а не Джема Ранфорд, която…
	— … която за една седмица може да свърши повече работа, отколкото тези нехранимайковци за цяла година.
	— Благодаря — каза тя и сложи на рамо тежката си чанта.
	Ръководителят й се радваше, че тя ще опита. Ако някой заслужаваше почивка, това беше Джема. Никой от студентите му не се беше трудил толкова.
	— Къде отиваш сега? — попита той.
	— Познайте.
	— Да натупаш момчетата ли? — ухили се ръководителят й.
	— Именно. Нали някак трябва да ги накарам да учат.
	Отвън Джема напъха писмото в чантата си.
	Същата вечер тя затвори вратата на стаята си, легна си и започна да разглежда документите от госпожа Фрейзиър. Прочете за аукциона в Англия, за град Едилин, който се намираше на петнайсет километра от Уилямсбърг и колежа „Уилям и Мери“, и се замисли. В единайсет часа едната от двете й съквартирантки се върна и от другата стая се чу кикот, после някой явно се удари в мебелите. Момичето си отиде в стаята с поредния си приятел и скоро оттам започнаха да долитат други звуци.
	Джема придърпа завивките над главата си и продължи да разглежда документите на светлината на фенерчето за четене. Имаше и снимки на имението на Фрейзиър, което се простираше на двайсет и пет акра и включваше голяма къща и още две къщи за гости, заобиколени от горичка. Семейството притежаваше четири големи автокъщи във Вирджиния. Имаше снимка на тази в Ричмънд, за която навсякъде се споменаваше, че била „най-голямата“.
	Джема обаче не се интересуваше от търговската брошура. Вълнуваше я мисълта да разгледа старите документи и да види онова, което никой не беше виждал от векове.
	Откъм стаята на съквартирантката й се чу тупване, сякаш някой беше паднал от леглото.
	— И дай ми мир и покой, за да мога да се съсредоточа изцяло върху това — извика на висок глас Джема.
	Звуците на интимност станаха още по-силни и тя захлупи главата си с възглавница. Не можеше да си позволи самостоятелен апартамент. Парите, които печелеше от частните уроци за кажи-речи всички спортни отбори на университета, отиваха за следването й. Дори за нея самата беше чудо, че стигна толкова далеч с толкова малко.
	За дисертацията обаче щеше да се наложи да прави сериозни проучвания и се притесняваше дали ще има достатъчно пари. Тези неща струваха скъпо. Ако избереше тема, която налагаше да пътува — а това щеше да се наложи, за да събере необходимите данни, — щеше да има разходи за път, храна и подслон. А трябваше да задели и пари за книги, канцеларски материали и дори фотокопия. През последната година се притесняваше как ще се оправи. Но от това дали ще получи докторска степен, зависеше дали ще преподава в някой държавен двугодишен колеж или в престижен университет. Ако документите й послужеха за дисертацията, повечето, ако не и всичките тези проблеми щяха да се разрешат.
	Шумът оттатък се усили и Джема притисна възглавницата към ушите си. „Ще опитам — прошепна тя. — Онези безделници сигурно ще спечелят, но въпреки това ще дам най-доброто от себе си.“
	Ето как се беше озовала в къщата за гости на властната госпожа Фрейзиър. Беше единайсет часът в красиво пролетно утро, Джема беше пристигнала от летището преди няколко минути. Айла и Кърк вече били тук. „Трябваше да се досетя, че ще дойдат ден преди интервюто — помисли си Джема. — Те обичат и да се състезават с другите.“ Госпожа Фрейзиър сигурно вече беше влюбена и в двамата. Нали Кърк и Айла бяха известни с чара си. „Те са светилата на катедрата по история“ — беше казал един преподавател по време на студентски купон. „Интелигентни и начетени. Какво повече може да иска човек?“ — отвърна някой. Джема беше чула разговора, докато разнасяше поднос с напитки — още едно от нещата, с които се издържаше.
	— Дойдоха да ме вземат — каза госпожа Фрейзиър, поглеждайки през прозореца на дневната.
	Отвън чакаше пикап с хубав млад мъж на волана.
	— Искате ли да се запознаете със сина ми? — попита тя.
	Джема знаеше, че учтивостта изисква да излезе и да се запознае с него, но изобщо не й се искаше да остави тези съкровища.
	— Или може би предпочитате да останете за малко сама? — попита меко госпожата, сякаш говореше на малко дете.
	— Ще остана тук — успя да отговори Джема.
	— Добре тогава. — Госпожа Фрейзиър отиде до вратата. — Обядът е в един часа, а къщата е на пет минути пеша. Но ако искате, ще пратя някого да ви докара.
	— Ще дойда пеша.
	Жената излезе, качи се в пикапа и си тръгна. Джема въздъхна облекчено и се втурна към големия офис, при което едва не се спъна. Съдейки по миризмата на прясна боя, помещението наскоро беше ремонтирано. Три от стените бяха с красиви лавици от черешово дърво, а под тях имаше шкафове. До френските прозорци стоеше голямо старо писалище с месингов обков на ъглите. Джема не беше експерт по мебелите, но предположи, че е закупено на аукциона за документите. Подът беше покрит с модерен мокет в кремаво, който имитираше ръчно тъкан. Върху него беше постлан огромен ориенталски килим, толкова протрит, сякаш по него е било стъпвано векове. До вратата имаше две снимки на ездачи с ловни кучета, които с нетърпение очакваха началото на гонитбата.
	За Джема стаята беше вълшебна. През остъклените врати се виждаше градината, лавиците бяха пълни с недокоснати документи. Искаше й се да остане тук завинаги.
	Зае се да разгледа всичко в стаята. Върху рафтовете имаше дървени и картонени кутии, разпадащи се кошници, два метални контейнера и купища документи, завързани със стари панделки. На пода стояха два облечени в кожа сандъка, дървена скамейка с ракла и няколко малки сандъчета, едно от които беше обковано с широки метални гвоздеи.
	Джема нямаше представа откъде да започне. Нерешително, с почти треперещи ръце свали нещо като кутия за шапка, може би от двайсетте години на XX век. Много се надяваше обаче вътре да няма шапка. Историята на костюмите не беше най-голямата й страст.
	Когато видя писмата вътре, направо затаи дъх. Писмата и дневниците бяха две от най-големите й слабости. До френските прозорци имаше красив, удобен на вид стол, но тя предпочете да седне на килима. Извади първата връзка писма, пристегнати с тъмен рипсен ширит, измъкна едно и го разгърна.
	Част от него липсваше, а останалото беше изписано с ъгловат почерк, който трудно се четеше. Явно някой се беше постарал да запази последната част от писмото.
C>
	Макар че вече съм възрастна и съм видяла повече, отколкото е нужно на когото и да било, особено тази ненавистна война, която едва не разедини страната, най-живият ми и болезнен спомен е станалото със скъпите Джулиан и Уини. Така и не повярвах на сълзите на онази жена, когато разправяше, че Джулиан е загинал случайно. Нещо по-лошо — не мисля, че и Юън й повярва. Ще ти кажа една тайна, която смятах, че ще отнеса в гроба. Спомняш ли си каква истерия настана, когато Сеносъбирача изчезна? Търсих го наред с останалите, но знаех, че няма да го намерим, защото когато отидох в Англия през онова далечно лято, го взех със себе си. Егоистично исках магията му за себе си, но накрая отправих пожелание от името на Уини. Не съм казвала това на никого, но смятам, че именно Камъкът им даде онова красиво дете. Миналата седмица написах историята и я сложих на сигурно място. Надявам се всички от рода Фрейзиър да я прочетат и да разберат какво е сторил техният роднина, макар и непряк, на семейство Олдридж. Надявам се един ден потомците на тази жена да загубят имението. Те не го заслужават! Трябва да привършвам. Старите ми болни стави не ми позволяват да пиша дълго.
@	С обич, Тамсен
C$
	— Боже! — възкликна Джема. Ето че вече попадна на мистерия и на любовна история. Погледна часовника си и реши, че й остава предостатъчно време до обяда, така че се просна по корем и потъна в четенето.


>	2.

	Колин Фрейзиър се мръщеше. Днес имаше да свърши поне петдесет неща, но вместо това отиваше до къщата за гости, за да вземе един от студентите за интервюто. Другите двама вече бяха в тяхната къща и си бъбреха с майка му така приятелски, все едно бяха отдавна изгубени роднини. Младата жена на име Айла не спираше да повтаря, че всичко било „възхитително“, а мъжът се заговори с брат му Лани за коли, за да се сприятели с него. Лани обаче беше реконструирал първата си скоростна кутия още на осем, затова му беше ясно, че кандидат служителят Кърк не разбира нищо на колела.
	Шеймъс пък, най-малкият брат на Колин, стоеше настрана и въртеше в ръка някаква монета. Той беше художникът в семейството, но родителите им му бяха забранили да рисува от страх да не ги злепостави с някоя скандална карикатура на посетителите. Всъщност рискуваше да злепостави само майка си. Баща им обикновено се смееше на карикатурите му.
	Всичко започна преди около три години, когато госпожа Фрейзиър откри, че последният граф на Риптън и далечен роднина на съпруга й е починал, без да остави потомство, и титлата ще бъде анулирана. Тя се зачуди дали могат да я възстановят и мъжът й да стане граф, а тя — графиня.
	Вечерта, когато повдигна въпроса, семейството беше в дневната. Малките й синове избухнаха в смях. Шеймъс, който още беше ученик в гимназията, грабна скицника си и нарисува една доста неласкателна карикатура на майка си с корона на главата.
	Както се казва, не нея не й беше смешно.
	Алея Фрейзиър вирна брадичка и напусна стаята.
	— Накрая успя, Шеймъс — каза съпругът й. — Сега ще бъда в немилост седмици наред. Лани, махни тази доволна усмивка и мисли как ще се извиниш. — После погледна към най-малкия. — А ти, младежо, с твоята рисунка…
	Той замлъкна, сякаш наказанието, което имаше предвид, беше прекалено ужасно за изричане. Въздъхна тежко, надигна се от любимия си стол и се запъти да търси жена си. На вратата обаче спря.
	— Това означава много за майка ви, така че повече не искам да й се присмивате. Щом държи да бъде лейди, ще бъде, по дяволите. Ясно ли е?
	Той излезе, а трите момчета успяха да издържат цели две минути, преди отново да се разсмеят.
	Третият по възраст Лани се обърна към Колин, най-големия, който не се смееше.
	— Хайде де, живни малко. На теб не ти ли се вижда ужасно смешно?
	Колин вдигна вежда.
	— Искам само да знам какво смята да прави скъпата ни майка в горещото си желание да разбере дали татко може да стане граф — отговори.
	— Дали ще накара татко да й купи замък? — попита вторият по възраст Перигрийн, или просто Пери.
	— Такъв, заобиколен от ров ли?
	Пери се престори, че напада Лани с меч.
	— Ще се превърнем ли от братя в заклети врагове, които се бият кой да е следващият граф?
	— Колин ще наследи титлата — каза Шеймъс, без да вдига глава, докато скицираше пародийната битка между братята си. — Вие двамата ще трябва да го убиете, за да я получите.
	Пери и Лани, с мечове в протегнатите си ръце, погледнаха малкия си брат, седнал в края на дългия диван.
	— Няма да е трудно — каза Лани и замахна.
	В същия миг Колин се изправи, грабна го през кръста и го метна на рамо.
	Точно тогава господин Фрейзиър се върна в стаята.
	— Ако счупите нещо, ще ви го удържа от джобните — предупреди ги.
	Колин прихна и пусна брат си на земята. Баща им им говореше като на деца, но той тъкмо беше навършил двайсет и седем, а Лани и Пери бяха съответно на двайсет и пет и двайсет и шест години.
	— Как е мама? — попита Колин.
	— Добре — отвърна баща му и му хвърли поглед, който казваше, че това е само началото. Захванеше ли се госпожа Фрейзиър с нещо, тя се превръщаше в природна стихия, торнадо, което обръщаше земята и засмукваше всичко пред себе си. А това с титлата, изглежда, щеше да е следващото й начинание.
	Оттогава бяха минали три години, но неотдавна старата къща на граф Риптън в Англия беше обявена за продан. Господин Фрейзиър едва убеди жена си да не я купува. Като компромис тя купи всяко запазено в къщата парче хартия — „нашата история“, както я наричаше, и уреди да го транспортират до дома им във Вирджиния.
	След като се върна от аукциона — и преди да пристигнат сметките, — семейството мислеше, че е купила няколко кашона със стари документи. Вместо това пристигнаха шест камиона с кашони, кутии и дори куфари, натъпкани с разпадащи се книжа.
	Господин Фрейзиър никак не се зарадва, когато се наложи да изкара от гаража на къщата за гости два ретроавтомобила, за да напълнят с купеното от жена му.
	— Алея — каза той с върховно търпение, като гледаше колекцията, — кой ще прегледа всички тези… тези…
	— Не се притеснявай, скъпи, погрижила съм се. Обадих се на Фреди, двамата дълго обсъждахме как да подходим. Той има фантастичен план.
	— Фреди?
	Фредерик беше ректор на университета, който беше завършила жена му, и неин бивш приятел. Тя едва не се беше омъжила за него.
	— И как е нашият Фреди? — добави той през стиснати зъби.
	— Отлично, както винаги. Ще ми прати автобиографии на няколко студенти с нужната квалификация, вероятно докторанти. От тях ще избера четирима или петима и ще ги поканя на интервю тук. Или са твърде много? Може би трябва да ги сведа до трима. Да, така ще е по-добре. Фреди обеща да прати най-добрите, с които университетът разполага. Ти какво мислиш, скъпи?
	Господин Фрейзиър изгледа жена си с присвити очи. Той усещаше, когато го баламосваха. Тя вероятно пропускаше да спомене каква заплата вече е предложила, както и колко дълго човекът ще е на служба при тях. А и понеже беше настояла да приберат съкровищата й в гаража на къщата за гости, той подозираше къде ще живее студентът.
	— Предлагам да седнем — каза бавно той — и ти да ми кажеш какво точно си намислила.
	— Разбира се, скъпи — отвърна тя с усмивка. — С удоволствие ще ти разкажа.
	Вечерта семейството научи за плана й да наеме някого, който ще живее в една от къщите за гости и ще чете и описва материалите от Англия две или повече години.
	— Две години? — попита шокирано Пери.
	— Само гледай да е жена и да е хубава — каза Лани.
	— Мисля, че три приятелки ти стигат — отбеляза господин Фрейзиър, но синът му само се ухили.
	— Ти какво мислиш, Колин? — обърна се госпожа Фрейзиър към най-големия си син.
	Семейството знаеше, че Колин обикновено не изказва мнение. Майка му често казваше, че се е родил независим, че ходи където иска и когато иска. Баща му пък смяташе, че големият му син е извадил лош късмет. На три годинки Колин вече имаше двама малки братя, които се нуждаеха от внимание. Тъй като баща му работеше седемдесет часа на седмица, а майка му беше заета с две деца, които й отнемаха много време, Колин свикна да се грижи сам за себе си, без да безпокои другите с потребностите си.
	— Мисля, че този проект ще ти се отрази добре — отвърна бавно той.
	Следващата година Шеймъс, най-малкото, пето дете в семейството отиваше в университет и Колин не искаше майка му да се чувства самотна. Само той, най-големият, живееше в Едилин, но прекарваше толкова време в града, че все едно беше в друг щат. Щеше да е добре някой да живее в къщата за гости и да забавлява майка му с безкрайни приказки за семейното минало. Може би така на моменти тя щеше да забравя, че децата й са пръснати из цялата страна.
	Сега обаче, няколко месеца по-късно, Колин съжаляваше, че не се е ангажирал повече с наемането на човека, който щеше да живее на имота им толкова време. Вече се беше запознал с двама от кандидатите и никой не му стана симпатичен. И мъжът, и жената бяха високи и слаби като вейки, със скъпи, лъскави дрехи. Когато жената гледаше Лани, в очите й сякаш проблесваха неонови знаци с формата на сватбена торта. Мъжът пък беше обърнал наопаки една чиния, за да види името на производителя. Засега никой от тях не беше хвърлил дори бегъл поглед на някоя книга, да не говорим за мръсните кашони в къщата за гости.
	Колин вече си представяше бъдещето. Служителят щеше да броди свободно из имението и непрекъснато да си намира причини да стане част от семейството. А майка му с нейното великодушие щеше да го допусне. Вече виждаше как мъжът се мести при тях и след двайсет години си е все тук. А майка му щеше да каже: „Но защо Кърк да не ми прави компания, след като децата ме оставиха?“
	Според Колин този проект щеше да е пълна катастрофа.
	А последната кандидатка дори не беше дошла за обяда. Лани, който много хареса първата, предложи да отиде да потърси другата. За него колкото повече жени имаше наоколо, толкова по-добре.
	Когато я попитаха за третата кандидатка, госпожа Фрейзиър каза да я оставят там, където си е. Колин простена. Явно майка му вече беше решила кого да наеме и не искаше и да знае за третата. Той обаче се надяваше третата да не се интересува само от семейното имущество.
	— Майко — каза Колин на път за трапезарията, — мисля, че е редно да присъства и другата жена. Поговори и с нея.
	— Вече знам за нея всичко, което трябва. Нека просто да се насладим на обяда. Кърк и Айла са много забавни, нали?
	— Да, големи веселяци — отвърна той. — Просто смятам, че…
	— Щом толкова се вълнуваш за другото момиче, иди да го доведеш. Оставих го в къщата за гости, предполагам, че още е там.
	След тези думи тя влезе в трапезарията.
	Колин спря на прага. На масата беше изваден най-хубавият им порцелан, а домашната им помощница Рейчъл носеше бяла униформа. Тя вдигна поглед към Колин и сви рамене, с което искаше да каже, че премяната е идея на майка му.
	Родителите на Колин заеха местата си в двата края на масата. Видът на господин Фрейзиър показваше, че му се иска да е навсякъде другаде, но не и тук. Лани седеше между прекрасната госпожица Айла и хубавия Кърк.
	От другата страна на масата беше сервирано за трима — едното място беше заето от Шеймъс, а празните бяха за Колин и третата кандидатка.
	Господин Фрейзиър направи знак на големия си син да заеме мястото си.
	Той пристъпи напред, но не можа да се насили да седне.
	— Аз… Ще… — Направи знак към къщата за гости, измъкна се, скочи в пикапа и замина.
	Когато стигна там, вече беше толкова намръщен, че тъмните му вежди почти се събираха. Паркира на тревата пред постройката и изкачи стъпалата до вратата. Съдейки по другите кандидати, реши да провери какви ги върши тази. Поне колата й не беше отпред и тя не товареше всичко, което може да носи. Как можа майка му да остави една непозната сама в къщата? Вътре беше пълно с ценни антики — всичките докарани от Англия няколко седмици след документите.
	Колин сложи ръка на дръжката и тъкмо се канеше да нахлуе в библиотеката, когато я видя. Седеше върху стария килим, облегната на шкафчетата, сложени едва предишната седмица. Около нея бяха шест от кутиите с документи на майка му.
	Лицето й беше извърнато настрани, но под свободните й дрехи се виждаше, че е дребна и стройна, с тъмноруса коса, дълга до раменете. На ръкава й беше защипана химикалка, в ръка държеше втора, а на пода имаше три други в различни цветове. До коляното й лежеше отворена дебела тетрадка с гъсто изписани страници.
	Жената остави едно старо писмо на пода, наведе се напред и се зае да пише в тетрадката. За бележките в полето използваше различен цвят. Вдигна очи и Колин реши, че го е видяла през стъклото, но погледът й беше отнесен — явно беше в друг свят.
	Сега той можеше да види лицето й по-добре. Беше хубава, макар и не красива като приятелката му Джийн или фина като братовчедка му Сара. Младата жена изглеждаше така, сякаш… сякаш мястото й беше точно в библиотека. Приличаше на момиче, което в неделя ходи на църква, а в петък приготвя телешко печено.
	Преди всичко обаче той за пръв път виждаше някой, който изглеждаше така… така щастлив. Сякаш правеше точно това, което иска, в точното време. Ако Шеймъс я нарисуваше, Колин щеше да нарече картината „Доволна от съдбата“.
	Престана да се мръщи. Ето това си представяше, когато майка му заговори как ще наеме човек, който да проучи историята на семейството.
	Усмихна се, натисна дръжката и отвори вратата. Само да не я уплашеше, като го види…

	* * *

	Шумът от отварянето на вратата сепна Джема. На прага видя изключително едър мъж, доста хубав, с гъсти тъмни вежди и квадратна челюст.
	Ризата изглеждаше, сякаш му е малка, и очертаваше мускулите му. Тя реши, че сигурно познава всичките му упражнения. Работеше със спортисти от четири години и знаеше колко трудно се постига такава форма.
	Изражението му напомняше онова на „нейните“ момчета. Когато се запознаеха с някого, те се държаха на дистанция, докато видят какъв ефект имат върху отсрещния. Хората сигурно се чувстваха застрашени в присъствието на този мъж, с неговите гъсти вежди и едро тяло.
	Това обаче не се отнасяше за нея. В действителност заради приликата с „нейните момчета“ той й се струваше близък, беше й добре с него — а не както на срещата е госпожа Фрейзиър, която носеше диамантени обици.
	Джема се изправи и му се усмихна открито.
	— Здравейте. Дошли сте да ме заведете на обяда ли? — погледна си тя часовника. — О, боже! Изпуснах го, нали?
	— Определено — отговори Колин, после затвори вратата и кимна към кашоните на пода. — Открихте ли нещо интересно?
	— Любов, трагедия и нещо, което хората смятат, че е било магия.
	Той седна на големия стол до вратата.
	— Всичко това за такова кратко време?
	Тя се обърна с гръб към него и протегна ръце към лавиците. При това движение панталонът й се изопна и Колин има възможността да види формите й. Крака като нейните не се извайваха със седене по цял ден.
	— Още не съм сигурна, но тук може да е скрито истинско съкровище. — Тя обърна поглед към него. — Вие от синовете на госпожа Фрейзиър ли сте?
	— Най-големият, Колин.
	Той я загледа как прибира документите, пръснати на пода, и ги връща на местата им по лавиците. Харесваше му спокойствието, което тя излъчваше.
	— Аз съм Джема. Сигурно вече прецаках нещата с майка ви, нали? — попита тихо тя, докато прибираше една стара кутия от шапка. — Беше неучтиво да пропусна обяда. Айла и Кърк никога не…
	— Прекалено са заети да броят среброто, за да забележат кой е там и кой не.
	Тя се обърна и го погледна изненадано.
	— Поне момчето — добави Колин. — Момичето е готово да каже на брат ми какъв размер годежен пръстен иска.
	— Изглежда, сте доста наблюдателен.
	— Не. Просто поредният едър и тъп бивш футболист.
	Джена усети, че под лековатия му тон всъщност се крие въпрос.
	— Едър ли? Сериозно? — попита тя. — Аз съм официалният частен учител на футболния отбор. В сравнение с двама мои студенти хладилниците изглеждат стройни.
	— Трябва да се запознаят с малкия ми брат — ухили се Колин. — Още расте и се притесняваме, че ще прилича на джип „Хамър“.
	— И ще трябва да му вземете регистрационна табела и талон?
	— Не, но понякога носи задни фарове.
	Двамата се засмяха.
	Колин се канеше да каже нещо, когато телефонът му зазвъня. Той го извади от джоба на панталона си и щом видя номера, вдигна.
	— Нали не сте приключили с обяда? — Последва пауза. — А, така ли? Добре. Тук? Сега? Не, аз всъщност… отивам в града и ще хапна там. — Докато слушаше, погледна към Джема. — Съжалявам, мамо, ще се видим на вечеря — каза и затвори. — Всичките идват насам. Аз тръгвам. Искате ли да дойдете с мен да обядвате?
	— С удоволствие, но вече обидих майка ви, така че по-добре да остана. Все пак благодаря. — Джема огледа стаята, за да е сигурна, че е сложила всичко на място, после погледна Колин, който все така седеше на стола. — По-добре побързайте да се измъкнете. Чувам, че идват.
	— Ще изчакам малко. Много искате тази работа, нали?
	— Дори не можете да си представите.
	— Мога. И аз едно време много исках нещо.
	— Получихте ли го?
	— Да.
	Джема му се усмихна, макар че не виждаше как богат човек като него може да желае нещо толкова, колкото тя желаеше тази работа. После чу пискливия смях на Айла и погледна през френските прозорци. Бяха само на няколко метра от къщата. Госпожа Фрейзиър вървеше между Айла и Кърк — тримата приличаха на стари приятели. Явно майката не споделяше мнението на сина си. Жалко, че точно тя щеше да реши кого да наеме.
	Джема пристъпи към вратата, но Колин я изпревари и отвори на майка си.
	— Колин — изненада се майка му. — Мислех, че ще ходиш да обядваш в града.
	— Не можах да откъсна Джема от документите, затова реших да изчакам.
	— Така ли? Да не би да сте се сприятелили?
	— Тя се интересува само от досадните ти стари книжа — отвърна той, отваряйки широко вратата, за да влязат и другите.
	— Ето къде си бил — възкликна лъчезарно Айла, сякаш го познаваше от години. — Джема, скъпа, пропусна един възхитителен обяд — добави и я целуна по бузата.
	Джема разшири невярващо очи. Двете с Айла не се движеха в един и същи кръг, да не говорим да са си разменяли целувки досега.
	— Джема — обади се Кърк и също я целуна по бузата. — Мястото е прекрасно, нали?
	— Да — отвърна.
	— Направили сте чудеса с тази къща — обърна се Айла към госпожа Фрейзиър. — Моля, кажете, че не сте си сама декоратор.
	— Купих някои неща, принадлежали на семейството на съпруга ми — отвърна скромно госпожа Фрейзиър.
	— Майко, ти донесе всичко, които първият Фрейзиър може някога да е докосвал — намеси се Колин.
	— Шеймъс — каза Джема и всички погледнаха към нея.
	— Да, това е най-малкият ми син — отвърна госпожа Фрейзиър. — Не знаех, че сте се запознали.
	— Възхитителен младеж — вметна Кърк. — Голям почитател съм на постиженията му.
	— Мисля, че Джема имаше предвид първия Шеймъс — уточни Колин. — Онзи, който помогнал за основаването на Едилин.
	Всички отново погледнаха Джема, която кимна. Толкова беше притеснена, че едва смогваше да каже нещо. Желаеше работата така горещо, че не можеше да говори.
	— Откъде сте чували за него? — попита госпожа Фрейзиър.
	Джема си пое дълбоко дъх.
	— Името му фигурираше в историята на Едилин на сайта на града и в родословието на семейството ви. Чудех се какво ли е довело до прекъсване на поколението след него. Потърсих в интернет и открих, че фамилната къща е била откупена в края на осемнайсети век от сина на американските заселници Шеймъс и Прудънс Фрейзиър. После обаче отново приели името Ланкастър и Фрейзиър повече не се споменава. Каква е причината за разрива — разстоянието между Америка и Англия или нещо друго?
	Когато замълча, забеляза, че госпожа Фрейзиър, Айла и Кърк я гледат напрегнато. Колин пък стоеше зад тях и явно се забавляваше, съдейки по блясъка в очите му.
	— Извинете ме — каза Джема, отстъпвайки назад. — Нямах намерение да ви се бъркам, просто бях любопитна.
	— Е, да — произнесе неопределено госпожа Фрейзиър и се обърна към Айла: — Що се отнася до вашия въпрос, не използвах декоратор.
	— А всичко изглежда така професионално направено. Имате ли против отново да видим дневната? — попита тя и погледна Джема така, сякаш искаше да й каже, че току-що е пропиляла шанса си за работата.
	— Разбира се — отвърна госпожа Фрейзиър и излезе, следвана от Айла и Кърк.
	— Настъпи котето по опашката, а? — подметка Кърк на Джема, преди да се отдалечи.
	— Колко съм глупава! — обърна се Джема към Колин, когато останаха сами в стаята. — Защо не се сетих да попитам за килима или за писалището?
	— Защото не давате и пет пари за тях.
	— Така е, но можех да се престоря… Отивам да се опитам да убедя майка ви, че не съм най-грубото същество на света. — Тя спря на прага. — Бързо, кажете нещо, което харесва.
	— В момента се вълнува най-много от аристократичните роднини на баща ми.
	— Но аз само… — разшири тя очи.
	Той мина на „ти“:
	— Да, ти попита за тях и показа, че вече си проучила немалко неща.
	Джема само стоеше и примигваше насреща му.
	— Но тя предпочита да си говори за декорация с Айла.
	— И аз така си мислех, докато не видях изражението й, докато те слушаше. Майка ми мрази някой да знае какво е намислила. Дай ми за малко тетрадката си.
	— Но…
	— Моля те, имай ми доверие.
	Джема извади тетрадката от чантата си и му я подаде, след което побърза да отиде при другите в дневната.
	— Градчето е очарователно — казваше Айла. — Ако получа работата, ще се радвам да стана част от общността.
	— Нямам търпение да се заема с проучването — обади се и Кърк. — Като си помисля за вълнението да разкриеш нещо, за тръпката да проследиш случилото се, за шанса да научиш нещо, което никой друг не знае…
	Макар че беше в един курс с него четири години, Джема никога не беше виждала този негов зареян поглед. Не се бяха събирали да учат заедно, защото тя беше прекалено натоварена, за да се съобразява с графиците на другите.
	— Напълно съм съгласна — каза Айла. — Толкова ще е интересно да се заровиш в книжата. Ако компанията на семейството ви не ми беше толкова приятна, сега щях да съм тук.
	— А вие? — обърна се госпожа Фрейзиър към Джема.
	— Тя вече е започнала — каза Колин и подаде на майка си тетрадката.
	Госпожа Фрейзиър я запрелиства. Само пет от страниците бяха изписани, но се виждаше, че в тях има много информация.
	— Помага ли ви това, че използвате различни цветове? — попита домакинята.
	— Аз понякога използвам осем — побърза да каже Кърк.
	— А аз — цветни стикери — рече Айла. — О, толкова ще е забавно да се заровя в книжата.
	— И вие ли смятате така, Джема? Че ще бъде забавно? — попита госпожа Фрейзиър.
	— Аз бих го нарекла „емоционално“. Предполагам, че повечето документи, може би около осемдесет процента, ще се окажат безполезни, защото са сметки на домакинството. Ако искате да научите за финансите на семейството, по-добре да наемете криминален счетоводител.
	— Джем иска да каже, че… — намеси се Кърк.
	Госпожа Фрейзиър вдигна ръка да замълчи.
	— Значи бихте се заели само с двайсет процента от документите?
	Джема реши, че отново е оплескала нещата, но Колин й кимна окуражително.
	— Да — отвърна твърдо тя. — Първо бих прегледала съдържанието на всички кутии, за да сортирам книжата. Ще сложа настрана онова, което не мога да използвам, а дневниците, писмата и личните документи ще заделя в библиотеката и ще работя върху тях.
	Госпожа Фрейзиър погледна към Джема, после се обърна към Айла:
	— А вие откъде бихте започнали?
	— От същото място — отвърна бързо тя. — Това е стандартна процедура.
	Джема я стрелна с поглед. Нямаше „стандартна процедура“ за работа с исторически източници. Всеки специалист си имаше свой подход.
	— Мисля да отида да си почина — каза госпожа Фрейзиър на Колин. — Какво ще кажеш аз да се върна в къщата с Айла и Кърк, а ти да заведеш Джема на обяд? Двамата сигурно умирате от глад. А докато сте в града, можеш да й покажеш и офиса си.
	Госпожа Фрейзиър се обърна към Джема и й подаде безмълвно тетрадката, после се обърна към Айла и Кърк.
	— Вчера казах да включат отоплението на басейна. Двамата може да поплувате, ако искате.
	Минута по-късно Колин и Джема останаха сами в къщата за гости.
	— Ох, не мога да преценя дали майка ви ме харесва, или ме мрази — каза тя, като седна на дивана. — Това, да дойда с вас, награда ли е, или наказание?
	— Не знам. И двете са възможни. В момента не е много доволна от мен, защото вчера изразих резерви към това да приемем непознат в къщата за гости. Отначало бях съгласен, но след като се запознах с Айла и Кърк… Да кажем, че ако майка ми можеше да ме напляска, щеше да го направи. Искаш ли да обядваме в града?
	— Да, благодаря.
	— Тогава ела с мен. Ще се погрижа да не ни видят. Не искам онези двамата да вземат да се подмазват и на мен.
	Той я поведе между дърветата и по края на поддържаната морава. Докато минаваха покрай голямата къща, Джема видя едър младеж, който стоеше зад френските прозорци и ги гледаше. Накрая стигнаха до алеята пред къщата, където бяха паркирани шест коли, включително онази, която беше наела Джема. Мястото приличаше на паркинг на автокъща.
	Колин извади ключовете от джоба си.
	— Онова момче на вратата сигурно беше брат ви.
	— Сигурно — отвърна той и отиде до един джип, приличен на возило, създадено да изкачва планини. — Значи ще ни изпортят.
	— Клюкар ли е? — попита Джема.
	— По-зле. Художник.
	Тя го погледна въпросително.
	— Писателите разказват всичко, което им се е случило, а малкият ми брат го рисува. До вечерта ще е направил пет-шест рисунки, сигурно как бягаме от Айла и Кърк.
	Джема се усмихна, защото си беше точно така, и се качи в колата. Той даде на заден и бързо и умело се измъкна между трите коли, които го бяха блокирали.
	— Съгласна ли си на сандвичи? — попита той и добави: — И ми говори на „ти“.
	— Обичам всичко, стига да не се налага да го готвя аз.
	— Дотук с моето телешко печено.
	— Какво искаш да кажеш?
	— Мислех, че си от жените, които приготвят страхотно телешко печено.
	— Не знам как да тълкувам това, но не обичам да ми слагат етикети.
	Той я погледна, за да види дали не я е обидил.
	— Руло „Стефани“ — каза тя.
	— Какво?
	— Правя такова руло „Стефани“, че ще ти се доплаче.
	— От радост или от ужас?
	— Това ще го запазя в тайна — усмихна се Джема.
	Докато пътуваха из Едилин, двамата мълчаха. От площада на малкия град тръгваха няколко улици, а в средата му имаше огромен дъб. На уебсайта на града Джема беше чела, че жената, дала името на града, донесла от Шотландия семенце, от което поникнало дърво; тукашният дъб произлизал именно от него.
	Като историк тя нямаше как да не се удиви на сградите в центъра. Някои бяха модерни, тоест строени след Втората световна война, но повечето бяха по-стари — със сигурност отпреди Гражданската война. Явно този южен град беше подминат от вероломството на Шърман.
	— За какъв офис говореше майка ти? Работиш ли? — попита Джема.
	Колин я погледна остро.
	— Искаш да кажеш дали се издържам сам, или живея от бизнеса с коли на баща ми?
	Тя се изчерви цялата. Точно това беше имала предвид.
	— Аз…
	— Няма проблем. Всички си мислят така отначало, а и братята ми наистина работят за татко. Мен обаче наскоро ме избраха за шериф на Едилин.
	— Наистина ли? — разшири тя очи. — Имаш ли си офис, заместник и сандък, пълен е пушки? И какви престъпления стават в този град?
	— За всичко ли си така любопитна? — засмя се Колин.
	— За всичко. Е, имаш ли?
	— Имам си всичко, а юрисдикцията ми включва и цялата пустош около града, така че не стоя без работа. След като обядваме, ще ти покажа офиса.
	Младата жена се поколеба.
	— Дали майка ти ще реши, че и аз като Айла преследвам един от синовете й?
	— Тя не се бърка в личния ни живот. А на теб наложи ли ти се да скъсаш с приятеля си, за да дойдеш тук?
	— Скъсах с последния преди шест месеца.
	Прекосиха града и свиха по някакъв тесен път. Короните на дърветата над тях образуваха нещо като балдахин и Джема имаше чувството, че отиват към пустошта.
	— Нямаш ли гадже сред футболистите, на които даваш уроци?
	— Те си мислят, че съм им майка.
	— Защо ли се съмнявам?
	— Сериозно, наричат ме госпожица Джи и споделят с мен всичките си проблеми.
	— Какви например?
	— Май не само аз съм любопитна.
	— Това ми е част от работата — отвърна Колин, докато паркираше пред магазин за хранителни стоки.
	Магазинът обаче не приличаше на обичайните причудливи сгради със стъклени врати. Постройката беше дълга и тясна, с издаден покрив, който образуваше нещо като портал. Напомняше на убежище на богати ловци в планината Адирондак. Ако отвътре не излизаха хора с метални колички, Джема нямаше да разбере, че е супермаркет.
	Колин беше изключил двигателя, но продължаваше да седи зад волана и я гледаше така, все едно се канеше да седи така, докато тя не му отговори.
	— Да кажем, че трябваше да науча много за контрацептивите и последиците, ако не използваш такива — обясни му. — Момчетата често имат да учат за основните проблеми на отделянето от семейството. Понякога се чувствам като учител по сексуално образование.
	— Ако имаш някакви много интересни идеи, кажи ми — заяви сериозно Колин.
	— За да ги предадеш на избирателите си ли?
	— Естествено. Мой дълг е да ги образовам.
	Колин слезе усмихнат от колата, изчака я, после двамата влязоха заедно в магазина.
	Вътре беше сумрачно и хладно. Вдясно се намираха щандовете с плодове и зеленчуци, пъстри и съвършени на вид. Колин се запъти към дъното на магазина, следван от Джема.
	— Колин! — чу се женски глас и той спря.
	Жената беше млада и изглеждаше, като че не си доспива, което беше разбираемо — за ръка държеше двегодишно момченце, подскачащо, че му се пишка, а на ръце носеше шестмесечно момиченце, което дъвчеше геврек.
	Колин взе момиченцето така умело, сякаш го беше правил много пъти. Жената му се усмихна, после вдигна момченцето и се затича.
	— А вие как сте, госпожице Кейтлин? — обърна се Колин към бебето, което му се усмихна широко.
	Той погледна към Джема и продължи към дъното на магазина. Малката Кейтлин, изглежда, се чувстваше сигурна и щастлива в големите му ръце.
	Джема вървеше и разглеждаше. Не можеше да си позволи да пазарува такива луксозни стоки и се зачуди къде ли е местният евтин хипермаркет.
	Стигнаха до висока витрина с прясна риба и морски дарове. Да, определено беше скъпичко за нея.
	— Колин! — възкликна приятна възрастна жена зад щанда. — Точно ти ми трябваше.
	Преди той да отговори, до него дотича момченце на около четири години, което в едната си ръка държеше камионче, а в другата — колелата на играчката. По лицето му имаше засъхнали сълзи. Гледаше Колин така, все едно е супермен.
	— Шерифе? — промълви задавено.
	Колин понечи да вземе камиончето, но ръцете му бяха заети.
	Без да се замисля, Джема взе бебето на ръце, а той клекна до момченцето и намести колелата на играчката. Детето побягна точно когато майка му се появи иззад ъгъла.
	— Матю, ето къде си бил. Да не бягаш повече така. А, Колин. Благодаря ти.
	— Няма проблем.
	Жената хвана за ръка момченцето и си тръгна. Първата майка се върна и Джема й подаде бебето.
	Жената зад щанда стана свидетел и на двете сцени.
	— Както обикновено, а, Колин? — попита с усмивка тя.
	— Общо взето. Та за какво искаше да говорим, Ели? Да не си имала влизане с взлом?
	— Много си забавен. Може ли да пратя нещо по теб?
	— На нашия човек ли?
	— Определено е мой човек, след като помогна на дъщеря ми. Можеш ли да занесеш във фермата няколко кашона?
	— Защо той не дойде да си вземе каквото му трябва?
	— Жените от клуба пак го преследват.
	— Добре, приготви ги — ухили се Колин. — Мисля, че Джема и без това ще иска да види „Фермата на Мерлин“.
	— Това значи ли, че Джема е колежката ти детегледачка? Имам предвид младата жена зад теб.
	Той се обърна и видя как Джема оглежда пилетата, току-що свалени от грила.
	— Джема, това е Ели Шоу, моя… Каква си ми всъщност?
	— Трета или четвърта братовчедка — каза Ели. — Един наш жител направи родословно дърво на някои семейства в Едилин и накрая разбрахме как сме свързани всички. Бих ви стиснала ръката, само че… — Жената показа стерилните си ръкавици.
	— Приятно ми е да се запознаем. Магазинът ваш ли е?
	— По какво познахте? — попита Ели.
	— По заповедническото отношение — отвърна Колин. После чу плача на бебе и попита: — Ще ни дадеш ли сандвичи за вкъщи?
	— Колин е местният свирач от Хамелин* — обясни Ели, като ги гледаше любопитно.
	[* Немска народна приказка за един свирач, който отвел децата на град Хамелин и те никога не се завърнали по домовете си. — Б.пр.]
	— Недей, де — каза Колин. — Опитвам се да я впечатля с това, че съм шериф и се занимавам с ужасни престъпления.
	— Да я впечатлиш значи? — изрече Ели.
	Джема реши да изясни нещата:
	— Аз съм един от кандидатите за работата при госпожа Фрейзиър.
	— А, да, за онези бумаги от Англия. Къде са другите двама кандидати? — попита тя Колин.
	— На басейна вкъщи. Мама си почива.
	Ели изсумтя пренебрежително.
	— Майка ти никога не си почива.
	— Знам — усмихна се Колин.
	Жената отново погледна към Джема.
	— Е, какви сандвичи искате?
	— С печено говеждо — отвърнаха двамата в един глас.
	— А гарнитурата? Зеле и моркови с майонеза или картофена салата?
	— Зеле и моркови — пак отвърнаха едновременно те.
	— Ей-сега — каза Ели и се обърна с усмивка.
	— Искаш ли да поразгледаш? — попита Колин.
	— За да разкажа на Айла къде ще живее ли?
	— Точно така — подразни я той, но по изражението й позна, че за нея това не е шега. — Довечера ще говоря с майка — рече тихо — и ще накарам татко също да говори с нея. Може тримата да я убедим да наеме подходящия човек.
	Канеше се да каже още нещо, но една жена от щанда за корнфлейкс се затича към него.
	— Колин! — каза тя. — Минах през офиса ти, но Рой каза, че си зает със семейни дела и те няма. Много се радвам, че те намерих.
	— Тара, пак ли се е случило същото?
	За първи път Джема видя „шерифското“ му лице. Само за миг изражението му от закачливо стана сериозно.
	— Някой пак ми е стъпкал цветята — каза жената.
	Джена едва потисна усмивката си. Новините бяха пълни с убийства и други отвратителни престъпления, а тази жена се беше загрижила за лалетата си?
	— Рой взе ли отливка от отпечатъците?
	— Да, дойде веднага щом й се обадих.
	Очите на Джема се разшириха. Отливки от отпечатъци? Това звучеше по-сериозно от смачкани цветя.
	— Колин, не знам какво да правя — каза Тара. — Имам две малки деца, а Джими често го няма…
	Той протегна ръка и жената облегна глава на гърдите му, като се опитваше да не заплаче.
	— Искаш ли да отседнеш в къщата ни за гости? — попита той, като сложи ръка на гърба й. — Голямата е заета, но с децата сте добре дошли в другата.
	— Не, ще се оправим. Онзи човек, който ни препоръча, монтира камерите, а Джими ще си дойде довечера, така че всичко ще е наред. — Тара измъкна носна кърпа от джоба си и си издуха носа. После погледна към Джема. — Това новата ти приятелка ли е?
	— Аз съм кандидатка да каталогизирам документите на Фрейзиър — отвърна бързо Джема и отстъпи встрани от Колин. Не искаше да става причина за клюки в градчето.
	По погледа на Тара разбра, че тя въобще не знае за какво става въпрос.
	— Щом Колин те харесва, гласувам за теб — заяви жената, после погледна към количката си. — Трябва да тръгвам, че това ще се размрази. Колин, благодаря ти за… за всичко.
	— Имаш ми номера на мобилния. Ако чуеш или видиш нещо, обади ми се и веднага ще дойда.
	— Благодаря ти — отвърна тя и се отдалечи с количката.
	— Ето къде Ели държи корнфлейкса — каза Колин на Джема, все едно нищо необичайно не беше станало. — Ако обичаш този на „Келог“ със стафиди — каквото ядат истинските хора, — трябва да благодариш на мен, че го има. Казах на Ели, че ако не започне да го зарежда, ще отида в Уилямсбърг да…
	— За какво беше тази работа? — прекъсна го Джема. — Обещай, че ще можеш да ми кажеш, или ще полудея, докато се опитвам сама да го разнищя.
	— Не знам нищо със сигурност — сви рамене Колин. — Някой се разхожда в лехите с цветя на Тара посред нощ. Снощи валя, така че заместничката ми Рой успя да вземе отливки от отпечатъците. Техниката е старомодна, но и градът ни е такъв. А и бюджетът ни е ограничен.
	— Според теб дали искат да я уплашат, или е някой крадец… или дори по-лошо?
	— Нищо не е откраднато, не е влизано през задния двор, но Тара се изплаши. Сега й монтират камери за наблюдение.
	— И ти й предложи да остане у вас.
	— Да, обикновено даваме къщите за гости на някой, който има нужда да остане някъде. Ели ни маха. Сандвичите ни са готови.
	Джема отиде с него и Ели му даде една бяла торбичка.
	— Говори ли с Тара? — попита собственичката на магазина.
	— Да. Който и да е, явно не иска да й навреди, но за всеки случай ще бъда предпазлив.
	— Ти винаги си такъв. А, между другото, Тейлър занесе кашоните до „фермата на Мерлин“, така че не се налага ти да ходиш. Запозна ли се с най-новия ни съгражданин д-р Бърджис?
	— Още не, но вече чух за него — отвърна Колин и обясни на Джема: Един пенсиониран преподавател по английска история се премести да живее тук. Иска да е близо до Уилямсбърг. Преподавал е в Оксфорд.
	— Звучи интересно. Ще се радвам да се запозная с него.
	— Мисля, че не е в много добро здраве, горкият човек — рече Ели, после погледна към Джема. — Ако ще се храните отвън, имайте предвид, че има деца, които играят там. Ще се струпат при Колин.
	— Благодаря, че ни предупреди — каза той и се отдръпна, за да остави Джема да върви пред него. Близо до касите имаше голяма хладилна витрина с плодови сокове. — Избери си — подкани я той и задържа вратата на витрината отворена.
	— Нещо от малини. А за теб?
	— Аз обичам лимонада.
	— Жълта или розова?
	Той само я изгледа.
	— Да, И моите момчета не биха пипнали нещо розово.
	— Вече съм едно от твоите момчета ли? — попита Колин и я поведе към крайната каса, където момичето го поздрави по име. Колин й показа храната, то кимна и те излязоха. Явно той имаше сметка в магазина.
	— Защо, според теб, те доведох на най-оживеното място в Едилин?
	— Нямам представа.
	— Дотук поне три жени са позвънили вкъщи да кажат, че трябва да те наемем.
	— Защо да го правят? За тях съм само кандидатка за мястото.
	— Ха! Вече знаят не само как се казваш, ами сигурно и номера на социалната ти осигуровка.
	— В този град едва ли е по-зле от университетски кампус. Още преди отварянето на първата книга, знаем кой върху каква тема работи.
	Колин стоеше до входната врата и гледаше навън. Вляво, под широката козирка на магазина, имаше няколко масички, заети от млади майки с деца. Сред тях беше и жената, чието бебе бяха държали.
	— Плашещо място — измърмори той.
	— Ти наистина изглеждаш уплашен.
	— Направо ужасен. Те знаят, че мога да сменям памперси.
	Явно Колин нямаше предвид академичния свят.
	— Дай ми ключовете на колата — каза Джема.
	— Какво? — изгледа я той.
	— Дай ми ключовете, за да мога да закарам колата до задния изход и да те взема.
	— Джипът ми е с механична скоростна кутия.
	— А стига! Със съединител и всичко останало? Как ли ще се оправя? — Тя запърха с мигли в израз на комична безпомощност.
	Той се подсмихна и й подаде ключовете си.
	— До след малко — каза.
	Джема кимна и излезе бавно навън. Усещаше как майките я следят с погледи, но тя не гледаше към тях. Щом стигна до колата на Колин, се вмъкна бързо вътре и запали. Инструкторът, който майка й беше наела, държеше тя да се научи да кара с механични скорости, и сега беше доволна от това.
	Още щом даде на заден, разбра, че мощността на двигателя някак е била засилена. Колин можеше да твърди, че няма нищо общо с автомобилния бизнес на семейството, но колата му въобще не беше обикновена.
	Когато включи на първа и отпусна съединителя, за момент Джема изпита паника, защото джипът подскочи напред, все едно беше гепард, гонещ плячка. Докато вземаше завоя покрай магазина, макар и много бавно, беше сигурна, че е на две колела вместо на четири. Едва успяваше да контролира колата, когато видя Колин да я чака отвън. Говореше с двама млади мъже с престилки, които разтоварваха пикап. Джема успя да спре гладко, след което се премести на съседната седалка.
	Колин се качи и сложи храната и напитките на задната седалка.
	— Някакви проблеми? — попита.
	— Абсолютно никакви.
	Двамата се погледнаха и се разсмяха.
	— Това нещо върви ли с реактивно гориво? — попита Джема.
	— Виждаш ли червения бутон? — показа й той вградената запалка. — Като го натиснеш, колелата се прибират и колата излита.
	— Вярвам ти. Смелият шериф, който скорострелно се спасява от мръсните памперси.
	Подсмихвайки се, младият мъж изкара колата от паркинга и зави към площада, откъдето бяха дошли.
	— И другаде в града да седнем да обядваме, ще е като в магазина. Аз съм обществена личност в Едилин.
	— Усещам, че следва „но“ — каза Джема.
	— Имам си тайна. Искаш ли да я видиш?
	— Разбира се — отвърна тя, но в гласа й се долавяше предпазливост. Не го познаваше достатъчно, за да предположи какъв вид тайни има.
	— Миналата седмица купих къща, но никой в града не знае за нея, дори семейството ми.
	Джема изпусна дъха си, без дори да знае, че го е притаила.
	— Стара ли е къщата? — попита с надежда в гласа.
	— Не, съжалявам. За стандарта на Едилин е нова. Построена е през 1946, а наскоро е ремонтирана основно.
	— О! — разочарова се тя.
	— Стилът й напомня малко Франк Лойд Райт.
	— О! — оживи се Джема.
	— Братовчед ми Люк я преустрои. Известно време живя там, но после се ожени за собственичката на имението „Едилин“ и се премести при нея. Двамата се договорихме тайно и сега къщата е моя.
	— Едилин Манор — каза Джема с разширени очи. — Видях снимки на имението в интернет. Наистина ли къщата е толкова хубава?
	— На живо е дори по-впечатляваща. Ще уредя да я видиш.
	— Преди да си тръгна — отбеляза намръщено Джема. Само за няколко часа работата беше придобила много по-голямо важност и значението й вече не се свеждаше само до документите на Фрейзиър. Беше се запознала с разни хора и започваше да се чувства свързана с проблемите им. А и двамата с Колин може би щяха да станат приятели. Или повече от приятели. Той я привличаше — и физически, и като човек. Освен това й допадаше, че хората в града толкова го уважават. Дори децата го харесваха.
	— Ако си тръгнеш — поправи я Колин.
	Паркираха пред една много хубава къща. Джема се наведе напред, за да я види по-добре. С широката козирка и вградените сандъчета за цветя дизайнът наистина напомняше малко на Франк Лойд Райт. Первазите на прозорците и вратата бяха от дърво, излъчващо топлина.
	Колин натисна един бутон на сенника и вратата на гаража се отвори. Вътре нямаше нищо, дори градински маркуч. Докато вратата се затваряше, той се пресегна назад, за да вземе храната.
	— Искаш ли да разгледаш къщата?
	— С удоволствие — каза тя и слезе от колата.
	Между гаража до страничната врата към къщата имаше навес от дърво в три цвята, лакирано, за да се запазят естествените оттенъци.
	Джена прокара ръка по парапета.
	— Братовчед ти Люк ли го е правил? Или е наел някого?
	— Той е дърводелецът.
	Колин отключи страничната врата и се озоваха в кухнята. Беше красива, с нови бледожълти шкафчета и гранитен плот в тъмнозлатисто. Всички електроуреди бяха от неръждаема стомана. От кухнята се влизаше в трапезарията, чиито прозорци със същия красив завършек гледаха към двора отпред.
	— О-о! — възкликна Джема, при което той й се усмихна.
	Дневната беше вдясно, частично отделена от кухнята и трапезарията. Едната стена беше заета от каменна камина, оградена от лавици с книги и голям телевизор. Подът беше застлан с ориенталски килим. В стаята нямаше нищо друго. Всъщност мебели нямаше никъде.
	— Сяда ли ти се на пода? — попита Колин.
	— Че това ми е любимото място.
	— Но само ако около теб има десетина отворени книги и държиш тетрадка. Колко цвята химикалки използваш?
	— Седем — с един по-малко, отколкото Кърк уж използвал. Трябва да го питам как му хрумна числото осем.
	Двамата сложиха на пода хартията, в която беше увита храната, и започнаха да се хранят.
	— Много е вкусно — каза Джема.
	— Щом го е правила Ели.
	Тя огледа красивата стая. На една от стените имаше стъклени врати, които водеха към задния двор и градината.
	После спря поглед върху Колин — външността му много й харесваше. През последните две години прекарваше толкова време със спортисти, че започнаха да я привличат по-едри мъже. Освен момчетата, на които даваше уроци, срещаше и треньори. Беше излизала с един помощник-треньор няколко месеца. В един момент обаче започна да се дразни от липсата му на интерес към нещо друго, освен спорта и скъса с него.
	Освен това някак чувстваше, без да знае защо точно, че Колин също я харесва. Само че той беше насочил разговора така, че Джема да си признае, че няма приятел, а не бе споделил нищо за собствения си любовен живот. Ако научният й ръководител не й беше казал, че тримата синове не са женени, тя нямаше да знае дори това.
	— Какво мисли приятелката ти за къщата?
	— Нали ти казах, че никой още не я е виждал.
	Идеалният начин да избегне отговора на въпроса. Нямаше да се мъчи да научи нещо повече за личния му живот, та каквото ще да става.
	— Много харесвам къщата — каза накрая. — Сигурно ще си щастлив тук.
	Колин се облегна на стената и не отговори веднага, сякаш обмисляше какво да каже.
	— През последната година и половина се ожениха трима мои приятели… всъщност четирима. Така се замислих за собственото си бъдеще. — Погледна я и се усмихна. — Сигурен съм, че това е повече, отколкото искаше да знаеш за мен.
	Искаше й се да му каже, че има желание да научи още, но беше твърде рано за това.
	Известно време двамата мълчаха, после Джема го попита за братята му.
	— Истинска напаст са — каза той, но в тона му се криеше толкова много обич, че й стана неловко. Докато се хранеха, той й разказваше за семейството си. Джема усещаше колко са близки.
	Разказа й за братята си Лани и Пери, които бяха заети с фамилния бизнес с коли, за това, как се тревожели за развитието на творческите способности на Шеймъс, понеже искали за него най-доброто училище.
	— Майка проучва университетите като генерал, който планира битка. Дотук никой не се оказа достатъчно добър за скъпото й момче.
	Накрая Колин заговори за сестра си Ариел, която трябваше да се върне в Едилин и да работи като лекар. Изглежда, щеше да се пръсне от гордост.
	— Завиждам ти — каза накрая тя.
	— Ами твоето семейство?
	— Имам майка и сестра, които си приличат във всичко. Смеят се на едни и същи неща, звънят си по телефона всеки ден. Като две половини от едно и също нещо са.
	— Как си пасваш с тях?
	— Ами не си пасвам. С баща ми бяхме най-близки приятели. Почина, когато бях на дванайсет и… — Тя сви рамене. — Тъжни спомени. Хубавото е, че сестра ми се омъжи за богат мъж, който си има фирма за водопроводни услуги, та сега ми праща прекрасни подаръци. Отплащам й се просто като й гледам децата няколко седмици подред.
	Колин се засмя.
	— Какви подаръци ти праща?
	— Четец „Киндъл“, спортна екипировка, лаптоп последен модел, блекбърито. Каза, че ако получа работата, ще ми прати айпад.
	— Явно държи на теб.
	— И аз държа на нея, но двете не сме толкова близки. Тя има две деца и иска трето. Двете с майка се притесняват, че никога няма да се омъжа.
	— Само не й давай да говори с моята майка. На сестра ми, горката, така й омръзна от приказките на майка ми за бебе, че я заплаши да си върже тръбите.
	— Драстична мярка.
	— Сестра ми е олицетворение на драмата.
	— Е, кой е „вашият човек“? И „фермата на Мерлин“ не е ли мястото, където миналата година откриха, онези картини?
	Колин се засмя и едва не се задави със сандвича си.
	— Ама ти наистина слушаш, когато говорят, а?
	— Четох за фермата в уебсайта на града, а и обичам да откривам разни неща. Е, така ли е?
	— Да. Както явно вече знаеш, „фермата на Мерлин“…
	— Строена е през 1674, нали?
	Той поклати удивено глава.
	— Остава да ми кажеш кой е бил английският крал по онова време и какво е ставало по света тогава.
	Джема знаеше, но не се вълнуваше от онова, което вече знаеше.
	— Картините разбуниха историците по света, така че няма как да не съм чувала за тях. Принадлежат на собственика на „Фермата на Мерлин“… не си спомням името й.
	— Сара Шоу, братовчедка ми. Омъжи се за детектива, който намери картините. Били са скрити в тайно помещение в старата къща. Трябва да го видиш. Помещението е вградено зад камината страшно хитро.
	Очите на Джема заблестяха, но тя не каза нищо, само зачака той да продължи да разказва.
	— Както и да е. Майк и Сара все още живеят във Форт Лодърдейл. Ще останат там до пенсионирането му след две години, а после ще дойдат тук за постоянно.
	— А картините?
	— А, да. Нарисувани са през XVIII век от един наш прадядо…
	— Чарлс Албърт Йейтс — вмъкна Джема.
	— Сигурен съм, че си права. Джос — собственичката на имението „Едилин“, — смята, че са нарисувани от жена. Тя…
	— Господи! — зяпна го Джема. — Жена се е спуснала по река Сан Хуан през 1799 и е нарисувала флората и фауната? Каква удивителна находка!
	Колин се засмя, но всъщност беше впечатлен от паметта и познанията й.
	— Трите с Джос и Сара трябва да се опознаете на всяка цена.
	Колин се загледа в нея, докато привършваше сандвича си. Личеше, че си мисли за картините и вероятността да ги е рисувала жена. Много се радваше, че не го попита за цената им, но не смяташе да й го казва. За откриването им беше съобщено в новините по цял свят, по Би Би Си и френската телевизия. Известно време градът беше залят от туристи. С много малко изключения хората питаха единствено за цената на картините. На Колин дотолкова му беше дотегнало от въпросите им, че измърморваше „милиони“ и ги оставяше на заместничката си Рой.
	Джема обаче, изглежда, не изпитваше ни най-малък интерес към финансовото измерение на находката, а това много му допадаше.
	— Сара е дъщеря на Ели, така ли? — попита тя, след като дояде сандвича си. — А „твоят човек“, който й помогнал?
	— Ще се справиш страхотно с проучването! — каза Колин. — Да, Сара е дъщеря на Ели, а господин Ланг е пазачът на „фермата на Мерлин“. Над осемдесетгодишен е, така че се грижим за него. Когато Майк и Сара идват тук, той отива да живее в една къща, която ремонтираха за него.
	Не смяташе да обяснява на Джема за безспирните оплаквания на господин Ланг от туристите и за това, че се налага да се мести от старата къща, която чувстваше като своя.
	Искаше й се да попита какво имаше предвид Ели, когато каза, че „дамите от клуба“ го преследвали, но реши, че толкова въпроси засега стигат.
	— Имаш ли нещо против да разгледам останалата част от къщата? — попита тя, като се изправи.
	— Моля, заповядай. — Колин се радваше, че толкова й харесва.
	Джема надникна в трите спални и двете бани. От главната спалня се излизаше в градината. Тя отключи вратата и излезе навън. Не разбираше много от растения, но беше готова да се обзаложи, че такива дърветата не можеш да си купиш от местния разсадник. Не, мястото приличаше на миниатюрна ботаническа градина, за която се плаща входна такса.
	Замисли се за видяното от града, за онова, което беше научила за този мъж, за семейството му, а сега и за тази къща, и я обзе копнеж. Откакто баща й беше починал, никъде не се чувстваше напълно у дома. Най-съкровеното й желание беше да принадлежи на някое място и на някого.
	Какво ли беше да отраснеш някъде, където всички те познават по име? Или дори като човек? Онези хора в магазина познаваха Колин достатъчно добре, за да му тръснат бебето в ръцете. Дори децата знаеха, че той може да поправя счупени играчки. Джема го чу, че се приближава зад нея.
	— Добре ли си? Нали не се е случило нещо? — попита той, забелязал тъгата в очите й.
	— Не, напротив — отвърна тя. — Наслаждавах се на гледката. Градината е доста по-голяма от обикновен двор.
	— Няколко акра е.
	— Нали не се е грижил за нея пак братовчед ти?
	— Точно той. А и той е Люк Адаме.
	Изражението й не показваше да го познава.
	— Писателят Люк Адаме. Пише романи.
	— Съжалявам. Не чета художествена литература. Нямам време.
	— Виж ти — ухили се Колин. — Хората само дето не припадат, като чуят литературния му псевдоним.
	— Припадат, казваш? — усмихна се тя. — Ти май си чел документите, купени от майка ти.
	— Всъщност се опитах да ги разгледам, но все някой ми звънеше и се налагаше да ги оставя. А понякога заспивах. Трудно ми е да си представя, че някой иска тази работа. Когато ми се наложи да прекарам деня в офиса, не ме свърта на едно място. — Той извади телефона от джоба си и погледна пристигналото съобщение. — Мама казва, че Джийн е дошла. По-добре да тръгваме.
	— Определено! Не мога да си позволя пак да обидя майка ти.
	— Не мисля, че си я обидила.
	— Ще ми се и аз да бях така сигурна. — Когато стигнаха вратата на кухнята, тя се обърна и го погледна: — Прекарах чудесно днес. Беше ми приятно да се запозная с хората и най-вече да видя къщата. Благодаря ти.
	— Моля. Искаш ли да се връщаме?
	— Толкова, колкото ми се иска да скоча върху влак-стрела.
	— Хайде тогава — каза той. — Да вървим да видим дали Кърк не е офейкал с бижутата на майка ми.
	— Или Айла не е избягала с брат ти.
	— Шеймъс никога няма да го позволи.
	Двамата се засмяха и излязоха навън.


>	3.

	Джема се протегна в леглото в детската стая на Колин и се огледа. Макар че все още беше тийнейджърска стая, по стените висяха не постери на футболисти и други спортисти, а на непознати мъже. Джема предположи, че са на полицаи и агенти — истински, а не на актьори. Предвид видяното дотук се зачуди защо не е станал агент на ФБР или ЦРУ. Всъщност тя вече знаеше отговора. Колин обичаше това градче и неговите жители.
	След като си тръгнаха от новата му къща, се върнаха в семейния му дом. Няколко часа по-рано, когато беше дошла тук за пръв път, госпожа Фрейзиър я посрещна на вратата и веднага я заведе в къщата за гости, за да й покаже документите. Джема не беше имала време да си извади куфара от багажника на колата, така че нямаше представа къде щяха да я настанят в голямата семейна къща.
	Колин й каза, че е поискал майка му да й даде някогашната му стая.
	— Там има външна стълба, така че ще можеш да влизаш и да излизаш, когато си поискаш. А и е на третия етаж и ще имаш спокойствие — й беше казал той.
	— Собствена стълба, а? Като младеж май си бил доста зает — пошегува се тя.
	Той обаче прие думите й сериозно.
	— Викаха ме посред нощ толкова често, че в десети клас баща ми уреди да сложат стълба, за да не будя цялото семейство.
	Тя не разбра какво иска да каже той.
	— Нали не си бил шериф още в гимназията?
	— Не, но често съм доброволец за разни неща. Освен това още тогава бях… — поколеба се той.
	— Колкото булдозер?
	— Общо взето — ухили се той. — Когато бях на четиринайсет, ходех с пожарникарите и държах маркуча.
	— Не е ли незаконно за момче на такава възраст?
	— Да, но след като шест пъти избягах през прозореца и три пъти влязох в горяща сграда, вече не се опитваха да ме задържат вкъщи. Мисля, че ми даваха да държа маркуча, за да стоя на едно място.
	— Звучи ми разумно. И тогава са те сложили на най-горния етаж и са направили стълба специално за теб?
	— Точно така.
	Докато паркираха, Колин й каза, че Лани вече е качил куфара й, така че може да си почине.
	— Тази вечер Джийн ще приготви вечерята.
	— Тя твоя приятелка ли е?
	— На цялото семейство. Работи като адвокат в Ричмънд и обича да готви специални ястия.
	— С удоволствие ще се запозная с нея.
	Колин застана до високата стълба, която стигаше до горната част на къщата. Джема видя, че се кани да я придружи догоре, но тя не искаше. Харесваше го много, намираше го за привлекателен и не искаше да направи нещо, от което да се срамува. Пък и беше по-добре да стои настрана от сина на жената, която се надяваше да й стане работодател.
	— Сама ще се оправя — каза му.
	— Само да ти покажа…
	— Не, наистина. Искам да си прегледам записките.
	— Добре — отвърна той разочаровано. — Слез долу в шест. Първо ще пийнем, после ще вечеряме.
	— Разбира се — отговори тя и тръгна да се качва по стълбите. Когато видя, че той продължава да стои долу, разбра, че я чака да стигне горе в безопасност. Тръгна си едва когато тя стигна до вратата.
	Сега, докато лежеше и разглеждаше стаята, Джема се замисли за онова, което беше видяла и чула през деня. Преживяното беше доста. Първо недокоснатите книжа, заради които й се прииска да убие човек, само и само да получи работата. После в къщата за гости се беше появил Колин и тя прекара целия ден с него.
	Животът му беше толкова различен от нейния. Той винаги беше живял на едно и също място. Сигурно беше ходил на училище с онези, които сега му бяха приятели. А и какво голямо семейство имаше.
	За разлика от неговия, откакто Джема влезе в университета, животът й беше постоянен преход от едно към друго. Не защото се местеше, а защото хората около нея все идваха и си отиваха. За няколко години беше загубила четири приятелки. Всяка от тях заявяваше, че ще готви докторат, а после си намериха мъже, омъжиха се и прекъснаха. Сега всичките имаха деца, а кореспонденцията им се беше свила до един имейл на три-четири месеца.
	Що се отнася до малкото мъже в живота на Джема, те също си бяха отишли. Един от тях я беше помолил да замине с него, но тя му отговори, че държи да остане там, че има план за живота си и не желае да се отклонява от него. В действителност обаче Джема не беше влюбена в него, затова му отказа.
	Целите й си бяха същите. След като вземеше докторска степен и си намереше работа в някое добро училище, смяташе да потърси стабилност, което означаваше съпруг, дом и собствено семейство.
	Със съпруг като Колин, помисли си тя. Първото й впечатление за него беше, че е кръстоска между Невероятният Хълк и един каубой от черно-бял сериал от шейсетте години. В един момент жените му тръсваха бебетата си, а в следващия го молеха за закрила. Ако не бяха говорили с него за сериозни неща, тя щеше да си помисли, че е градската детегледачка и е възрастен.
	Само че той далеч не беше стар. Беше млад и хубав и… син на евентуалния й работодател, напомни си Джема.
	Стана от леглото и се заразхожда из стаята, като разглеждаше вещите на Колин. На пода в ъгъла имаше голям приз, на който пишеше „ОФАНЗИВЕН ЛАЙНБЕКЪР, ЦЕНТЪР“. За вратата на гардероба бяха захванати наградни ленти от други спортове: плуване, хокей и дори за езда с препятствия.
	Сигурно е бил фризиец, каза си тя, докато си представяше средновековни рицари, хвърлящи се в битка на огромните си, тежки коне. Историкът в нея знаеше, че Колин ще изглежда добре в доспехи.
	На скрина му видя отворена кутия, в каквито обикновено хората държаха скъпи бижута. Вместо скъпоценности вътре имаше малка евтина метална звезда с надпис „ШЕРИФ“. Изглеждаше така, сякаш са я разнасяли и са си играли с нея години наред. Краищата й бяха загладени и потъмнели.
	Звездата я накара да си представи Колин като дете — сигурно е бил едър още от бебе — носещ гордо шерифската значка. Усмихната, Джема прокара ръка около звездата, после погледна часовника. Вече трябваше да си вземе душ и да се облича, ако не искаше да закъснее.
	Трийсет минути по-късно се погледна в огледалото — беше дала най-доброто от себе си. Носеше лек грим, тъмни панталони и копринена синьо-зелена риза. Обувките й със средно висок ток бяха малко износени, но лъснати. Тя си напомни, че кандидатства за работа, а не за член на семейството.
	Вече беше сложила ръка на дръжката на вратата и се канеше да слезе в къщата, която не беше виждала, но не посмя. Отиде до страничната врата, излезе на малката площадка и се спусна по стълбите долу. Сега какво, зачуди се тя? Дали да отиде до входната врата и да позвъни?
	— Мамка му! — извика женски глас.
	Видя остъклена врата към голяма, модерна кухня. В средата й стоеше висока красива жена с лъскава тъмна коса, събрана на кок. Носеше черен копринен панталон и изумруденозелена блуза, която очертаваше впечатляващата й гръд. Не така Джема си представяше жената, която според Колин щяла да сготви за вечеря и била приятелка на „цялото семейство“. Ако в крайна сметка се окажеше нечие гадже, силно се надяваше да не е на Колин.
	Джена се сепна, когато си даде сметка, че всъщност елегантната и красива жена стоеше наведена над плота с вдигната лява ръка, по която се стичаше кръв. Не мърдаше, само гледаше вторачено кръвта.
	Джема блъсна вратата, втурна се вътре, грабна жената за китката и я придърпа към мивката. Пусна студената вода и подложи ръката на жената под струята.
	— Къде е аптечната за бърза помощ? — попита Джема, но другата не отговори.
	Тя грабна домакинската кърпа на плота и я обви около порязания пръст. После спря водата, заведе жената да седне на високия дървен стол и отиде да търси марля. Намери нужните принадлежности в голяма метална кутия в килера.
	Върна се бързо при жената, която дори не бе мигнала в отсъствието й. Джема съжали, че е оставила мобилния си телефон в стаята. Можеше да й потрябва, ако се наложеше да вика линейка. Но пък Колин сигурно беше наблизо, а той знаеше какво да прави.
	Внимателно повдигна кърпата от ръката на жената. Искаше да види сериозна ли е раната, за да реши дали да търси помощ. Порязването се оказа малко и плитко. Джема погледна невярващо жената, която продължаваше да стои неподвижна и мълчалива като статуя. Лицето й беше смъртнобледо.
	Джема превърза внимателно пръста й.
	— Мисля, че ще се оправите.
	Жената отново не каза нищо.
	— Аз съм Джема, кандидатка за работата, и…
	— Хлебчетата! — извика жената, после скочи, втурна се към печката и отвори бърза вратичката. Протегна ръка да извади горещата тава, но се спря.

	— Аз ще я извадя — предложи Джема. Взе ръкохватките и измъкна тавата е хлебчетата.
	— Ама че съм мекотело — каза жената и седна отново на стола. — Видя ли кръв, особено своята, ставам истинска страхливка. Аз съм Джийн Колдуел. Много ви благодаря. Ако не бяхте дошли, сигурно щях да се свлека в безсъзнание и вечерята щеше да пропадне. Тогава другите щяха да поръчат пица и мъжете щяха да са на седмото небе — въздъхна тя. — Може би не трябваше да ме спасявате.
	Джема се усмихна, но все още беше притеснена, защото лицето на Джийн беше твърде бледо.
	— Защо не си поседите, а аз ще ви помогна с храната?
	На всеки от шестте котлона имаше съд.
	— Можете ли да готвите?
	— Не, но ме бива да следвам указания. Това правя от петгодишна.
	— Ох, да, в училище. Спомням си как нямах търпение да се спася от учителите и да бъда свободна. Само да знаех, че учителите са ангелчета в сравнение с шефовете.
	— Явно никога не ви е преподавал професор Фредериксън.
	— Колин спомена, че сте забавна — каза с усмивка Джийн.
	— Така ли? — зарадва се Джема на комплимента. Ако жената му беше гадже, нямаше да каже такова нещо, нали? — Трябва ли да направя нещо?
	— Изключете лявата плоча в дъното и разбъркайте онова в оранжевата тенджера. Добре. Чух, че Колин ви взел със себе си, когато следобед избягал.
	Джема не се обърна. В начина, по който жената произнесе името му, имаше нещо толкова собственическо, че сърцето й се сви.
	— Той…
	— Не ви обвинявам. Вече се запознах с Айла и Кърк. Тя дойде тук и взе да ме наставлява в готвенето. Помолих я да нареже лука и така се отървах от нея. После дойде онова превзето момченце Кърк и пъхна лъжица в моето осо буко. Каза, че имало нужда от още сол. Колин го отведе, преди да му навра главата в тенджерата. Искате ли малко вино?
	Джема се стараеше лицето й да не изразява никаква емоция, но еуфорията от изминалия ден я напускаше.
	Джийн си наля отново от бутилката червено вино, която стоеше отворена на плота.
	— Ще ми трябва, за да изтърпя онези двамата на вечеря. — Посочи към едно шкафче и Джена намери там чаши за вино. — Съжалявам, че съм такъв инвалид, но бях в съда цял ден. Стъпалата ме болят ужасно. После трябваше да карам почти сто километра от Ричмънд дотук и когато най-после пристигнах, ме представиха на тази Айла. Тя явно реши, че ни е предопределено да станем най-добри приятелки.
	Джема кимна; радваше се, че Джийн не говори за Колин.
	— Сигурна съм, че Айла се смята за победителка. Мен не ме смята за достоен противник, така че не се занимава с мен нито тук, нито в университета.
	— Не я виждам с ония объркани бумаги, които Алия е купила, така че каква цел преследва всъщност?
	— Мисля, че иска Лани, но Колин казва, че в действителност иска да хване Шеймъс.
	Джема се вгледа в лицето на Джийн да види как ще реагира при споменаването на Колин, но жената не показа никаква емоция. Или двамата не бяха двойка, или тя беше напълно сигурна в Колин.
	Джийн се засмя.
	— Типично за Колин да каже такова нещо. Пери, другият брат, не е тук. Той е красавецът в семейството. Айла сигурно щеше да му танцува в скута. Ще изключите ли котлона с голямата тенджера? Колин не обича говеждото преварено. Благодаря.
	— Проблемът… — започна Джема, като отпиваше бавно от виното. Опитваше се да свикне с онова, което й се струваше факт; Колин и Джийн бяха двойка. — Проблемът е, че госпожа Фрейзиър харесва Айла.
	— Не съм толкова сигурна. — Джийн сниши глас: — Човек никога не знае какво си мисли един Фрейзиър.
	— Дори Колин ли?
	— Той е най-тежкият случай! Колко неща мога да ти разкажа. Той има много познати, изслушва ги, грижи се за тях, но дори тези, които се смятат за най-близките му приятели, не познават неговите проблеми. Не ги споделя.
	— Трябва да го запомня — каза Джема и се сети как бе отбягнал по-личните й въпроси. Нужно й беше още време да се окопити след откритието, че Колин е зает.
	— Не се тревожете за това. Всички от семейство Фрейзиър си пазят тайните. Можете ли да сложите хлебчетата в кошницата и да ги покриете? Благодаря. Добър заместник-готвач сте. Докъде бях стигнала?
	— До потайната природа на семейство Фрейзиър.
	— Потайна. Думата ги описва идеално. Както и да е, работата е там, че само защото Алия търпи Айла и Кърк, не значи, че ще даде работата на някой от тях. Колин вече й е казал, че трябва да наеме вас. Определено имате моя глас. Но всъщност защо си говорим на вие?
	Изглежда, Джийн се смяташе за член на семейството.
	— Не трябва ли първо да ме опознаеш? — попита Джема.
	— Винаги гласувам за човека, който ми е спасил живота — отвърна тя, вдигнала ранената си ръка.
	— Не съм направила чак толкова. Макар че имаше много кръв, а тялото не съдържа много. Знае ли се какво можеше да стане?
	— Съгласна съм. — Джийн вдигна чашата си. — Мисля, че двете с теб ще се разбираме много добре. Макар че ми се щеше да не беше толкова хубава.
	— Никой не ми е казвал такова нещо досега.
	— Скъпа, с кичури в косата, хубава прическа и приличен грим… — Джийн замълча, гледайки я замислено.
	— Какво?
	— Сетих се за един човек в града, който може да ти свърши идеална работа, това е.
	Тя стана и отиде до печката. Беше с петнайсет сантиметра по-висока от Джема и на високите си токчета изглеждаше като слязла от модния подиум в Париж.
	— Нали нямаш нищо против да ми настържеш малко сирене? До десетина минути някой Фрейзиър ще вземе да иска храна. Изяждат огромни количества, за предпочитане говеждо. Казах на Колин, че…
	— Какво си ми казала?
	Двете жени извърнаха глави към него. Беше си взел душ и сега носеше черен панталон и бяла риза, която не прилепваше така плътно по тялото му като предишната. Изглеждаше много добре и Джема не можа да потисне трепета в сърцето и тялото си. Виждаше се как се повдига на пръсти и плъзва ръце около врата му. Представяше си колко щеше да е хубаво да почувства тялото му със своето.
	— Няма ли как да те убедя да си сложиш вратовръзка? — попита Джийн, като отиде при него и обгърна врата му с ръце. Опита се да го целуне по устните, но той се обърна и тя улучи бузата му.
	Джема се извърна. Проклятие, хиляди проклятия! И Джийн не падаше по-долу от Айла в стремежа си да чуе сватбените камбани с един Фрейзиър.
	— Джема ти помага в готвенето или двете сте дошли тук да се скриете? — попита Колин.
	— Крием се — отвърнаха в един глас двете.
	Колин се отдръпна от Джийн и отиде до печката.
	— Не вярвам майка ти да смята да наеме един от онези двамата — заяви тя.
	— Надявам се, че няма. Какво е това? — попита той, застанал до Джема.
	— Нямам представа, но мирише божествено — отвърна Джема и се дръпна леко. Той ухаеше прекалено хубаво, за да рискува да стои толкова близо до него.
	— Наистина. — Колин вдигна капака. — Имаш ли лъжица?
	— Ето — каза Джийн от другата му страна и му подаде една.
	— Ето къде сте били — каза госпожа Фрейзиър иззад тях. — Джийн, скъпа, налей ми чаша от това вино. Или Колин направо да ми налее текила.
	Джема стоеше до печката и гледаше как Колин и Джийн се втурнаха да изпълнят нареждането. Макар и трудно, трябваше да признае, че са хубава двойка: тя — висока и прелестна, той — толкова силен и мъжествен.
	Госпожа Фрейзиър седна тежко на един стол, обърна шота текила, после отпи от виното.
	— Сега съм по-добре — каза.
	— Какво те тласна към този гуляй? — вдигна вежда синът й.
	— Не смятам, че такова малко количество може да бъде наречено гуляй. Всъщност… — Госпожа Фрейзиър изпи до дъно чашата с вино и я протегна за още.
	— Къде са всички? — попита току-що влезлият господин Фрейзиър. — Алия, да се напиеш ли се каниш? Без мен! Колин, бързо донеси алкохол!
	Колин наля на баща си шот, после още един. След като го изпи, господин Фрейзиър остави чашата и се стовари на стола до жена си.
	— Алия, Бог да ми е на помощ, ако наемеш някой от онези двамата, ще се разведа с теб.
	— Ако бях толкова глупава, щях да се съглася — отвърна тя.
	Джема, която стоеше встрани, затаи дъх.
	— Значи Джема получава работата? — попита Колин, застанал до Джийн с бутилката текила в ръка.
	— Разбира се. — Майка му погледна към Джема. — Никога не съм имала колебания. Когато видяхте книжата, реших, че ще получите оргазъм.
	— Майко! — възмути се Колин, а Джийн се засмя.
	— Нямате представа — каза госпожа Фрейзиър, без да сваля очи от Джема — колко подигравки трябваше да изтърпя от собственото си семейство само защото искам да науча историята на семейството ни. Веднага обаче видях, че и вие изпитвате същото като мен. А и Колин ви обожава!
	— Майко, не мисля, че… — започна той.
	— Тристан — каза високо Джийн и всички погледнаха към нея. — Мислех си каква хубава двойка ще са Джема и доктор Трис.
	— Добре — съгласи се господин Фрейзиър. — Момчето има нужда от семейство.
	Джема пристъпи напред и сложи ръце върху хладната повърхност на плота; трябваше да се хване за нещо, за да не се свлече долу. Работата беше нейна. Наистина беше нейна. Следващите две или повече години щеше да живее в красивата малка къща и да изследва тайните, заровени в онези стари книжа. И дори й уреждаха среща с местен жител.
	В момента бъдещето й изглеждаше толкова хубаво, че можеше да проучи възможностите за работа в колежа „Уилям и Мери“. Не беше изключено да я назначат там като преподавател и да остане в Едилин завинаги.
	Всички я гледаха очаквателно, но тя не искаше да споделя мислите си с тях.
	— Какъв специалист е този Тристан? — попита Джема.
	— Лекар — отвърна Джийн. — Ако ме беше оставила да кървя, сега щеше да е тук.
	При споменаването на раната всички започнаха да задават въпроси, а Джема се отдръпна. Събрани около плота в средата на кухнята, четиримата слушаха внимателно разказа на Джийн как се порязала и как Джема й се притекла на помощ. Джема се измъкна през близката остъклена врата.
	Отиде до висок храст, обсипан с розови цветове, и си пое дълбоко въздух няколко пъти. „Успях“ — каза си тя. На това прекрасно място щеше да е първата й работа на пълен работен ден.
	— Много ли се вълнуваш? — попита зад нея Колин.
	— Не, съвсем не.
	— Нали не се уплаши от семейството ми?
	— Дори напротив. Но…
	— Какво „но“?
	— Всички, включително Джийн, изглеждате много близки. Обещавам да не ви се натрапвам.
	— Не ни се натрапваш. Майка ще иска да вечеряш с нас всяка вечер и…
	— В никакъв случай! — заяви твърдо Джема. — Тук съм, за да работя, това е.
	Той й се усмихна по вече познатия закачлив начин.
	— Всъщност искаш да четеш, докато се храниш, нали? — попита.
	— О, да.
	— Добре. Ще кажа на майка, че няма да може да те осинови. Понеже сестра ни е в Калифорния, мама няма дъщеря, която да обсипва с подаръци. Така че не се изненадвай, ако от време на време изниква по някой чифт нови обувки.
	— Джийн казва, че имам нужда от фризьор. — Надяваше се, че като спомене името й, Колин ще каже нещо за връзката им — например че нямат такава.
	— Джийн понякога преминава границата — намръщи се Колин. — Косата ти си е съвсем наред. Да вървим. Другите двама ще си тръгнат утре сутринта.
	— Надявам се, че никой не смята да им каже преди вечеря, че няма да получат работата. Ако двамата са нещастни, вечерята няма да е приятна, а Джийн много се потруди.
	— Съчувствие към врага. Харесва ми — каза Колин и задържа вратата отворена, а Джема се пъхна под ръката му в кухнята.
	— Съжалявам, че трябва да ти го кажа, но всъщност е самозащита. Щом им кажеш, искам да ме заключите в стаята ти на последния етаж.
	— Ще се скриеш горе със старата ми шерифска значка?
	— Точно. Тя ли постави началото на пламенното ти желание да станеш шериф?
	— Мама обича да разказва колко съм харесвал да я нося, откакто са ми я дали на две години, и така до осем — каза с усмивка той. — Казва, че трябвало да ми я залепя с тиксо, когато съм се къпел във ваната с братята ми. Попитай я някой път, когато двете останете сами.
	— Добре — отвърна Джема и потръпна при мисълта, че ще бъде тук и ще може да задава въпроси. — Ето какво си искал значи. Каза, че някога и ти си искал нещо така, както аз работата. Искал си да станеш шериф на Едилин.
	Усмивката му беше толкова топла, че тя пристъпи към него.
	— Да — отвърна меко той. — Позна.
	Никой от двамата не видя Джийн, която стоеше намръщена в другия край на стаята.


	Джема лежеше, загледана в тавана на стаята на Колин, и се чудеше дали вече е безопасно да слезе долу. На вечерята се чувстваше неловко, а на моменти направо й беше неприятно. Говори много малко — похвали Джийн за храната, а през останалото време си мълчеше. Страхуваше се, че ако каже нещо, ще се разбере, че е спечелила работата.
	На вечерята седеше до Колин, от другата му страна беше Джийн, а на масата срещу тях се бяха настанили Кърк, Лани и Айла. Господин и госпожа Фрейзиър седяха в двата края; Шеймъс пък някак се беше спасил от изпитанието.
	Най-много говореше Айла, която разказваше забавни случки от живота в университета. Двамата с Кърк бяха получили магистърска степен в други училища, така че бяха прекарали там далеч по-малко време от Джема.
	Айла беше добър разказвач и всички се смееха на начина, по който описваше преподаватели и студенти. Домакините се почувстваха неудобно едва когато заговори за Джема.
	— Джема е местна в университета — каза Айла. — Там е по-дълго, отколкото някои преподаватели.
	— Наричаме я Мама Гъска — заприглася й Кърк.
	— Да — потвърди Айла. — Почти винаги я следват футболисти. Влачат се след нея из целия кампус.
	— Само да можехте да я чуете! — добави с фалцет Кърк. — „Кой е Мусолини и какво е фашист? Кой е написал Декларацията за независимост?“ Само някой да каже „Джон Хенкок“ дори на шега, веднага сяда на пейката. Защо е било невъзможно Югът да спечели войната между щатите? Спомняте ли си какво казва Рет?
	Джема се радваше, че само се изсмя на представлението му.
	— Това, което си направила, ми се струва похвално — обърна се госпожа Фрейзиър към Джема и хвърли леден поглед на Кърк.
	Понеже той явно не се засегна, Джема реши, че е наясно със загубата, но смята, че е спечелила Айла.
	А тя цяла вечер не сваляше очи от Лани. Двамата непрестанно се гледаха, Айла на два пъти се изкикоти глуповато.
	И двата пъти Джема и Джийн се спогледаха.
	— Преча ли ви? — попита Колин на втория път. — Искате ли да седнете една до друга?
	— Не, на мен гледката ми харесва — отвърна Джийн, поглеждайки към него, за да му покаже, че той е въпросната гледка.
	Това разсея всички съмнения на Джема, че двамата са двойка, и тя наведе глава, за да не могат да видят изражението й. Работата беше нейна, така че нямаше основание да смята, че е загубила всичко. И въпреки това точно така се чувстваше. Не беше лесно да дочака края на безкрайната вечеря. Когато стигнаха до десерта, беше готова да избяга от стаята. Част от нея искаше да каже на Айла, че няма да получи работата, за да престане да се прави на глупачка.
	Най-накрая вечерята свърши и Джема се канеше да помогне за раздигането, но госпожа Фрейзиър освободи икономката и помоли Айла и Кърк да „помогнат“. А после им остави цялата работа.
	Джема знаеше, че след почистването двамата ще са в лошо настроение, и не искаше да остава. Щом видя Шеймъс да минава през дневната със скицник под ръка, тя пожела бързо лека нощ на всички и изтича след него. Той я заведе горе до стаята на Колин и я остави. Макар да се радваше, че е избягала от напрегнатата обстановка долу, на Джема въобще не й се спеше. Взе да си мисли какво означава това да работи тук. Едва сега, когато проблемът се реши, си даде сметка колко притеснена е била как ще довърши дисертацията си.
	Щеше да живее тук цели две години, мислеше си тя, докато се събличаше и си слагаше пижамата. И колкото повече научаваше за работата, семейството и града, толкова повече се радваше. С Колин просто беше прекарала добре — нищо повече. Трябваше да се задоволи с това да са само приятели.
	При мисълта, че утре вечер ще нощува в къщата за гости, заобиколена от всички онези оригинални текстове, направо затанцува из стаята. Трябваше да вземе самолета обратно, да си опакова нещата и да се върне тук, във Вирджиния. Щеше да й отнеме поне седмица, но щом уредеше нещата, можеше да се залови за работа.
	Пъхна се в леглото, но не можа да заспи, затова извади любимия си „Киндъл“ от куфара и потърси нещо от Люк Адаме. Ако почетеше малко художествена литература, може би щеше да й се доспи. Намери първата му книга, натисна бутона „Купи“ и след трийсет секунди романът се появи на екрана. Джема се залови да чете и така до три през нощта.
	Сега за нея беше късно утро, защото обикновено в шест-шест и половина вече беше в спортната зала. Знаеше, че трябва да слезе долу, но ако Айла и Кърк още бяха там и вече знаеха, че тя е спечелила, нямаше да понесат загубата достойно.
	— Джема Ранфорд, ти си страхливка — изрече високо тя.
	Докато ставаше от леглото, погледна киндъла си със снимката на Емили Дикинсън и й се прииска да продължи да чете. Беше очарована, че действието в романите на Люк Адаме се развива в XVIII век, и много искаше да се запознае с него.
	Преоблече се бързо, слезе по външната стълба и влезе в кухнята. Там завари икономката Рейчъл, с която се беше запознала предната вечер и която този път не носеше униформа. Жената беше млада и хубава, с тъмна коса и очи, облечена с дънки и тениска. Въобще не приличаше на икономка.
	— Победителката! — възкликна тя.
	— Да, това съм аз — отвърна Джема, сядайки на един от високите столове до плота. — Кой е станал?
	— Страхуваш се от отровния език на Айла, нали? — Рейчъл извади от фурната тава с бисквити.
	— Умирам от ужас.
	— Отпусни се, госпожа Ф. ги разкара тази сутрин. Не беше приятна гледка.
	— Наистина ли? — разшири очи Джема.
	— Май снощи Айла и Лани са го направили — зашепна Рейчъл.
	— Разбирам защо на госпожа Фрейзиър това не й се нрави — каза със смях Джема.
	— Лани си пада по свалките. На теб натиска ли ти се?
	— Не, въобще.
	— А, да, вярно, че госпожа Ф. те сложи под закрилата на Колин. Лани дава заден ход само когато големият му брат реши, че нещо му принадлежи.
	— Не става дума за такова нещо — възрази Джема, но чутото й се понрави. — С Колин отидохме да хапнем в града, защото изпуснах обяда тук. Мога ли да си взема една бисквита?
	— Не. Казаха ми, като дойдеш, да те пратя в трапезарията да закусиш с онова, което е останало от семейство Фрейзиър. Лани го заточиха в Ричмънд — ухили се икономката. — Ще минат цели три-четири дена, докато госпожа Ф. му прости. Шеймъс пък е с приятелите си от училище.
	— А Колин и Джийн?
	— Колин е на работа, а тя си тръгна. Джийн обикновено се появява, прави нещо прекрасно, скача на Колин и пак се връща към адвокатстването.
	Джема скри разочарованието си, че подозренията й са се оказали верни, после погледна учудено Рейчъл:
	— Ти май не я харесваш.
	— Джийн е страхотна — отвърна тя, докато слагаше дебело парче шунка в тигана. — Миналата Коледа ми подари чанта „Прада“. За рождения си ден очаквам обувки „Маноло Бланик“. Винаги е мила и внимателна, разсмива ме. Не мога да кажа и една дума против нея.
	— Но…
	Рейчъл се обърна и я погледна:
	— Колин си мисли, че Джийн ще се премести в малкото ни градче, ще му народи три деца и двамата ще си живеят щастливо до края на дните си.
	Джема се сети за къщата, купена от Колин, и за думите му, че приятелите му вече имали семейства. Явно Рейчъл беше права.
	— Не е ли модерно жените да се отказват от кариерата си и да стават домакини?
	Икономката изсумтя презрително.
	— Нали се запозна с Джийн? Смяташ ли, че Едилин е достатъчно вълнуващ за нея?
	Джема не бе видяла много от градчето, но някак наистина не си представяше Джийн да разхожда там високите си токчета и скъпите си дрехи.
	— Може да стане кмет — предположи все пак тя.
	— И да се занимава с изгубени кучета? Няма да стане. — Рейчъл извади телефона си от джоба и погледна съобщението. — Господин Ф. е. Седял на масата, а нямало никаква храна. За него това си е катастрофа.
	— От трапезарията ли ти пише?
	— Да — усмихна се Рейчъл. — Купи ми блекбъри и му плаща сметката, за да може да ми казва къде е и къде да му нося храната. Ще разбереш, че Фрейзиърови не са като другите хора. — Телефонът отново завибрира. — Напомня ми да те пратя при тях.
	— След като Айла и Кърк вече си отидоха — каза Джема, ставайки от стола, — ще се радвам да закуся с господин и госпожа Фрейзиър. — Спря и погледна сериозно Рейчъл: — Има ли нещо, което трябва да знам за тези хора? Ще остана доста време тук.
	— Приятни са. Може би малко разглезени от многото пари, но са добри хора. Стой настрана от Лани — тоест, освен ако не искаш да си поредната бройка — и позволи на Шеймъс да те нарисува. И не се увличай по Пери, когато се прибере. Сърцето му е заето, макар че родителите му още не го знаят.
	Джема прокара ръка по хладната повърхност на плота.
	— Ами Колин? — попита тя.
	Рейчъл не се усмихна, но в очите й заиграха пламъчета.
	— Колин е най-свестният от тях. Само че трябва да знаеш, че той е изключително лоялен и…
	— И какво?
	— Принадлежи на Джийн. Сещаш ли се как Шрек се бореше с дракона, за да се добере до принцеса Фиона?
	— Да.
	— Драконът е като нежна пеперудка в сравнение с Джийн. Така че, освен ако не смяташ да се бориш до смърт, стой далеч от Колин.
	— Благодаря — каза Джема на път към вратата. — Ами онзи лекар? Тристан ли беше?
	Рейчъл махна пренебрежително с ръка.
	— Той е недосегаем. Невъзможна мечта. Планина, неизкачвана досега. Ако те покани на среща, се смятай за късметлийка, но ако се влюбиш, сърцето ти ще бъде разбито.
	Джема вдигна вежди.
	— Какъв невероятен град — измърмори, после влезе в трапезарията.
	Господин Фрейзиър седеше начело на масата и четеше вестник.
	— Крайно време беше — каза той, без да вдига глава. — Умирам от глад.
	— Съжалявам, аз съм. Храната още не е дошла — отвърна Джема и седна до него. — Рейчъл обаче пържи парче шунка с големината на езеро.
	— Добре звучи — ухили се той и остави вестника. — След снощи имам нужда да се подкрепя. Рейчъл разправи ли ти всички клюки?
	— Доколкото разбирам, повече няма да каните Айла.
	Господин Фрейзиър се засмя.
	— Жена ми смята, че синовете ни биват съблазнявани от всяко момиче, с което се заговорят. Макар че само Лани все казва „да“. Ако някога…
	Джема знаеше какво ще каже, затова го прекъсна:
	— Непрекъснато съм в компанията на здрави млади мъже. Знам как да се оправя с тях.
	— Много добре! — възкликна той, после погледна към Рейчъл, която носеше поднос, пълен с храна. — Отслабнах с пет килограма, докато те чаках.
	— И десет ще ви дойдат добре — отвърна невъзмутимо икономката. — Къде е госпожа Ф.?
	— Говори по телефона. Иска да се обади на няколко приятелки, за да им разкаже за работата, за Джема и какво е сторило някакво момиче на Лани.
	— Нищо не се променя — поклати глава Рейчъл. Какъв конфитюр искате — от малини или от праскови. Не, момент. Искате и от двата.
	— Защо не? Трябва да отпразнуваме пристигането на Джема.
	— Все ще си намерите извинение — отвърна Рейчъл и отиде в кухнята.
	Щом останаха сами, Джема и господин Фрейзиър взеха да си пълнят чиниите.
	— Каква кола искаш? — попита той.
	— Дюзенберг* — отвърна бързо Джема.
	[* Луксозна скъпа кола от началото на века. Такава кара и Гетсби от романа „Великият Гетсби“ — Б.пр.]
	— Отлична идея — каза той с весели пламъчета в очите.
	— Джема — рече госпожа Фрейзиър, която тъкмо влезе в стаята и отиде да седне в другия край на масата, която сега беше сгъната и по-къса в сравнение с предната вечер. — Предупреждавам те да не използваш шеги за коли в това семейство или те никога няма да престанат, а ти няма да знаеш какво да отговориш, за да им затвориш устите.
	— За един историк това е предизвикателство. Дюрея* тогава?
	[* Автомобилна компания, основана през 1896 г. от братята Дюрея. — Б.пр.]
	— Автомобилна компания „Дюрея“ — каза господин Фрейзиър. — Основана от Чарлс и Франк Дюрея. През 1893 г. създават „Дамския файтон“, а две години след това печелят състезанието „Чикаго Таймс Хералд“. Уви, братята все се карали. Нещата свършили зле.
	— Явно ще загубя тази битка — отбеляза Джема.
	— Знаеш ли, че онзи Шеймъс Фрейзиър, който дошъл от Шотландия около 1770, е правил вагоните за армията на Джордж Вашингтон при Вали фордж?
	— Наистина ли?
	— От поколения в семейството се говори, че е изпитвал страст към вагоните. Днес хората сигурно щяха да кажат, че има обсесивно-компулсивно разстройство, и да го пратят на терапия. По онова време обаче той просто е строял най-добрите вагони.
	— Достатъчно добри, за да помогнат за победата срещу голям враг. Герой! — отбеляза Джема.
	Господин Фрейзиър я погледна с чувство, много близо до любов.
	— За бога, Грини, остави момичето да се храни — предупреди го госпожа Фрейзиър. — Имате цели две години да си говорите за история. — Въпреки недоволството в тона й очите й блестяха от щастие. — Сега трябва да обсъдим някои въпроси от практично естество. Джема ще се премести в Едилин, така че трябва да измислим как да й докараме нещата.
	— Мога да ти заема пикап, с който да отидеш дотам и да се върнеш — предложи господин Фрейзиър. — Но зависи колко неща трябва да пренесеш.
	— Мислех да хвана полета утре — каза Джема — и да наема кола на връщане. Нямам много неща за пренасяне.
	— Дори книги?
	Тримата вдигнаха очи към Колин, който стоеше на прага. Усмихна се на Джема и седна на масата срещу нея, после си сложи бъркани яйца.
	— Имам някои книги, но не са много — отвърна му с усмивка тя. Колин й изглеждаше отпочинал и щастлив.
	— Сигурно искаш да се сбогуваш с хората — каза госпожа Фрейзиър и всички погледнаха към Джема. — Снощи Айла намекна, че в живота ти има много млади мъже.
	— Те са ми само ученици. Освен това… Малко е деликатно. Те бяха сигурни, че ще получа работата, и ми организираха прощално парти. — Джема сведе очи при спомена. Бяха я изненадали и прекараха весело. Дадоха й шегаджийски подаръци — малки боксови ръкавици и тениска с отрязана долна част. Често я бяха подкачали, че носи широки дрехи, скриващи тялото. След като се веселиха в продължение на час, един от най-едрите младежи я вдигна на рамо и я отнесе до апартамента й. Другите ги последваха и тя се оказа обградена от над тон мъжка мускулна маса. Преживяването беше вълнуващо.
	— Това решава въпроса — каза госпожа Фрейзиър. — Ще уредим да транспортират всичко дотук и на Джема няма да й се налага да заминава.
	— Не съм сигурна, че… — започна тя.
	Господин Фрейзиър гледаше жена си някак объркано.
	— Мисля, че това е идеалното решение — каза госпожа Фрейзиър, после отиде до скрина, извади от чекмеджето връзка ключове и ги подаде на Джема. — Тези са за къщата за гости и гаража. Ако ми дадеш нужната информация, ще уредя да опаковат и да докарат всичките ти вещи.
	— Не мога да ви ангажирам с такива неща.
	Господин Фрейзиър се наведе към нея:
	— Мога с чиста съвест да кажа, че жена ми се справя фантастично с това, да се опаковат и докарат разни неща. Трябва да е опразнила Англия с всичко, което донесе вкъщи.
	Джема беше раздвоена между нежеланието да създава някому допълнителна работа и разходи и горещото желание да остане. Погледна ключовете в ръката си — бяха закачени на фирмен ключодържател „Фрейзиър Моторс“. Стисна ги толкова силно, че се впиха в кожата й.
	— Добре — каза накрая тя, — но щом оставам тук, трябва да си купя някои тоалетни принадлежности и…
	— Колин ще те закара — вметна бързо работодателката й. — Каквото и да ти трябва, където и да искаш да отидеш, той ще те закара.
	Господин Фрейзиър изгледа замислено жена си, после се обърна към Колин:
	— Закарай я в Уилямсбърг и й вземи кола.
	— Ще й трябват и канцеларски материали — добави жена му.
	— Цветни химикали сигурно — пошегува се Колин.
	— Да, а сега тръгвайте. Днес имам много работа и двамата само ще ми пречите.
	— Явно не ни искат — обърна се Колин към Джема.
	Тя се усмихна — с удоволствие щеше да прекара още един ден с него.
	Щом двамата излязоха от стаята, Перигрийн Фрейзиър се обърна към жена си.
	— Алия, какво си намислила? — попита бавно. — Напоследък ти задавам този въпрос едва ли не всеки ден — допълни, след като тя не отговори веднага, и прокара ръка по лицето си.
	Алия все така мълчеше и го гледаше с непроницаемо изражение.
	— Съгласих се за онези стари документи и сега плащам заплата и разходи на студент. Знам, че спокойно можем да си го позволим, но ти си наумила нещо за най-големия ни син и аз искам да знам какво е.
	— С теб — въздъхна тя, — сме женени повече от трийсет години, така че би трябвало да знаеш кое е най-съкровеното ми желание.
	— Да ти дадат благородническа титла в Англия? — отчаяно изрече той. Мразеше, когато жена му правеше така. Все едно му казваше, че ако наистина я обича, ще отгатне мислите й.
	— Ако смяташ, че това е най-голямото ми желание, значи изобщо не ме познаваш.
	Перигрийн се въздържа да погледне часовника си, защото от опит знаеше, че иначе ще последва схватка. Искаше да отиде на работа, да приключи няколкото договора и после да играе голф с приятеля си доктор Хенри Шоу. От друга страна обаче, искаше да знае какво точно си е наумила жена му, защото нейните кроежи понякога създаваха проблеми. Макар повечето й планове да бяха свързани с него и децата — ако не се брои желанието й да се превърне в графиня, — понякога резултатите от тях не бяха такива, каквито тя очакваше.
	Когато дъщеря им Ариел беше в гимназията и плачеше, че няма достатъчно приятели, Алия предложи да стане спонсор на мажоретките — което включваше и закупуването на униформите им, — но само ако вземат в отбора и Ариел. Това й се получи добре. Когато Лани беше на шестнайсет и се срамуваше да танцува, майка му уреди да прекара лятото в Париж, за да учи балет. Оказа се, че той е единственият хетеросексуален в курса. Това не й се получи толкова добре.
	— Алия — каза търпеливо той, — не знам дали… — Замлъкна, защото си спомни какво беше казала тя преди години, когато Колин беше на четири: „Мисля, че той ще ни даде умни и хубави внучета.“ Спомняше си го, тъй като му се беше сторило много странно навремето.
	— Внуци — прошепна той. Усмивката й му даде да разбере, че е познал правилния отговор. — Искаш да кажеш, че не те интересува дали ще станеш графиня? — попита все пак той.
	— Естествено! Как може собственото ми семейство да ме мисли за толкова повърхностна, че да… — Тя не намираше думи да изрази колко зле я кара да се чувства тази идея.
	Перигрийн се облегна на стола си.
	— Откога замисляш този… този план? Или каквото е там.
	— Откакто се роди първото внуче на Елинор Шоу — отвърна бързо тя и енергично се изправи. — Всички жени в този град имат внуци.
	Перигрийн се досети какво има предвид тя. Не всички жени, а онези, които имат деца и произхождат от едно от седемте семейства, основали града.
	— Ели Шоу има трима внуци и най-малката й дъщеря вече е бременна. А се омъжи само преди няколко месеца. Ами Хелън Конър? Близнаци. И снаха й ги кръсти на баба им и дядо им!
	Алия беше висока жена с едра гръд — Перигрийн винаги я беше харесвал, — но изправеше ли се, изглеждаше направо заплашителна.
	— Всичките си имат внучета, които да глезят и да обожават — продължи тя. — Хелън има само едно дете, а е с двама внуци. И ще има още. А аз какво имам? Пет деца и никаква надежда за внуче.
	— Ариел сигурно ще се омъжи за онзи Франк Тисен — отвърна кротко съпругът.
	Досега нямаше представа, че това е проблем за жена му. Според него тези неща ставаха от само себе си и най-добре да бъдат оставени на природата.
	— Дъщеря ни още не е завършила специализацията си. Когато успее, мислиш ли, че веднага ще тръгне да става майка?
	— Може тя…
	— Да не мислиш, че не съм говорила с нея за това? — изгледа го ядосано Алия. — Че не сме говорили като майка и дъщеря? Помисли за възрастта на яйцеклетките й, на клетките на мъжа, за когото може да се омъжи — този път! Франк е кой — третият, с когото има сериозна връзка?
	Перигрийн запази невъзмутимо изражение, но се зарече веднага да се обади на дъщеря си и да й каже, че я обича такава каквато е.
	— После да вземем момчетата — продължи съпругата му. — Лани няма да се ожени никога. Той обича да… Не ми се мисли за онова, което прави. Пери предпочита да си седи и да гледа как жените се правят на глупачки заради красивото му лице. Няма да замени това удоволствие за някоя жена, която ще очаква да й помага с домакинската работа.
	Перигрийн се чувстваше така, все едно под покрива му се разиграваха неща, за които нямаше представа — и беше очарован.
	— А Шеймъс? — попита той.
	— Да си го виждал някога да отива на среща? Дори веднъж?
	— Не съм — отвърна Перигрийн, но досега не се беше замислял за това. Знаеше, че мажоретките понякога използваха Шеймъс за център на пирамидата, което значеше, че пет хубави момичета с къси поли се катерят върху него. Само че не беше чул синът му да коментира въпроса, поне не влагаше някакво сладострастие.
	— Значи остава Колин — заключи той.
	Жена му силно се изчерви и той разбра, че е отгатнал причината за злочестината й.
	Алия седна и сниши глас:
	— Момчето вече е на трийсет.
	— Той си има Джийн.
	Алия само го изгледа.
	— Не мислиш ли, че двамата ще се оженят? — попита той.
	— Ще се оженят, после ще се разведат.
	Челюстта на Перигрийн увисна от шока.
	— Мислех, че харесваш Джийн — каза.
	— Обичам я почти колкото собствената си дъщеря. Винаги ми е забавно да съм с нея. Кара ме да се смея. Обичам да си говоря с нея. И е такова удоволствие да пазаруваш с Джийн. Но тя не е подходяща за Колин.
	— Не мислиш ли, че той сам трябва да прецени?
	Алия не каза нищо и той я погледна изпитателно. Очите й сякаш се опитваха да му кажат нещо, но той не знаеше какво. Каква беше връзката между всички тези неща, които му беше разкрила?
	Прозрението го осени изведнъж.
	— Щом не те е грижа дали ще станеш графиня… Значи си наела Джема заради Колин, нали? Цялата работа — купуването на старите документи, ремонтирането на къщата за гости, наемането на докторантка, която да живее тук — всичко е било заради Колин, нали?
	Алия гледаше мъжа си така, сякаш е страшно умен, че се е досетил.
	— Синът ни приема задълженията си на шериф твърде сериозно и няма да погледне жена, която попада под юрисдикцията му. Казах ли ти как веднъж го чаках в колата и Долорес Коста се появи на прага на дома си по розов халат?
	„Сигурно петдесет пъти“ — си помисли Перигрийн, но не го изрече на глас. Тогава беше попитал Колин за случката, а той само се беше изсмял. Жената била самотна майка, тригодишният й син вдигнал температура посред нощ, така че тя била по пижама и халат — с който я наметнала дъщеря й. Той предполагаше, че истината е някъде по средата, защото много пъти беше виждал жени да свалят Колин, който не им обръщаше внимание. Синът му смяташе, че ролята му е да бди над всички в Едилин, и никога не би започнал да флиртува с някоя жена под опеката му.
	Тъкмо затова смяташе, че Джийн му подхожда. Колин нямаше определено работно време. Можеха да го извикат по всяко време за какво ли не — насред снежна буря да доведе лекар за бременна жена, да намери някой загубил се в пущинака, да проследи бясно куче. Една обикновена съпруга щеше да е нещастна, че мъжът й прекарва толкова време далеч от нея, но Джийн имаше завидна кариера. Беше твърде заета, за да се тревожи, когато мъжът й не се върне до шест часа.
	— Знаеш ли какво е направил Колин? — попита Алия.
	— Идея си нямам.
	— Купил е къщата на Люк Конър.
	— Онази, която ремонтира?
	— Да.
	— Много красива къща. Колко е платил Колин за нея? Дали…
	Алия го гледаше сурово. Щом синът им си беше купил къща и вече нямаше да живее в онзи ужасен апартамент над офиса си, значи се готвеше да свие гнездо и може би да се ожени. Не трябваше ли тогава майка му да се радва? А, да. Досега Перигрийн не се беше замислял за това, че всъщност не можеше да си представи Джийн като нечия майка. Определено не я виждаше да прекарва безсънни нощи в грижи за болното си дете, а на сутринта да посрещне някого по мръсна пижама. В интерес на истината въобще не си представяше Джийн да живее в Едилин.
	— Значи сега разбираш? — попита Алия.
	— Ти и приятелят ти Фреди ли замислихте това?
	Перигрийн знаеше, че жена му не се е виждала с ректора на университета от години, но го глождеше, че още поддържат връзка, „Фрейзиър Моторс“ три пъти бяха дарявали на университета автомобили за набиране на средства. „Щом не искаш да го направиш за Фреди, направи го заради мен“ — го беше умолявала жена му.
	— Двамата с Фреди прегледахме квалификацията на всеки кандидат поотделно — подсмихва се жена му. — Не исках момиче, което да е силно привързано към семейството си и да не пожелае да се премести в малък град. Айла не се ли оказа голямо разочарование?
	— Ами Кърк? — зачуди се той. — Не, не ми казвай. Ако бяха три момичета, Колин веднага щеше да разбере какво си намислила.
	Алия му се усмихна топло.
	— А Колин харесва Джема — прошепна Перигрийн.
	— И то повече отколкото се надявах. Щом Фреди ми каза, че давала уроци на футболисти, веднага разбрах, че наистина има шанс да се получи между тях.
	— И сега какво? — Съпругът погледна часовника си — щеше да остави работата и направо да отиде на голф. Имаше нужда да се пораздвижи, за да си прочисти главата.
	— Просто искам да бъдат заедно колкото се може по-често.
	Перигрийн стана от стола. Този план на жена му изглеждаше що-годе безобиден. Това нямаше да е първото скъсване между Джийн и Колин, щеше да има сълзи, но в крайна сметка на жена му се падаше да уреди нещата. Жалко за Джийн все пак. Харесваше я и обичаше как готви.
	— Е, скъпа — обърна се той към жена си, — играй си на сватовница колкото искаш, само ме дръж в течение. — Замисли се за момент. — Ами доктор Трис? Не говорихте ли за него? Може двамата с Джема да се харесат.
	— Всяка жена в този град си е пробвала късмета с този човек. Не си представям нашата малка усърдна Джема да го спечели. Дори фантастичната Джийн не можа да му завърти главата.
	В университета Перигрийн беше излизал с много момичета, по-хубави и бляскави от Алия, но в момента, когато я видя в спортната зала, той разбра, че тя е жената за него. Стана по време на баскетболен мач — докато я гледаше, топката го улучи в главата и отскочи. Всички много се смяха. След четири месеца тя вече беше бременна, а след шест двамата се ожениха.
	Той целуна жена си по бузата.
	— Надявам се, че си права, скъпа, и ще получиш каквото искаш. Само не прави нищо драстично, става ли?
	— Обясни ми какво разбираш под „драстично“.
	На Перигрийн не му се мислеше какво може да се случи.
	— Какво ще кажеш тази вечер да опека пържоли?
	— Прекрасно. Ще кажа на Рейчъл да ги приготви. Хубав ден, скъпи. И поздрави от мен доктор Хенри.


	Джема се качи в стаята да си вземе чантата, а когато излезе, видя Колин да говори по телефона до джипа си. Щом я зърна, той побърза да приключи разговора, затвори телефона и го пъхна в джоба си.
	Качиха се в колата и Колин мълчаливо изкара джипа от паркинга.
	— Нещо лошо ли се е случило? — попита Джема.
	— Не, всичко е наред. Реши ли каква кола искаш?
	— Казах на бащата ти, „Дюзенберг“. — Той не отвърна нищо и тя продължи: — Какво ще кажеш да свършим това по-късно? Когато си в по-добро настроение.
	Излязоха на магистралата и Колин настъпи съединителя, включи на трета и Джема политна назад.
	— Не, искам да се разсея — каза той. — Знаеш ли къде живея?
	— Някъде в града?
	— В апартамент над офиса. Отдолу преди имаше магазин за дамско облекло, а помещенията горе се използваха като склад. Има само няколко прозореца и мирише на нафталин.
	— И ти искаш да се преместиш в новата къща — досети се тя.
	— Точно така. Както видя обаче, нямам мебели. Джийн каза, че утре ще дойде с мен да купим. Обаче ми е оставила съобщение, че в понеделник рано има важно дело и ще дойде чак следващата седмица.
	Джема се замисли за онова, което й беше казала Рейчъл. Ако Джийн не можеше да намери време за един уикенд, как щеше да живее тук?
	— Обзалагам се, че не си й казал, че имаш изненада за нея? — отбеляза тя.
	Според нея Джийн не приличаше на човек, който ще се зарадва някой друг да й избере къща, но на нея това не й влизаше в работата. Искаше само той да й разкаже за себе си и Джийн.
	Колин обаче не схвана намека.
	— Ти да разбираш нещо от мебели? — попита.
	— Не и след около 1860 година, макар че познавам школата „Баухаус“. Не съм впечатлена обаче от Мис ван дер Рое. От друга страна, и рококо не ме вдъхновява, а двата стила са коренно противоположни, нали? — Видя, че Колин я гледа. — О, имаш предвид днешните мебели? Такива, които можеш да си купиш? Не, от тях не разбирам.
	— С баща ми ще се разбирате много добре. Той живее в света на старите автомобили. Много е разочарован, че никое от децата му не е наследило това негово увлечение.
	— Но ти каза, че двама от братята ти работят при него.
	— Работят, но не си обичат работата.
	Тя не можеше да си представи родител да е разочарован, че единият му син е шериф, дъщеря му е на път да стане лекар, а друг негов син живее за изкуството.
	— Може… — започна Джема.
	— Колин, там ли си? — прекъсна я мъжки глас от радиостанцията на конзолата.
	Колин взе микрофона.
	— Да, Том. Какво има?
	— Колко далече си от разклона на Кей Крийк?
	— На десет минути — отвърна той и погледна към Джема. — Задръж.
	Направи завой на деветдесет градуса, без дори да намали.
	Джема се хвана за вратата и седалката; имаше чувството, че е на количка в лунапарк или на тренировъчен уред в НАСА.
	— Вече съм на седем минути път — продължи невъзмутимо Колин по време на завоя. Какво е станало?
	— Момче на четири години се е качило на клона на дърво, който всеки момент ще се счупи. Петнайсет минути го убеждавах да скочи в ръцете ми, но отказва. Заяви, че съм прекалено стар да го хвана. — В гласа на мъжа се долавяше безсилие. Пожарната идва насам, но реших, че ако ти си наблизо, можеш да го убедиш да се пусне. Карл е тук, но…
	— Пет минути… — каза Колин и прекъсна връзката. После се протегна и постави червена лампа на покрива на колата. Сирената зави.
	— Съжалявам — погледна той към Джема. — Трябва да карам бързо.
	Тя не каза нищо, само разшири очи. И без това вече се движеха със сто километра по криволичещия път. Видимостта пред тях беше само няколко метра. Ако някоя кола…
	Мисълта й секна при вида на пикапа с прикачена лодка пред тях. Колин караше точно към него. Изведнъж зави рязко вляво — право в движещата се срещу тях кола. Джема се стегна за неминуемата катастрофа.
	Като в библейска драма обаче пикапът до тях наби спирачки и изви вдясно, а шофьорът на колата умело отиде вляво, с носа към дърветата. Пътят пред тях беше чист, Колин дори не беше намалил.
	Джема погледна назад — и колата, и пикапът бяха спрели; шофьорът на пикапа, висок мъж, вървеше към колата.
	Джема се обърна напред. Сега се движеха с над сто километра в час.
	— Този в пикапа беше Люк, писателят. А другият беше Рамзи, адвокат.
	— Радвам се, че се запознах с тях — отвърна Джема, която още се държеше.
	Колин се засмя и зави рязко вдясно, поемайки по пръстта. Нямаше и следа от път.
	— Не исках да те плаша, просто знаех, че и двамата ще се отдръпнат. Роднини са ми.
	Джема искаше да го пита какво щеше да направи, ако на пътя пред тях беше пълно е туристи, но беше твърде заета да се държи, за да каже нещо. Заради дупките и бабуните колата подскачаше така, че главата й докосваше тавана.
	— Пряк път — извика Колин, за да го чуе насред воя на сирената и шума, който, изглежда, идваше от металната кутия с инструменти.
	— Ще минем покрай „Фермата на Мерлин“ — посочи той вдясно.
	Полускрита под дърветата се виждаше малка осмоъгълна постройка със заострен покрив, подобен на шапката на вещица. Имаше ниска врата и отвор в стената, запречен с метална порта.
	Не беше нужно да си историк, за да разбереш, че постройката е много стара.
	— Това е… Това ли е… — зачуди се Джема.
	— Хладилната барака. Пълна е с вода — изкрещя той, после превключи скоростта. В следващия момент заобиколи две големи дървета и пред себе си двамата видяха шерифска кола. Колин спря рязко и изпод джипа се разхвърчаха камъчета и прах.
	Джема се разкашля и остана в колата, а той скочи навън, преди колата да е спряла напълно. Тя видя, че е оставил на нея да изключи двигателя.
	Когато погледна през предното стъкло, видя Колин и двама полицаи в кафяви униформи да стоят на няколко метра от голямо дърво, ударено от гръм. Едната му половина беше паднала на земята, образувайки нещо като скат. За едно дете не беше трудно да се изкачи по него.
	На един извит тежък клон седеше момченце с руса коса и разширени от страх сини очи. Майка му стоеше отдолу и му говореше тихо, като се опитваше да го убеди да не мърда, за да не се прекърши клонът.
	Джема излезе от колата и тръгна към Колин, загледана в детето.
	— Ще им отнеме още десет минути да дойдат — каза Том, областният шериф — висок, хубав мъж с посивяла коса, на петдесет и няколко години. — Карл се опита да го свали, но клонът се пречупи — добави той с гръб към майката. — Ако падне, ще можеш ли да го хванеш?
	— Разбира се — отвърна тихо Колин. — Този клон обаче няма да издържи още много. По-добре да се опитаме да го свалим сега. — Приближи се до дървото и погледна към детето. — Хей…
	— Шон — поясни майката.
	— Шон, аз съм Колин, градският шериф, и съм доста силен, както виждаш. Искам да се пуснеш долу, аз ще те хвана. Все едно играем американски футбол. Става ли?
	— Не — отвърна момченцето и стисна още по-здраво клона, който изпращя шумно.
	— Катери се навсякъде — каза майката с разтреперан глас. Качва се на плота в кухнята и в горните шкафчета. Една сутрин го намерих в шкафчето над мивката; усмихваше ми се. Той…
	Колин сложи ръка на рамото й и тя замълча.
	— Добре, Шон — обърна се той отново към момчето, — сега искам да стоиш съвсем мирно. Става ли?
	Разстоянието между него и детето беше по-малко от два метра, но все едно беше десет етажа. Ако Колин изчакаше клонът да се счупи, за да хване момчето, можеха да се наранят и двамата.
	— Номера с мажоретките — каза Том на Джема. — Малкият брат на Колин прави пирамида с пет мажоретки. Последната му се качва на раменете.
	Думите му й се сториха много странни. Местните спортни мероприятия не бяха сред приоритетите в момента. После обаче се сети какво има предвид той и лицето й светна.
	— Мислиш ли, че ще се справиш? — попита я Том. — Така де, ако момчето ти позволи. Тежичък е и се иска сила да го удържиш — каза и я огледа въпросително.
	Джема беше облечена както обикновено в дънки и три ката горни дрехи. Понеже често беше с млади, здрави мъже, беше свикнала да покрива тялото си. Както и да тренира заедно с тях, което включваше и тежести.
	Свали памучната си жилетка, после розовата си памучна риза и остана по цикламен потник, изпод който се подаваха дантелените краища на сутиен в същия цвят.
	Мъжете обичаха да тренират за горната част на тялото — бицепсите и делтовидните мускули им бяха приоритет. Преди три години, когато реши да съчетае преподаването с тренировки, едва успяваше да вдигне над глава гирички от по един килограм. А сега вдигаше олимпийска щанга, тежаща двайсет килограма.
	Джема знаеше, че по ръцете й се познава, че тренира — бяха стегнати и добре оформени от бокса и хилядите повторения на упражненията за делтовидния мускул.
	— Добро момиче — усмихна й се Том.
	— Ще се катериш по Колин с тези панталони ли? — ухили се младият му кльощав заместник, на чиято табелка с името пишеше КАРЛ. — Защо не вземеш да ги свалиш и тях?
	Том му хвърли укорителен поглед, после се обърна към Колин, който все така гледаше момчето:
	— Колин, тази млада дама…
	— Джема — прекъсна го той.
	— Джема ще направи номера на Шеймъс и ще свали детето.
	— Много е тежък. Тя не може да… — започна Колин, но като я погледна, замлъкна и очите му се разшириха. Тялото й беше страхотно! Стегнато и с релеф. Кръстът под пищната й гръд беше толкова тънък, че можеше да го обхване с ръце. — Да, добре — успя да продума накрая.
	— И аз реших, че ще се съгласиш — отбеляза Том.
	— Тези твои студенти май са те понаучили на това-онова, а? — каза Колин, като я гледаше одобрително.
	Дали защото беше без обичайните няколко ката дрехи, заради начина, по който я гледаше Колин, или защото от няколко месеца нямаше приятел, Джема изпита силно желание. Към мъж, който беше на друга. На жена-дракон.
	— Ей, Колин, Джийн знае ли за вас двамата? — попита Карл.
	Колин му хвърли поглед да замълчи, възвърна изражението си на шериф и погледна нагоре към момчето.
	— Ако вдигна госпожица Джема на раменете, ще отидеш ли при нея?
	Момчето погледна Джема с оскъдния потник и почти се усмихна.
	— Да, тя е хубава.
	— Като порасне, ще стане като Лани — обърна се Колин към нея. — Ще можеш ли да го удържиш?
	— Мисля, че да — отвърна Джема, макар и със свито гърло.
	Клонът отново изпращя и майката сложи ръка на устата си, за да не извика. Джема се запита какво ще стане, ако го изпусне.
	— Добре — каза Колин с тихия, спокоен и окуражаващ глас на треньор. — Стъпи на крака ми и ще ти помогна да ми се качиш на раменете. Ще те държа за глезените да не загубиш равновесие. Щом се почувстваш стабилна, се протегни към него. Не го дърпай, а го остави да дойде сам. Хванеш ли го, дръж го здраво, а останалото остави на мен. Ясно?
	— Ясно.
	Без другите да го забележат, Карл включи камерата на телефона си и се дръпна назад, за да може да обхване цялата сцена.
	Колин се наведе леко и протегна напред десния си крака, за да може Джема да стъпи на бедрото му. Видя колебанието и страха в очите й и разбра, че трябва да й вдъхне смелост. Не я познаваше много добре, но беше забелязал състезателния й дух.
	— Хайде, Ранфорд, гимназистките се катерят къде ли не по малкия ми брат. Ще се оставиш да те бият едни деца ли?
	Тонът му, като на треньорите, с които беше работила, поразсея страха й. Тя изхлузи обувките си, хвана се за дланите му и стъпи на бедрото му.
	Когато беше стабилна, той сложи ръце на краката й и погледна нагоре към нея.
	— Ще те вдигна и ще ми стъпиш на раменете. Готова ли си?
	Джема кимна и погледна към момчето — то ги гледаше захласнато, без да помръдва.
	Колин я вдигна все едно беше щанга. От друга страна, каза си тя, на тренировка при този ръст сигурно използваше дъмбели от по четирийсет килограма, които заедно тежаха повече от нея.
	Когато стъпи на широките му рамене, Джема сложи ръце на главата му, за да пази равновесие. Той я хвана за глезените и пристъпи назад, за да я задържи стабилна.
	Сега вече тя беше почти лице в лице с момчето, само на трийсетина сантиметра от него.
	— Супер, а? — усмихна му се успокоително.
	— Да. Сега можеш ли да ме свалиш?
	— Естествено. Ще протегна ръце и ти ще дойдеш при мен, нали?
	Момчето кимна.
	Джема се протегна към клона и Колин пристъпи напред, за да я доближи до уплашеното дете. Тя разтвори ръце.
	— Не скачай, а просто се пусни към мен, ясно?
	Детето отново кимна и в следващия момент се озова в ръцете й. Наистина беше тежък и тя едва не падна назад, но въпреки това го прегърна силно, така че едва не го задуши.
	Колин не чака, а пусна глезените й и пристъпи назад. За част от секундата Джема и детето увиснаха във въздуха, две метра над земята. В следващия миг тя, все така здраво стиснала детето, се озова в едрите, мускулести ръце на Колин. Опряла буза в гърдите му, усети биенето на сърцето му. Момчето остана вкопчено в нея.
	Секунда по-късно майката го издърпа от ръцете й с вик на облекчение и го отнесе.
	Вместо да я пусне, Колин продължи да държи Джема в обятията си.
	— Добре ли си — попита.
	— Да.
	Знаеше, че трябва да стъпи на земята, но се чувстваше толкова добре и толкова сигурна плътно до него. За момент се отпусна в обятията му и сякаш всичко около тях престана да съществува.
	— Благодаря — каза зад тях Том. — И на двама ви.
	В далечината се чу сирена. Пожарната пристигаше.
	— Пазете се! — изкрещя Карл.
	Колин, все още с Джема в ръце, отскочи назад и блъсна Том на земята. Клонът се беше отчупил.
	Том се оказа най-отдолу.
	— Колин, вярно, че те обичам като син, но ако не се разкараш от мен, дробовете ми ще се пръснат.
	— Извинявай — каза Колин и се изтърколи встрани.
	Джема се изправи, а той седна на земята и я погледна с гордост.
	— Добре се справи. Умееш да пазиш равновесие и…
	— По дяволите! — каза Том — Джема беше пребледняла и щеше да се свлече, ако Том не я беше хванал.
	Колин скочи на крака и я грабна от ръцете му.
	— От стреса ли? — попита той.
	— Не — отвърна Том и протегна ръце. По тях имаше кръв.
	Том умело вдигна нагоре потника на Джема. Клонът я беше порязал отстрани.
	— Няма прекъснати артерии — каза той, — но раната може да е дълбока и да се наложи да я зашият.
	— Обади се на Трис — предложи Колин. — Кажи му, че ще съм при него след седем минути — добави и се втурна към джипа си с припадналата Джема в ръце.
	Зад него остана Карл, който държеше телефона си в ръка и продължаваше да записва. Изключи камерата едва когато Колин затръшна вратата на колата.


>	6.

	Доктор Едуард Бърджис бавно отвори вратата на колата си, опря бастуна на тротоара и внимателно се изви, за да излезе. Примижа от болка, когато пренесе тежестта си върху крака и се опря на две ръце, за да се надигне от седалката. Съседката му от отсрещната страна на пътя, която метеше пред верандата, спря и го погледна съчувствено, после помаха. Той вдигна учтиво ръка.
	Облегнал се тежко на бастуна си, той заключи колата и тръгна прегърбен към дома си. Докато отключваше, се опря на касата на вратата. Щом отвори, се обърна и отново помаха на съседката. Както и подозираше, тя остана да го наблюдава, за да се увери, че се е прибрал и всичко е наред.
	Щом влезе и затвори, Бърджис се облегна на вратата за момент и въздъхна.
	— Дърта нахална кучка — измърмори и хвърли бастуна си във високия контейнер до вратата, където той изкънтя.
	Наведе се и вдигна крачола си, разкопча наколенника и го хвърли при бастуна. След това се изправи, изпъна рамене и разкърши врата си. Докато вървеше към шкафа, разкопча ризата си, свали подплънката около кръста си и я пусна на земята.
	Пое си няколко пъти въздух, потърка твърдия си плосък корем и отвори шкафа да си налее питие. Не се изненада при вида на пълната купичка за лед. Пусна няколко кубчета в чашата си, напълни я до половината с трийсетгодишно шотландско уиски, после се обърна и зачака.
	Ужасният фотьойл, който заедно с останалите мебели влизаше в наема на къщата, гледаше към стената, а той не го беше оставил така.
	— Криеш ли се? — попита, отпивайки от уискито.
	Фотьойлът се завъртя и се появи красивото лице на племенницата му.
	— Какво може да желаеш толкова, че да дойдеш в това градче? — попита тя.
	— Скъпа Джийн, така ли посреща една племенница чичо си?
	— Това твое ли си е? — потупа горната си устна.
	Той отлепи плътните сиви мустаци и ги остави на лавицата на шкафа.
	— Яла ли си? Мога да направя…
	— Знам какво готвиш. Нали ти ме научи, забрави ли? Защо си дошъл тук?
	— Да те видя. Как е майка ти?
	— Горе-долу, след онова, което й стори.
	— Джийн, Джийн, Джийн. Защо си така враждебно настроена към мен?
	— Знам ли. Може би защото хакна сметката на мама и я източи. Два пъти. Или защото една вечер баща ми излезе с теб и повече не се върна. Сам си избери.
	— Вече говорихме за това — сви рамене той — и мислех, че сме го оставили зад гърба си. А баща ти имаше рефлекса на костенурка. Така и не разбрах как е възможно да ми е брат. Трябваше да поискам ДНК-тест.
	Джийн стана ядосано от стола.
	— С местния шериф сме много добри приятели. Трябва само да му кажа за теб и ще те изгони от града — каза и тръгна наперено към вратата.
	— Приятели да, но само толкова — отвърна той. — Тъкмо чух, че от няколко дни не се отделя от някаква хубава млада жена, която живее при родителите му. Всъщност преди час един човек ми ги показа двамата на онова… Как му казват? Ютюб. Ама че гадно посегателство е това нещо. Но трябва да кажа, че с удоволствие погледах невероятното й тяло. А и тя изглеждаше толкова млада.
	Джийн се обърна и го погледна със сурово свити устни.
	— Ние с Колин сме влюбени.
	— Наистина ли? — усмихна се престорено той.
	Макар тъмната му коса да беше боядисана сива и да наближаваше петдесет, той беше хубав мъж, все така строен. Беше малкият брат на баща й. Майка им го обожаваше и глезеше като дете, а като порасна, все се измъкваше, докато изучаваше изкуството да краде.
	Джийн продължи бързо към вратата.
	— От онзи негов попечителски фонд ли се интересуваш? — Той сложи ръка върху нейната и изражението му омекна. — Един чичо не може ли да ревнува? Някога бях мъжът на първо място в живота ти, а сега чувам, че племенницата ми е с… Шериф — усмихна се той. — Нормално е да искам да го принизя колкото се може повече.
	Джийн извърна очи. Когато поискаше, чичо й можеше да бъде очарователен. Двамата имаха толкова общи преживявания. Освен това наистина искаше да знае какво прави в Едилин. Дали пак се канеше да обере майка й, или този път се целеше в някой друг? Знаеше, че гневът няма да й помогне да разбере. Е, именно той я беше научил да прикрива чувствата си. Тя се обърна към него и на устните й заигра едва забележима усмивка.
	Чичо й реши, че е капитулирала, и я прегърна през раменете. И двамата бяха високи и слаби, а той беше само с единайсет години по-възрастен от нея. Преди да стане на десет, тя смяташе чичо си Ейдриън за най-умния и хитър мъж на земята. Разбра какъв е чак след години. Той винаги преследваше някаква цел и всяка негова дума беше лъжа.
	— Хайде. Да хапнем заедно заради доброто старо време. Обичам да съм в кухнята с теб.
	Джийн се съгласи, но само за да разбере какво иска той. Докато готвеха заедно — разбираха се и не си пречеха, — говореше Джийн. Звучеше така, сякаш му разказваше за живота си, но всъщност се опитваше да го предупреди. Само преди няколко месеца, когато издирваха картините от XVIII век, в градчето беше пълно с агенти на ФБР и тайните служби.
	— А сега тук живее и супердетектив — завърши тя, без да споменава, че Майк Нюланд прекарваше по-голямата част от годината във Форт Лодърдейл.
	— Знам — отвърна той с пламъчета в сините си очи. — Джийн, моля те, отпусни се, скъпа. Дойдох само да те видя.
	— Защо? — попита тя, като сервира ризотото.
	— Старомодно ли ще е да кажа, че е от обич?
	Джийн знаеше, че лъже. Когато беше малка, той изникваше в стаята й посред нощ — без такива прозаични неща като почукване или позвъняване на вратата. Както спеше, тя се събуждаше и го заварваше да стои и да я гледа. После слагаше пръст на устните й да пази тишина. Джийн ставаше и го прегръщаше, а той я обсипваше с подаръци. Носеше й красиви набрани рокли от франция, обувки от мека италианска кожа, кукли, които будеха завистта на всичките й приятелки. Когато порасна, й подаряваше обици с истински сапфири, а когато завърши гимназия — колие от перли.
	Майка й се ужаси, когато разбра за среднощните му посещения, и поиска да инсталират в къщата алармена система.
	— Няма да помогне — беше казал съпругът й, големият брат на Ейдриън.
	Тя обаче не му повярва и фанатично държеше прозорците и вратите затворени, а алармата — включена. Само че една сутрин Джийн се появи в кухнята, облечена с рокля на букетчета от върбови клонки, вързани с розови панделки, с листенца в различни нюанси на зеленото. На етикета пишеше „Диор за деца“. Момичето обясни, че чичо Ейдриън дошъл през нощта и й я подарил. Майка й изпадна в истерия и крещеше, че ще постави железни решетки навсякъде.
	Мъжът й сложи ръце на раменете й и се опита да я успокои:
	— Каквото и да направиш, за него ще е предизвикателство. Дори да сложиш камери, решетки и какво ли още не, ако той реши да види племенницата си, ще успее.
	— Но тя е дете. Не ми харесва да я буди посред нощ.
	— А на мен ми е направо противно — заяви той. — Цял живот се чувствам така. Когато бях в пубертета, а той в началното училище, непрекъснато се промъкваше в стаята ми. Държах най-ценните си неща в заключена кутия, която слагах в друга, а после в трета. Всяка си имаше ключалка. Сутринта на закуска Ейдриън ги нареждаше на масата да ги видят всички.
	— А ако го помолим да идва през деня и да позвъни на входната врата? — попита по-спокойно тя.
	— Да не мислиш, че не съм му казвал? Няма да го направи. Просто го остави да вижда Джийн и не се опитвай да го победиш на неговата игра.
	— Но… — Тя не можа да се сети за начин да спре този човек.
	Истинските проблеми започнаха, когато Джийн беше първа година в университета и баща й почина. Приживе беше счетоводител и беше учредил фонд за образованието на единственото си дете. Така първите три години бяха лесни за Джийн, като се изключи скръбта по баща й. Парите не бяха проблем и тя се забавляваше.
	Един ден обаче, по време на лятната ваканция, се прибра вкъщи и завари майка си да крещи. Бяха загубили всичко, до последния цент, фондът на Джийн беше изпразнен, парите от застраховката бяха изчезнали, двете спестовни сметки имаха нулево салдо.
	— Той е бил, знам го! — каза госпожа Колдуел, когато се върнаха от банката.
	— Кой? — попита Джийн.
	— Братът на баща ти, ето кой!
	— Чичо Ейдриън? Мислех, че е в затвора.
	— Миналата седмица излезе и знам, че е бил той.
	Следващата година беше ужасна. Полицията не разбираше как може Ейдриън да е взел парите. „Просто не е възможно“, казаха. Джийн виждаше, че според тях майка й сама е взела парите, вероятно за да избегне данъците.
	Джийн помогна на майка си да ипотекира къщата, която баща й с толкова труд беше изплатил. Изтегли няколко студентски заема и си намери работа, за да може да завърши последната година от следването. Вече нямаше време за излизания и срещи. Но по-лошото беше, че трябваше да се откаже да следва право, струваше прекалено скъпо.
	През тази ужасна година тя не видя и не чу нищо за чичо си Ейдриън, но майка й не спираше да роптае срещу него. Наложи й се да се откаже от благотворителната си дейност и да започне работа в един фризьорски салон наблизо, където миеше косите на клиентите. И двете знаеха, че един ден ще трябва да продадат обичния си дом.
	Всичко свърши след близо година. Една нощ Ейдриън просто се появи в стаята на Джийн, както преди.
	Тя го изгледа гневно — той се беше превърнал във враг, заради него бяха бедни.
	— Ти ли… — започна тя, но както обикновено Ейдриън сложи пръст на устните й. Той обичаше тайните.
	Подаде й малка кутийка от синьо кадифе, в която Джийн намери красив пръстен с диаманти и розови сапфири. Когато вдигна очи от него, чичо й вече го нямаше.
	На следващата сутрин от банката позвъниха, за да кажат на госпожа Колдуел, че парите са били върнати на сметката — увеличени с дванайсет процента.
	За бившия партньор на съпруга на госпожа Колдуел беше много трудно да обясни на данъчните, че това не е нов доход и не се налага да бъдат облагани с четирийсет процента данък.
	Госпожа Колдуел напусна работа, а Джийн постъпи в колеж по право, но след случилото се майка й не беше същата. Тя стана гневна и озлобена, у всеки търсеше задни мисли.
	Джийн не каза на майка си, че докато беше в колежа, често се виждаше с чичо си. Според нея той беше подложил нея и майка й на такова мъчение, защото не гледаше на тях човешки. Смяташе, че ако ги заобича, ще ги закриля и никога вече няма да ги нарани.
	През годините, докато следваше право, той я научи да готви, да се облича и дори да танцува. Без майка й да разбере, й пращаше самолетни билети до екзотични места, където тя срещна страхотни хора и имаше мимолетни връзки. Благодарение на чичо си придоби изтънченост, с каквато малко от състудентите й можеха да се похвалят. Справяше се добре с учението и водеше вълнуващ социален живот.
	Единственият недостатък в отношенията им беше, че той не й позволяваше да споменава онова, което беше сторил на майка й — и на нея самата. Според него то беше минало и тя нямаше право да рови в миналото.
	След като Джийн завърши право, чичо й изчезна така бързо, както се беше появил, и тя не знаеше нищо за него повече от две години.
	Но един ден, скоро след като започна работа в престижна адвокатска кантора в Ричмънд, майка й позвъни и й съобщи: „Той го направи отново.“
	Джийн разбра веднага какво има предвид майка й. Този път се промени самата тя. Човекът, с когото беше прекарала толкова време, който я беше научил на толкова много, до такава степен не държеше на нея, че пак беше обрал майка й.
	Въпреки трудностите Джийн издържаше майка си осемнайсет месеца, като никога не й каза за контактите с чичо Ейдриън.
	Когато парите бяха върнати на сметката й, госпожа Колдуел беше твърде изстрадала, за да се възстанови. Травмата от смъртта на съпруга й и двата периода на лишения я бяха състарили преждевременно. Последния път, когато отиде да види майка си, Джийн я завари да закопава златни монети в задния двор.
	— Трябва да ги скрия, в случай че отново реши да го направи — обясни тя.
	Гласът на Ейдриън върна Джийн в настоящето.
	— Разкажи ми за този мъж, който обичаш — каза той, докато хапваше от ризотото.
	Чичо й винаги се хранеше само от най-финия порцелан и със сребърни прибори, затова се обърка, като го видя да яде в евтини чинии, предоставени заедно с къщата.
	— Приятен е. Мил.
	— Тогава защо още не е поискал да се ожените?
	Джийн присви очи. По-ниският му стандарт на живот можеше да е просто прикритие или пък беше разорен. Потрябваха ли му пари, беше готов на всичко.
	— Защо питаш? Ако смяташ, че знам банковия код на Колин и можеш да ми го измъкнеш, сбъркал си и за едното, и за другото.
	— Злобата не подобава на една дама — каза Ейдриън. — А на твоята възраст… — Усети, че е преминал границата. — Скъпа Джийн, извинявам се за онова, което сторих на теб и на майка ти. И в двата случая нямах друг източник на доход. Направих всичко възможно да ти се реванширам — финансово и лично.
	Заболя я. Какво искаше да каже — че времето, което беше прекарал с нея в колежа, е един вид компенсация? Може би беше точно така, защото всичко между тях явно не означаваше нищо за него. Нали след това пак беше ограбил майка й.
	Погледна го и разбра, че той отлично знае как се чувства тя. Веднъж беше чула да казват, че щом някой каже нещо, което те нарани, вероятно е било нарочно.
	— Наумил си си нещо и ако не ми кажеш какво — каза младата жена, ставайки от стола, — ще отида при Колин и ще му кажа всичко.
	Той обаче ни най-малко не се притесни, а й се усмихна — усмивка, която преди Джийн смяташе за очарователна, но сега й се стори фалшива.
	— Не можеш ли да повярваш, че съм дошъл тук с едничката цел да те видя?
	— Не, не мога.
	Той се усмихна, сякаш одобрително.
	— Е, може би не ти казах цялата истина. Интересувам се от това, което пише за града.
	— За Едилин? О, да, естествено. Хвърлил си око на картините, които намериха тук миналата година. Трябваше да се сетя, че милионите ще те заинтересуват. Още сега ти казвам, че нямам нищо общо с онези картини.
	— Знам — отвърна меко той, — но прочетеното ми напомни какво съм загубил.
	— Кралските скъпоценности? — Веднъж в Будапеща един човек й беше казал, че бижутата на британската корона са единственото, което Ейдриън още не е откраднал.
	— Да, или с други думи, скъпата ми племенница. Джийн, ти си единственият човек, на когото държа. Дойдох да те видя, да те опозная отново. Извинявам се за дегизировката, но…
	— Разлепили са плакати с лицето ти ли?
	Той й се усмихна по познатия й начин, сякаш двамата бяха съучастници в нещо.
	Тя седна обратно на мястото си. Гневът само щеше да го накара да лъже повече.
	— Искаш ли още хляб, скъпа? Купих го от магазина на Армстронг. Градът може да е малък, но магазинът е отличен. А и управителката е такава интересна жена. Същински извор на информация. Стига само да простена няколко пъти от болка, и ми разказва всичко за всички.
	Джийн си взе едно хлебче от кошницата.
	— За какво ти трябва информация?
	— За нищо конкретно. Просто си убивам времето, докато ти си в Ричмънд.
	— Защо не отседнеш там, а не тук? — Тя огледа грозната вътрешност на малката къща.
	— В града хората не си говорят. Затова ли така ненавиждаш Едилин? Защото не искаш хората да говорят за теб и онова, което вършиш извън работа?
	Той вдигна ръка, за да спре възраженията й.
	— Скъпа ми племеннице, спомни си колко добре те познавам. Не можеш да понасяш аграрната атмосфера в Ричмънд. Колко често ходиш в апартамента, който държиш Ню Йорк? Я ми кажи, онзи твой едър и непохватен младеж знае ли за него?
	Джийн не отговори и той се усмихна.
	— Така си и мислех. А ти знаеш ли, че твоят младеж също си има тайни? Купил си е къща тук. Показа ли ти я?
	— Още не.
	— Интересно. А знаеш ли, че е завел малката сладка Джема още в деня на пристигането й?
	Джийн неволно ахна, което беше достатъчно красноречив отговор.
	— Да ти кажа ли какво още чух? — усмихна се отново той.
	Джийн погледна към чинията си, после отново към него.
	— Да. — Отпи голяма глътка от превъзходното вино. — Кажи ми всичко, което знаеш.


	Джема бавно се събуди и няколко минути се опитваше да си спомни какво е станало. Първо беше на раменете на Колин, после в прегръдките му. Някой изкрещя, за да ги предупреди, той скочи встрани и падна, но внимаваше да не я смаже. Тя си спомни как се изправи на крака, но всичко след това й се губеше. Сега я болеше лявата страна, главата й беше леко замаяна, но иначе се чувстваше добре.
	Стаята приличаше на нещо средно между спалня и болнично помещение. На леглото имаше бутони, които го повдигаха и сваляха, една голяма машина до нея издаваше звуков сигнал на равни интервали, но останалото обзавеждане беше удобно и излъчваше уют.
	Най-необикновеното обаче беше малкото, по ангелски красиво момиченце, което спеше здраво на един голям син стол. В ръце стискаше дебело плюшено мече, облечено като пират, с лилаво елече и кичозен медальон.
	Детето помръдна, мечето почти се изхлузи и тогава то отвори очи. Имаше дълга тъмна коса, дълбоки сини очи и много дълги мигли.
	— Здрасти — каза момиченцето.
	— Здрасти — отвърна Джема и понечи да стане. Вдигна тънкото одеяло и видя, че още е с дънките си, но вместо потника и сутиена беше облечена с болнична нощница.
	— Никой не те видя — каза момиченцето, като се изправи на стола с прозявка.
	— Да ме е видял ли? — не разбра Джема.
	— Без дрехи. Чичо Тис накара мъжете да излязат и чак тогава те прегледа. В това няма нищо лошо, защото той е лекар.
	— Чувала съм за него. — Опита се да погледне под превръзката на гръдния си кош.
	— Мама каза, че жените в три области го знаят.
	Джема успя да седне в леглото и се усмихна.
	— Случайно да знаеш какво е станало с мен?
	— Целият свят знае — отвърна детето.
	Джема го погледна въпросително. Това пък какво значеше?
	— Докато си била на раменете на чичо Колин и си сваляла момченцето, заместник-шерифът Карл ви е записал и е качил клипа в Ютюб.
	— Това не ми харесва. — Джема се опита да стане от леглото, но понеже още беше замаяна, легна отново.
	— Чичо Трис ти даде лекарство за щастие. — Момиченцето сниши глас: — Той си мисли, че не знам какво са наркотиците, затова ги нарича „лекарство за щастие“. Притеснява се, че като порасна, ще стана наркодилър.
	— Съгласна съм, че това не е добра професия.
	Момиченцето стана, като продължаваше да притиска мечето до себе си.
	— Това е Ланди. Искаш ли да му стиснеш ръката?
	— Естествено — отвърна Джема и стисна мъхнатата лапа. На лявото око на мечето имаше превръзка. — На Орландо Блум ли го кръсти?
	— Никой не знае за това — разшири очи детето. — Чичо Колин е прав като казва, че си умна.
	— Какво друго каза за мен Колин?
	— Само че се притеснява да не умреш. Чичо Трис му каза, че ако не седне и не млъкне, и на него ще му даде лекарство за щастие.
	Младата жена се усмихна:
	— Как се казваш?
	— Нел Сандлин. Моят татко е в Ирак.
	— О — отвърна Джема и отправи безмълвна молитва човекът да се завърне жив и здрав.
	— Мама казва, че когато той си дойде, ще се върнем в Детройт — освен ако не успее да го убеди да останем в Едилин.
	— А ти какво искаш?
	— Аз искам татко да си дойде вкъщи. Дори да живеем на палатка, не ме интересува.
	Джема не спомена, че и тя си е мислела същото, когато откараха баща й в линейката. Той обаче така и не се върна.
	Откъм коридора се чуха гласове.
	— О-па — каза Нел. — Обещах на чичо да му кажа, когато се събудиш.
	На масичката до стола имаше часовник, който показваше 16:10. „Значи съм била в безсъзнание часове наред“ — помисли си Джема.
	— Може би трябва да кажеш на доктор Трис, че искам да го видя.
	— Добре — каза Нел и се запъти към вратата, но спря с ръка на дръжката. — Мислиш ли, че ще се влюбиш в чичо ми?
	— Ще се постарая да не става така — потисна усмивката си Джема. — Освен ако ти не искаш.
	Детето се замисли за миг.
	— Мама казва, че чичо Трис е влюбен в „невъзможна мечта“, затова не се влюбва в истинска жена. Ама може ти да си мечтата.
	— Съмнявам се, но ще си помисля. Според мен…
	Джема не успя да довърши, защото вратата се отвори и вътре влезе невероятно красив мъж с лекарска престилка и стетоскоп, провиснал от джоба му. Косата му беше черна, очите — сини, а челюстта му сякаш беше изсечена от мрамор.
	Джема разбираше защо са всички тези приказки за влюбените в него и чакаше пулсът й да се ускори — само че не стана така.
	Доктор Трис се обърна към племенницата си:
	— Мислех, че с Ланди ще си играете на медицинска сестра и когато пациентката се събуди, ще ми кажеш.
	Гласът му беше много приятен.
	— Ланди заспа. А и медальонът му примигваше, така че… — сви рамене Нел.
	— Искам двамата с Ланди да отидете в съседната стая и да кажете на чичо Колин, че Джема се е събудила.
	— Да му кажа ли, че си намерил мозъчен тумор? — попита сериозно тя.
	— Вън! — каза той и детето побягна с весел кикот. — Ако уплашиш Колин, ще те съдя за лекарска грешка! — извика той.
	Затвори вратата, клатейки глава, после се обърна към Джема:
	— Съжалявам. Племенницата ми е прекалено добре осведомена. Според мен е виновна телевизията. Или интернет. Още не съм решил кое от двете.
	Той спря до леглото и загледа Джема. Тя си помисли, че може би иска да се увери, че тя няма да… сигурно да флиртува с него.
	Работата беше там, че макар и много красив, той не я привличаше. Не можеше да го обясни, но с този отнесен поглед мъжът сякаш не беше тук.
	Той явно изпита облекчение и задиша по-спокойно.
	— Аз съм Тристан Олдридж. — Подаде й ръка.
	— Джема Ранфорд.
	Лекарят заобиколи леглото.
	— Колин ми разказа за вас. Тази сутрин сте направили истински подвиг. — Той отметна одеялото и повдигна нощницата, за да види превръзката.
	— При падането си клонът ви е ударил и ви е прерязал отстрани. Раната не беше много дълбока. Конците, които използвах за шевовете, ще се разградят за няколко дни. Докато зарасне — след една-две седмици — не трябва да ходите на танци, нито пък да се катерите по Колин.
	— Припаднала ли бях?
	Да, но мисля, че е било заради твърде силния прилив на адреналин. Разбрах, че сте получили работата, която много сте искали, после сте били подложена на шофирането на Колин, после сте се катерили и сте спасили малко момче. Двата дни са били много напрегнати. Починете си един-два дена и ще се оправите.
	— Наистина ли са пуснали целия епизод в Ютюб?
	— Отначало докрай — усмихна се Тристан. — Том временно отстрани Карл от длъжност, но спасяването е в интернет. Има един момент, когато вие и детето висите във въздуха. Едно момче вече продава плакати със сцената.
	— Няма да се приеме зле, нали?
	— Зле ли? — попита той, докато й мереше пулса.
	— Не искам да създам проблеми на Колин или на останалите от семейството.
	— Страх ви е, че ще загубите работата ли? — Той я погледна, без да пуска китката й.
	— Да.
	— Те никога няма да ви уволнят само защото…
	Не можа да довърши, защото Колин нахлу в стаята, при което на лицето на Джема грейна усмивка. Колкото и да беше хубав доктор Трис, в сравнение с Колин й изглеждаше дребен и незначителен.
	— Как си? — попита Колин. — Боли ли те? Отпаднала ли си?
	— Гладна съм — отвърна тя.
	— Това ще го оправим — ухили се той. — Кога можем да си ходим? — обърна се към Тристан.
	— Щом тя се облече.
	Двамата мъже продължиха да стоят до ръба на леглото и да я гледат.
	— Може ли да ме оставите сама, моля? — попита Джема.
	— Разбира се — отвърна Трис. — Госпожа Фрейзиър ти прати някои дрехи от твоите, в гардероба са. Имаш време, облечи се спокойно.
	Щом двамата излязоха от стаята, тя стана бавно от леглото.
	В чакалнята Колин погледна към Тристан.
	— Сигурен ли си, че е добре? Нел спомена нещо за мозъчен тумор.
	Трис стрелна с очи племенницата си, която сподави кикота си.
	— Добре е. Преживяното е доста плашещо и в комбинация с порязването е довело до припадък.
	— После чичо Трис й даде наркотици и тя спа с часове — поясни детето.
	— Ти вече си достоен представител на семейство Олдридж — поклати глава Тристан, загледан в племенницата си. — В кой медицински колеж ходиш?
	— В никой. Аз ще стана балерина — отвърна Нел и слезе от стола. — Ще ми дадеш ли пет долара? — попита тя чичо си.
	— Хайде да са два, а? — Извади той портфейла си. — Къде смяташ да ходиш?
	— Нали знаеш, че господин Ланг ще дойде да ме вземе. — Нел се обърна към Колин: — Той има кученца и аз ще си взема едно.
	Погледнаха през прозореца и видяха пикапа на Брустър Ланг, паркиран пред кабинета.
	— Тръгвай! — нареди Тристан. — Да не вземе да надуе клаксона.
	Нел изтича навън, притиснала мечето до гърдите си.
	— Откога е това? — попита Колин.
	— Миналия път, когато Сара и Майк идваха на гости, Нел прекара следобеда с тях във фермата. Тя и Ланг много си допаднаха. — Той сви рамене. — Поредното нещо, което не разбирам у това дете. И какво е това странно нейно мече? Както и да е, снощи Майк и Сара се прибраха и поканиха Нел да види кученцата. Ланг дойде да я вземе.
	Колин почти не го слушаше.
	— Сигурен ли си, че Джема е добре?
	Трис сложи ръка на широкото му рамо и го погледна в очите.
	— Добре е. В много добро здраве е. Изглежда, тренира.
	— Да, така е. Освен това е умна, любознателна и умее да помни много неща. Забавна е, непринудена и… — Той замлъкна.
	Трис стоеше зад бюрото на секретарката си, която днес отсъстваше и кабинетът му беше затворен. Когато жителите на Едилин имаха нужда от лекар и той почиваше, трябваше да отидат в Уилямсбърг. Затова сестрата на Колин Ариел смяташе да работи заедно с Трис, щом приключеше със специализацията. Днес Трис беше дошъл в кабинета си заради обаждането на Колин.
	— Ти май я харесваш — каза лекарят, без да вдига глава.
	— Да, така е.
	— Покани я да излезете тогава.
	— Запознахме се едва вчера. Освен това първо трябва да приключа с някои неща.
	— Предполагам, че имаш предвид Джийн. Жалко. Изглежда, тогава аз мога да я поканя.
	— На среща ли? — попита Колин.
	— Да. На вечеря и после на кино. Ей, сетих се. Майк и Сара ме поканиха на барбекю. Ще питам Джема дали иска да дойде с мен. Обзалагам се, че „фермата на Мерлин“ много ще й хареса. Двете със Сара ще могат да си говорят за архитектура до призори.
	Колин го гледаше втренчено.
	— Тя е ранена. Не знам дали е готова да…
	— Аз съм неин лекар. Естествено, че може да отиде.
	— Къде? — попита Джема от прага.
	Лекарят пристъпи към нея.
	— Поканиха ме на барбекю след две седмици и се чудех дали искаш да дойдеш с мен.
	На Джема й стана приятно, че я канят. Имаше нужда да се запознае и с други хора, освен семейство Фрейзиър. Вече и без това беше прекарала твърде много време с Колин.
	— С удоволствие ще дойда — усмихна се тя на Тристан.
	Джема и Колин пътуваха с джипа към дома на Фрейзиър.
	— Съжалявам, че пострада — започна Колин. — Не трябваше да те намесвам в работата си.
	— Това беше един от най-вълнуващите моменти в живота ми.
	— Така ли? Не го казваш само от любезност?
	— Не, говоря сериозно. Обикновено се занимавам все с книги и документи, така че за мен беше страхотно да спася дете.
	— Ами учениците ти спортисти? — Макар че беше облечена, той още си спомняше формите й. — Не са ли ти помагали да разнообразиш четенето?
	Джема се усмихна при спомена.
	— Те много промениха живота ми. — Тя погледна към Колин, който й кимна да продължи. — Когато започнах да преподавам, момчетата все заспиваха и това много ме дразнеше. Много се стараех да им направя уроците интересни, а те не ми обръщаха внимание. Веднъж докоснах един заспал футболист по рамото и той… — Джема поклати глава. — Грабна ме през кръста и се затича. Каза, че сънувал и решил, че съм топка.
	Колин не се засмя.
	— Можел е да те нарани.
	— Можеше, ако бяхме сами. Първия месец след като започнах да преподавам, едно момче взе да ме сваля, затова гледах никога да не обучавам само един. Когато онзи ме грабна през кръста, с нас имаше още четирима, които ме спасиха, преди да стане злополука. Добре, че не беше тласкач на гюле и не се опита да ме метне.
	— Постара ли се да предотвратиш такива случаи в бъдеще? — попита намръщено Колин с официалния тон на полицай.
	— Да. Работата беше там, че се уплаших.
	— И то основателно.
	— Само че когато казах на момчетата, че ще трябва да докладвам за инцидента, те отбелязаха, че явно мога да преподавам, но не и да уча. Нямах представа какво имат предвид.
	— Изтощението от тренировките — каза меко Колин.
	— Така е. Едно момче ми каза ядосано, че ако тренирам като тях, и аз няма да мога да стоя будна и да уча.
	Докато паркираше, той я слушаше внимателно.
	— И какво направи?
	— Не можах да устоя на такова предизвикателство. Исках да им докажа, че грешат. — Тя се засмя. — И бях сигурна, че ще успея. Бях млада, здрава и поддържах форма със сноване из кампуса с куп тежки книги. Освен това не пуша и рядко пия.
	— И колко издържа? — попита усмихнато Колин.
	— Три дни. Включиха ми кардио, тежести, разтягане, после всичко отново. И знаеш ли какво? Оказаха се прави. Бях толкова уморена, че не можех да мисля, да не говорим да уча. В края на седмицата седнах да поговоря сериозно с момчетата. Обясних им, че те работят с телата си, а аз с ума си, затова не мога да следвам такава изтощителна програма.
	— И какво стана после? — ухили се Колин.
	Джема се засмя.
	— Изслушаха ме, без да кажат и думичка, после си тръгнаха и четири дни не ги видях. Не идваха на уроците. Когато дойдоха, се държаха различно. Вече не се шегуваха и което беше още по-лошо, въобще не се опитваха да научат нещо. Едва не изпаднах в паника, защото ако не вземеха изпитите, щях да си загубя работата, а тя беше два пъти по-добре платена от предишните. Една вечер ме осени, че все едно съм им казала, че аз съм умна, а те — тъпи. За тях беше нормално да са прекалено изморени, за да мислят, но аз, Джема Ранфорд, кандидатът за доктор на науките, трябваше да съм с бистър ум.
	— Хубаво е, че си била наясно със себе си.
	— Всъщност това ме потресе. Беше си чисто прозрение. Не е приятно да се погледнеш без приятно замъглените очила. На другия ден бях във фитнеса в шест сутринта и… оттогава не съм искала от момчетата да дават повече от мен — сви рамене Джема.
	— А оценките им?
	— Повишиха се дотолкова, че ме поставиха начело на цялата програма за обучение. Поставих изискване всичките ми подчинени да тренират с момчетата. Експериментът се оказа толкова успешен, че университетът реши официално да включи физическата тренировка в изискванията да преподаваш на спортисти.
	Двамата седяха в колата. Джема въздъхна. Досега не беше разказвала това на никого. Случваше се да опита, но хората не искаха да я слушат. Когато преподавателите и колегите й я поздравяваха за находчивата идея да тренира със спортистите, тя винаги казваше, че идеята е била на момчетата. Никой обаче не й вярваше. Настоеше ли, й обръщаха гръб. Колегите и преподавателите й не искаха да допуснат, че обитателите на спортната катедра могат да мислят. Те си представяха мислещите спортисти като жива версия на „Планетата на маймуните“.
	Джема извърна поглед към Колин. Мускулите на ръцете му изпъкваха под ризата. Той беше спортист, който умееше да слуша и да разбира. Ум и мускули — мъжът на мечтите й.
	— Мисля, че си свършила много добра работа — каза той. — Впечатлен съм от това, че си могла да се вгледаш в себе си. Малко хора са способни на такова нещо. — Кимна й одобрително и й се усмихна така, че кожата й пламна.
	— Сега какво ти се прави? — попита той. — Освен че си гладна…
	Джема погледна през стъклото предната част на къщата на Фрейзиър. Конструкцията изглеждаше необичайна, сякаш е била достроявана през годините и отделните й крила не пасваха напълно.
	— Дали семейството ти ще реши, че е ужасно грубо да се преместя в къщата за гости още днес? Иска ми се да се захвана с проучванията. Спомняш ли си какво четях първия ден?
	— Естествено — отвърна той. — Беше се проснала на пода с безброй цветни химикалки.
	— Ти и Кърк! Защо химикалките ми ви интригуват толкова?
	— Той завиждаше според мен; аз бях заинтригуваният. Ти си учен с артистична натура. — Отвори вратата на колата. — За твоя радост предположиш какво ще кажеш и сутринта, докато беше упоена, уредих някои неща. Лани ти е изпратил кола — „Волво“ на една година, с малък километраж. Как ти звучи?
	— Идеално.
	— Мама накара Шеймъс да ти занесе куфара в къщата за гости, а Рейчъл ти напълни хладилника.
	— Звучи вълшебно — каза Джема с ръка на дръжката на вратата. — Да си чувал за нещо, наречено сеносъбирач?
	— Не си спомням такова нещо. За това ли четеше? Това ли е твоето разбиране за „романтика, трагедия и мистерия“?
	— Да — отвърна тя, впечатлена, че той си спомня казаното от нея. — Думата все ми се върти в главата.
	— След всичко станало? След Айла и Кърк? И случката с катеренето? И след като Тристан ти скочи?
	— За съжаление въобще не изглеждаше така — отвърна тя, но Колин вече беше излязъл от колата.
	В действителност Джема искаше да се премести в къщата за гости, за да бъде по-далеч от него. Никой мъж не я беше привличал така досега!
	Нямаше нещо, което да не харесва у него. Всъщност, ако зададеше на компютър какво иска у един мъж, резултатът щеше да е Колин Фрейзиър. Дали защото години наред общуваше с футболисти, но тя наистина харесваше едри мъже. Освен това изпитваше слабост към мъжете, които действат. Колегите й, които по цял ден четяха и обсъждаха неща, станали преди векове, сега я отегчаваха. А студентите й, над сто, откакто преподаваше, я оставяха да им говори известно време, после се впускаха в някакво физическо занимание — и тя с тях. Истинско предизвикателство беше да ги учи на ямбичен пентаметър например, докато удряше боксова круша с четирикилограмови ръкавици на ръцете.
	В крайна сметка преподаването и тренировките промениха начина, по който гледаше на мъжете. Когато постъпи в колежа, си представяше академично семейство — съпруг преподавател и две деца с интелектуални интереси, с които да има същите взаимоотношения като тези с нейния баща. Непрекъснато щяха да ходят по музеи, а историческите четива щяха да са им основното удоволствие.
	В интерес на истината обаче Джема много се забавляваше. А и съдейки по връзката си с един от помощник-треньорите, сексът със спортист беше доста по-добър от този с литератор.
	А Колин Фрейзиър явно притежаваше всичко, което тя търсеше у един мъж, облечено в една красива външност. Беше умен, образован, находчив и освен това — спортист. При вида на мускулите под ризата му едва не й се подкосяваха краката. Спомни си как сутринта стоеше изправена на широките му рамене, после как ръцете му я обгръщаха. Не се сещаше кога за последно е изпитвала такова страстно желание.
	Но Колин не беше свободен. Той принадлежеше на Джийн Колдуел.
	По принцип Джема не би се намесила в една щастлива, както изглеждаше, връзка, но сега се зачуди какво щеше да направи, ако Колин започнеше да гледа на нея като на повече от приятелка.
	— Сигурно ще стана за смях — измърмори.
	— Какво каза? — попита той.
	— Нищо, мислех си за Тристан; надявам се да не стана за смях, като изляза на среща с него. Много е хубав, а и е лекар — каза, като следеше изражението му. Сама не знаеше на какво се надява. На знак на ревност? Такъв обаче не видя.
	— Страхотен е — съгласи се Колин. — Трябва да поискаш да ти разкаже за семейството си. Потомствени лекари са. Той пък е намесен в няколко скандала, които може да те заинтригуват.
	— Какви например?
	На паркинга пред тях беше паркиран черен бус. Колин й даде знак да влиза, после се качи от другата врата. Когато седна до нея, тялото му се притисна до нейното и Джема усети как сърцето й заби по-бързо. „Да не си на четиринайсет години“ — каза си тя.
	— Майки без съпрузи — отговори Колин.
	По лицето й прочете, че тя няма представа за какво говори.
	— Нали ме попита за скандалите в семейството на Трис. Не знам много, освен че преди много години две момичета с фамилията Олдридж се върнали в Едилин бременни, без да са омъжени.
	— Сестри ли са били?
	— Не, доколкото си спомням, ги делят петдесет години.
	— В много семейства се срещат самотни майки. Един от хората, за които пишеше в писмото, се казвал Уини. Сигурно идва от Уинифред. Знаеш ли някого с това име?
	— Не.
	— А жена на име Тамсен?
	— Не си спомням за такава — отвърна Колин. — По-добре да говориш с Джослин, жената на Люк. Тя е правила родословията на много хора в Едилин.
	— Люк писателят? Онзи, който имаше достатъчно здрав разум да се махне от пътя ти?
	— Съжалявам за онова. Има ли спешен случай…
	— Отиваш там по най-бързия възможен начин, за да помогнеш — довърши Джема.
	— Да.
	Стигнаха до къщата за гости и тя въздъхна.
	— Все едно си у дома, а?
	— Общо взето.
	Колин отключи вратата.
	— Тук е малко изолирано, така че искам да държиш заключено. Става ли?
	— Разбира се.
	Тя влезе в дневната. До кухнята имаше малка кръгла маса, на която беше сервирано за двама.
	— Явно Рейчъл си е помислила…
	Джема не искаше той да си тръгва и като го видя да се колебае, реши, че може би иска да остане.
	— Гладен ли си? Докато хапваме, може да ми разкажеш за камъка, който изпълнява желания — предложи тя.
	— Камък? Който изпълнява желания? — погледна я изненадано Колин. — Досега не си споменавала за такъв камък и желания.
	— Май не. Знаеш ли нещо за тях?
	— Всъщност май да. Мисля, че се сещам какво си чела, но трябва да отида да взема едно нещо. Веднага се връщам и… — Погледна към масата.
	— Аз ще приготвя всичко.
	— Супер. И аз пропуснах обяда.
	— Дали Рейчъл е сготвила достатъчно?
	— Една салата ми е напълно достатъчна — каза сериозно той и бързо излезе.
	Докато се усмихваше на шегата му, видя през прозореца как потегля. Бусът едва ли беше замислен за такава висока скорост. Когато се скри от погледа й, тя отиде до хладилника и се зае да вади стъклени буркани с превъзходната на вид храна, приготвена от Рейчъл. Пъхна част в микровълновата фурна, а тази в купичките сипа в чинии. Когато Колин се върна, всичко беше готово.
	Той погледна ястията на плота и се ухили.
	— Май Рейчъл е знаела, че някой от семейство Фрейзиър ще се храни тук.
	Взе си чиния и подаде на Джема стара тетрадка със спирала.
	Върху прокъсаната корица с главни букви пишеше: „ЛИЧНА СОБСТВЕНОСТ НА КОЛИН ФРЕЙЗИЪР. ПОСЕГАТЕЛИТЕ ЩЕ БЪДАТ НАКАЗАНИ. ОТНАСЯ СЕ ЗА ТЕБ, ЛАНИ“.
	— Значи ще науча всичките ти тайни? — попита тя.
	Устата му беше пълна със салата от яйца и маслини.
	— Всичките от тринайсетата ми година. — Избърса си ръцете в салфетка и взе тетрадката. — Като бяхме малки, дядо — бащата на татко — ни разказваше истории за предците ни. Половината сигурно бяха пълни лъжи, но все пак ги записах.
	— Какви лъжи? — попита Джема, докато си сипваше.
	— Според дядо ми този град бил основан от нашето семейство, Фрейзиър, а не от Мактърн или Харкорт. Само сестра ми Ариел обаче му вярваше. Шегувахме се с нея, че толкова иска да стане принцеса, че вярва на всичко.
	— Явно е имала много забавно детство.
	— Не се притеснявай за Ариел. Тя умее да се брани. Както и да е. Обикновено си записвах нещата, които ни разказваше дядо. За жалост бях решил, че най-подходящият момент да си ги записвам, е часът по геометрия на господин Уилсън. И досега не знам как да боравя с транспортир. Ето го. Камъкът на съкровените желания.
	— На съкровените желания?
	Колин й подаде тетрадката, напълни си чинията и седна на масата. Джема се настани срещу него и зачете на глас.
C>
#	История номер 7 на дядо Фрейзиър
	Камъкът на съкровените желания бил даден на мъж от рода Фрейзиър, който спасил клана си. Той бил едър и силен и преместил скалата, която запречвала входа на пещерата, в която били затворени. Една вещица му дала камъка в знак на благодарност. Тя му казала, че ако камъкът е наблизо, желанието на всеки Фрейзиър ще се сбъдне, стига да е от сърце.
C$
	— Дали ще спечеля „Пулицър“? — попита младият мъж.
	— Половината от моите футболисти не могат да пишат толкова добре.
	Джема препрочете историята и се зачуди дали може да й послужи като тема на дисертацията. Семеен мит. Защо не?
	— Май ти се върти нещо в главата.
	Тя го погледна.
	— Когато кандидатствах за работата, имах и задни мисли.
	— Така ли? — попита Колин, докато мажеше масло на филийка домашен хляб.
	Джема му обясни, че й трябва оригинална тема за дисертацията.
	— Сигурно няма да е трудно да намериш тук нещо старо, за което никой не е писал — отбеляза той. — Джийн казва, че Едилин бил толкова странен, все едно е основан от марсианци.
	— Съдейки по онова, което видях, и аз мисля така. Тук въобще стават ли престъпления? — зачуди се тя, като си отряза от студеното телешко.
	— Миналата есен имахме предостатъчно; да не говорим за агентите на ФБР и тайните служби, плюс някои полицейски инспектори от отдела на форт Лодърдейл.
	— А, да — отвърна Джема, докато още гледаше тетрадката. — Нямам търпение да се запозная с този инспектор. Майк Шоу ли беше?
	— Нюланд. Все забравям новата фамилия на Сара. Искаш ли още чай?
	— Да. Та кажи ми какво стана.
	— Не, това ще ти го разкажат Майк и Сара на барбекюто. — Той стана. — Трябва да отида за малко до офиса. Искаш ли да дойдеш с… Май взех да свиквам да си с мен. — Взе си чинията и я сложи в мивката.
	— Остави на мен — каза Джема. — Ти върви да спасяваш хората. О, забравих да питам дали тук има интернет.
	— Уредихме да сложат рутер, така че имаш безжичен. Май умираш да се отървеш от мен.
	— Не е вярно… — започна тя, но спря. Не искаше той да тръгва, но не можеше да му го каже. — Да, прав си. Нямам търпение да се заровя в книгите в библиотеката. Утре сутринта ще се захвана със складовото помещение. Гаражът остава накрая. Какво?
	Той я гледаше замислено.
	— Как ще местиш кашоните с тези шевове?
	— Внимателно.
	— Ще дойда да ти помогна. Ще отделим паричните документи и другите досадни книжа.
	Джема се канеше да откаже, но се спря.
	— Добре — каза накрая.
	Двамата се спогледаха.
	— Сигурна ли си, че не искаш да ти помогна да разчистиш масата? — попита Колин.
	— Сигурна съм. Ще си направя чаша чай и ще видя какво ще намеря за тези твои „съкровени желания“. Дали е като Камъка от Скун, достатъчно голям да седнеш на него?
	— Не знам. Какво пише в документите?
	— Не си спомням дословно. Бях доста нервна, докато ги четях, притеснявах се за работата и не можах да се концентрирам. Спомням си основно имената. Уини, Тамсен, Юън и бедният Джулиан. — Хвърли поглед към масата и плота, където бяха струпани храната и мръсните чинии, после към него.
	Колин, изглежда, разбра какво си е помислила.
	— Ти отиди да намериш писмото, а аз ще разчистя — каза.
	— Нали щеше да ходиш до офиса?
	— Трябваше просто да оправя едни документи, но Рой сигурна вече го е свършила. Тя обича такива неща. Дай й компютър и ще е щастлива. И широко рамо, ако може.
	— Вече ми стана симпатична — засмя се Джема.
	— Ще се обадя по телефона, ще разчистя тук и ще се видим в библиотеката — предложи той.
	— Сигурен ли си?
	— Напълно.
	Джема излезе от стаята и едва тогава си позволи да се усмихне — толкова широко, че се боеше да не й се напука кожата.


	Джема се облегна на библиотеката и погледна Колин. Беше слънчев следобед и двамата ядяха сандвичи, които тя беше приготвила от храната на Рейчъл. Той беше направил студен чай.
	Двамата бяха като два острова, заобиколени от море от писма, дневници, списания и юридически документи. Всяко нещо, някога смятано за важно от някого, беше тук.
	— Нали си даваш сметка колко абсурдно е това? — попита Джема.
	— Кое от всичкото? — отвърна той, отхапвайки от сандвича.
	— Липсата на ред. Трябва да подредя документите хронологически.
	— Мислех, че искаш… Как го каза? „Да проучиш един семеен мит“. Или искаш да намериш камъка и да си пожелаеш нещо — каза с усмивка той.
	Джема посочи красивата библиотека.
	— Това е моето съкровено желание.
	— Значи би се задоволила да живееш в нечия къща за гости и да сортираш документи цял живот?
	Тя отпи голяма глътка чай.
	Колин я чакаше да каже нещо, но тя не отговори.
	— Хайде, кажи ми какви житейски планове имаш — настоя той.
	— А твоите какви са?
	— Ти вече видя какво представлява моят живот. Искам да науча за твоя. Какво мислиш да правиш, след като завършиш дисертацията?
	— Да си намеря работа, естествено.
	— Къде?
	— Където ме вземат.
	Младият мъж се намръщи и тя се досети за причината. Умишлено беше избегнала отговора на въпроса му.
	— Добре — каза. — Искам обичайните неща, като всяка жена. Дом, семейство, страхотна работа. Да спася света. Като стана дума, кое е твоето най-съкровено желание? Ти носиш фамилията Фрейзиър, значи онзи камък може да се появи — ако не е продаден на някой аукцион — и желанието ти да се сбъдне.
	Колин не искаше да я погледне в очите.
	— Искам онова, което вече имам. Удовлетворен съм.
	Джема си спомни за думите на Джийн как всички от семейство Фрейзиър си имали тайна. Колин определено отбягваше въпроса. Но пък той имаше право на това, нали? Джема на практика беше една непозната, не беше длъжен да й казва всичко.
	Щом се изправи на крака, на лицето й се изписа болка.
	— Добре ли си?
	— Да, но трябва да си легна рано.
	Предишния ден след обяда двамата работиха в продължение на два часа. Колин се обади на Джослин, жената на известния писател, която им изпрати по имейла файловете с родословията. Каза им коя програма да свалят от интернет, за да ги отворят. Той купи софтуера с кредитната си карта. Трийсет минути по-късно двамата разглеждаха родословията на „седемте семейства, основали Едилин“, както се изрази той.
	Джема го попита какво знае за създаването на града.
	— Никой не знае истинската история, но разправят, че била свързана с вагон злато и красива девойка на име Едилин. Носела е фамилията Мактърн или Харкорт, не се знае коя от двете. Не се знае откъде произхождат другите семейства.
	— Дали не са били приятели на Едилин? Заедно от Шотландия ли са дошли?
	— За Фрейзиър сме почти сигурни, че са от Шотландия, също и за Макдауъл и Мактърн.
	Тя погледна списъка с имена.
	— А Олдридж и Конър? И Уелш? Къде са се срещнали и защо са се заселили тук?
	— Никой не знае със сигурност.
	— Всъщност въпросът е защо всички те са останали тук — изрече замислено Джема.
	— Това нападка срещу красивия ми малък град ли е?
	— Не, просто американците често се местят. Харесва ми онова, което видях дотук от града.
	— А видя много малко.
	— С нетърпение очаквам барбекюто.
	— Кое барбекю? — попита той. — А, да. Срещата ти с Тристан. По-добре да те предупредя, че…
	— Всички жени се влюбват в него? Нели вече ми каза.
	Стаената й надежда за проява на ревност от негова страна не се оправда.
	Бяха прекарали сутринта в гаража, където Колин сваляше кашоните от лавиците и показваше съдържанието им на Джема. Ако вътре имаше само домакински сметки, слагаше кашона в каросерията на пикапа. Когато се напълни, той го закара до друг склад и го разтовари. После се върна и напълниха пикапа отново.
	През цялото време той настояваше младата жена да не вдига нищо по-тежко от връзка писма.
	По обяд се бяха върнали в къщата да хапнат.
	Сега той седеше на пода, а Джема стоеше права и го гледаше.
	— Не е нужно да оставаш с мен целия ден. Семейството ти сигурно иска да си с тях.
	— Мама ми каза да остана тук с теб. Май се тревожи за раната ти.
	— Много мило от нейна страна.
	Джема взе чиниите и ги занесе в кухнята. Докато ги слагаше в съдомиялната, си пое дълбоко дъх няколко пъти. Искаше й се той да си тръгне и да я остави да поработи. Но много повече й се искаше той да остане с нея завинаги. Миналата вечер и сутринта двамата обсъдиха някои идеи.
	Е, всъщност говори тя, а той слуша. Докато преглеждаха съдържанието на кутии, сандъци и чували, разговаряха за дисертацията на Джема. Той искаше да знае какво я вълнува. Коя епоха намира за най-интригуваща? Иска ли да разкрие някакви загадки? Да опровергае някой лъжлив мит?
	— Нали знаеш, че първото правило на една дисертация е, че не я чете никой, освен преподавателите ти? — попита Джема.
	— Ако откриеш нещо интересно за осемнайсети век, Люк ще го включи в някоя от книгите си и ще го прочетат милиони хора.
	— Мислиш ли, че тогава ще ми напише препоръка и ще ми помогне да си намеря хубава работа?
	— Със сигурност. Люк има познати в „Уилям и Мери“. — Той я погледна и тя разбра, че се чуди дали колежът я устройва.
	Имаше чувството, че сякаш я пита дали би останала да живее в Едилин. Джема усети как се изчервява и извърна глава. Наистина трябваше да се вземе в ръце.
	— Колежът има отлична репутация и с гордост бих работила там — отвърна накрая тя.
	Колин не каза нищо, но щом видя усмивката му, сърцето й се качи в гърлото.
	След обяда поработиха още малко. На Джема й харесваше да седи на пода в библиотеката, но Колин я убеди да отидат в дневната. Той се настани на дивана, тя седна на фотьойла и двамата зачетоха мълчаливо.
	Часовете минаваха, а Джема не можеше да се съсредоточи. Все поглеждаше към Колин, едрото му тяло, проснато на дивана, с крак, отпуснат на пода. В хладилника имаше изстудена бутилка вино, можеше да му предложи да я отворят. Какво щеше да се случи после… Е, щеше да го остави в ръцете на съдбата.
	Към четири часа Колин стана и се протегна. Сърцето й заби силно.
	— Трябва да отида до фитнеса — каза той. — Седенето ми идва в повече. Щях да ти предложа да дойдеш с мен, но с раната е рисковано.
	Джема си каза, че всъщност има нужда от шейсет минути на пътечката, четирийсет и пет с боксовите ръкавици и един леден душ след това.
	— Виж, искам тази вечер да си легнеш рано — каза той. — На раната й трябва време да зарасне. Обещаваш ли?
	— Обещавам.
	— Ако ти потрябвам, имаш ми номера. Освен това ще оставя номера на Майк на бюрото в библиотеката.
	— Инспектор Майк от форт Лодърдейл ли?
	— Сега си е вкъщи и в случай на проблем ще знае какво да прави. Между другото, той си направи импровизиран фитнес в града, където преди беше магазинът за дрехи на жена му. Обстановката е много непринудена, ходи се само с покана и няма много жени. Но това е, защото Майк ги плаши.
	— Как успява?
	— По-добре сам да ти покаже.
	Колин се запъти към вратата, после спря.
	— Нали ще се оправиш сама?
	— Няма проблем.
	— Добре — каза той накрая и пристъпи към нея, сякаш се канеше да я прегърне или да я целуне за довиждане.
	Джема знаеше, че няма да го понесе. Отстъпи назад и магията на момента изчезна.
	Когато Колин си тръгна, тя не знаеше дали да чувства облекчение, или да страда. „Той е на друга“ — каза си и веднага продължи с работата.
	Сега, когато Колин го нямаше да й казва да не се претоварва, тя се зае да подреди. Явно в един момент някой беше „разчистил“ документите. Подредените хора влудяваха Джема. Сякаш едничката им цел беше всичко да е „спретнато“. „Подредено“. „Да не се вижда“. Нямаше значение, че сметките бяха заедно с кухненските прибори, а канцеларските материали бяха хвърлени при обувките. Стигаше им всичко да изглежда добре!
	Джема обичаше да държи заедно сходните неща и ако нямаше време да сложи дадена вещ на мястото й, предпочиташе да не я прибира.
	За жалост човекът, който бе отговарял за съхранение на документите, ги беше подредил по размер. В една и съща кутия имаше малки книжа от 1620 и от 1934 година. Липсата на последователност я побъркваше.
	Първо свали всичко от рафтовете в библиотеката и склада. Един-два пъти се протегна твърде надалеч и усети подръпване в шева, затова си наложи да държи лакътя си близо до ребрата.
	Щом изпразни лавиците в двете помещения, мислено разпредели мястото по десетилетия. Извади документите от кашоните и подреди тези с дата на съответните им места. След като ги сортираше, щеше да ги сложи в нови специални контейнери без съдържание на киселина, които да разяждат книжата.
	Спря с изпразването и сортирането едва когато стомахът й започна да къркори. Хапна набързо — мислено благодари на Рейчъл за храната — и отново се захвана за работа. Когато се стъмни, включи всички лампи. Празните кашони занесе в гаража, който с Колин бяха разчистили.
	Просна се в леглото в един през нощта, а в шест вече беше на крака и веднага се залови за работа. Няколко дни изминаха неусетно в преглеждане и подреждане на книжата по рафтовете, докато не приключи с цялата документация в къщата. Оставаха само няколко кашона със счетоводни документи, които трябваше да бъдат занесени за съхранение другаде.
	Накрая отвори уебсайта на фирмата за библиотечни материали „Гейлорд“ и си направи списък с необходимите й контейнери за съхранение. Поколеба се дали да отиде до голямата къща да обезпокои госпожа Фрейзиър, или да й прати имейл. Реши да е второто.
	Госпожа Фрейзиър мигновено й отговори, че ще й възстанови всички разходи. Джема въведе в сайта номера на кредитната си карта, кликна върху бутона за закупуване, после се отпусна на стола си и огледа стаята. Ако Колин беше тук, сега тя щеше да извади бутилката вино от хладилника и да празнуват. Само че него го нямаше. Всъщност не го беше чувала или виждала от няколко дни.
	След около час той се обади. Чуваше се пращене и мястото, откъдето се обаждаше, беше много шумно, чуваха се мъжки крясъци.
	— Джема? — извика Колин. — Съжалявам, че не ти се обадих, но тук няма обхват.
	— Къде си? — попита го. Трябваше да изкрещи въпроса три пъти, за да я чуе.
	— При горската станция. Гасим пожар. Цялото семейство е тук. Ти добре ли си?
	Пожар ли? В главата й проблеснаха множество сцени на горски пожари.
	— Ти добре ли си? Мога ли да помогна? — попита на свой ред тя.
	— Добре съм. Не, стой там. Трябва да вървя. Телефонът трябва на другите. Ще се върна, щом мога, става ли?
	— Да — отвърна тя, после той затвори. Няколко секунди остана на място. Ето какво било да си увлечена по служител на реда.
	Включи телевизора и затърси канал с местни новини. Ето и пожара, който свистеше сред дърветата и унищожаваше всичко по пътя си.
	Гледа цял час — видя жени, които подаваха на пожарникарите храна и напитки, сред които госпожа Фрейзиър и Рейчъл. Колин обаче не успя да зърне.
	Наложи се отново да се захване с работата, но остави телевизора включен без звук. Пускаше го само когато излъчваха нещо за пожара. Беше и много трудно да се съсредоточи отново върху документите.
	Огледа огромното количество информация и се зачуди откъде да започне. Изглеждаше логично да е от най-старите към най-новите. Колин обаче беше прав, че най-интересна й се стори историята с желанията. Докато работеше, мислите й се бяха въртели около дисертацията. Сети се за няколко възможни заглавия: „Произходът на един семеен мит“, „Мит и реалност в едно семейство“, „Дидактизмът на един мит“. После измисли сигурно още петдесет, всичките върху желанията в семейство Фрейзиър.
	Отвори хладилника и видя, че храната от Рейчъл е на свършване. Налагаше се да отиде до магазина; така щеше да научи повече за пожара от местните.
	Погледна си часовника — минаваше четири следобед. Можеше да вземе колата, която още не беше използвала, да се отбие в офиса на Колин и да пита заместничката за новини. Ключовете бяха на задната врата, а волвото — в гаража. Колата беше хубава, с тъмносиня тапицерия. Отне й пет минути да разучи кое копче за какво е и потегли.
	Досега на път за жилището си беше минавала покрай голямата къща. Сега обаче видя тесен заден път, покрит с чакъл, и пое по него. Вместо вляво, където беше къщата на Фрейзиър, сви вдясно и се озова на Макдауъл Авеню, което водеше към центъра на Едилин.
	Паркирала под дърветата срещу малкия озеленен площад, излезе, заключи вратата и се огледа. И сега какво? Нямаше представа къде е офисът на Колин.
	— Здрасти, Джема.
	Тя се обърна и видя една от жените, които бяха срещнали в магазина. В количката седеше момиченцето, което с Колин бяха държали. Джема се приближи до детето.
	— Как си, Кейтлин? — попита.
	Момиченцето й се усмихна весело, а Джема се опита да си спомни името на майката.
	— Чух, че имаш среща с доктор Трис.
	— Нещо такова — отвърна предпазливо Джема. Поканата на Трис изглеждаше по-скоро приятелска, а не романтична, но тя си замълча.
	— Всички неомъжени жени в този град са опитвали да си уредят среща с него. С какво го изкуши?
	Джема не знаеше какво да отговори.
	— Не знам. Може племенницата му да го е накарала да ме покани.
	— Възможно е — усмихна се жената. — Той обожава Нел. — Малката Кейтлин взе да се върти нетърпеливо в количката. — Сега трябва да тръгвам, но някой път може да обядваме заедно.
	— Да, разбира се — каза Джема.
	Жената й махна за довиждане.
	Джема отиде на площада, застана под големия дъб и се огледа.
	От другата страна на пътя имаше магазини, чиито фасади явно бяха съобразени с определен исторически облик и знаците им едва се четяха. Виждаха се аптека и няколко невероятно сладки бутика за играчки, детски дрехи, туристическа екипировка и козметика, бижутерия на име „Кимс“ и магазин, пълен със стари карти и издания.
	На ъгъла имаше врата и прозорец с тъмнозелен надпис „Д-р ТРИСТАН ОЛДРИДЖ“. В съседство се издигаше висока, тясна тухлена сграда, над чиято входна врата пишеше „ШЕРИФ“. Джема погледна към малките прозорчета на втория етаж. Спомни си как Колин беше нарекъл апартамента си „мрачен“ и „миризлив“ и се усмихна.
	Отиде до офиса и отвори вратата, при което се чу звънът на старомодна камбанка. Вътре имаше две големи дъбови бюра, които бяха като извадени от стар, черно-бял уестърн с Хенри Фонда. На далечната стена имаше витрина с пушки, които сякаш бяха готови за стрелба, ако някой пробваше да измъкне лошия от затвора.
	— Вие сте Джема.
	Тя се обърна и видя срещу себе си висока жена малко над трийсетте, с лъскава черна коса, прихваната на нисък кок. Кафявата униформа подчертаваше атлетичната й фигура. Тежкият черен колан на тънката й талия имаше няколко кожени джоба, като в единия беше пъхнат пистолет.
	— О — каза Джема, изненадана, че жената знае името й. — Да не би Колин… Ютюб — сети се тя.
	— Да. Много героично за един цивилен.
	— Идеята беше на Том, а и Колин свърши цялата работа. Аз само хванах детето.
	Младата жена я огледа.
	— А-ха, ако искаш някой път да потренираме заедно, можем да отидем във фитнеса на Майк в уличката. Между другото, аз се казвам Роланда. Рой.
	— Чувала съм за теб. Колин казва, че се справяш страхотно с компютъра.
	— И на мен така казва, но странното е това, че когато не разбирам нещо, той знае как става. Всъщност си мисли, че като ме ласкае, ще направя всичко, което изисква седене на стол за повече от петнайсет минути.
	— И действа ли?
	— Идеално — усмихна се Рой. — Двамата с него имаме негласно споразумение. Аз му позволявам да ми стовари цялата секретарска работа, а той ми дава да доведа сина си в офиса, когато детегледачката вече не издържа.
	— Съпругът ти… — започна Джема с обичайното си любопитство.
	— Самотна майка съм. Той искаше едновременно и мен, и предишното си гадже. Аз отказах.
	— Виж го ти!
	Двете жени се усмихнаха.
	— Какво знаеш за пожара? — попита Джема.
	— Под контрол е. Семейството трябва да се върне днес. Само господин Фрейзиър може да остане. Ако някоя кола се повреди, той ще я оправи.
	— О! — Джема съзнаваше, че изражението й я издава. Колин наистина й липсваше. — Просто съм загрижена, това е. Колин каза, че там няма обхват.
	Сега пък Рой се изненада:
	— Значи ти се е обадил оттам?
	— Само веднъж — поясни Джема. — Скоро не ми се е обаждал.
	Другата жена се усмихна по-широко.
	— Чух, че имаш среща с доктор Трис.
	— Просто ще ходим на барбекю — отвърна Джема, която още си мислеше за Колин. — Много сериозен ли е пожарът?
	— Било е и по-зле — каза Рой, без да сваля очи от нея. — Откакто се запознахте с Колин, той говори само за теб.
	— Наистина ли?
	— Да — отвърна Рой, като я гледаше замислено. — Той те харесва.
	Джема се опита да не се изчерви, за да не се издаде.
	— Приятели сме.
	— В града се говори друго.
	Джема реши да не отговаря.
	— По-добре да тръгвам. Исках само да се представя.
	— Отбивай се тук, когато поискаш. И ако имаш някакви проблеми, непременно се обади.
	— Добре. — Вече беше сложила ръка на дръжката, но се сети нещо и се обърна. — Какво стана с Тара и нейните лехи? Тя каза, че някой все ги тъпчел.
	— Сомнамбулизъм.
	— Какво?
	— Колин го разгада; по принцип все той разплита нещата. Бива го в решаването на загадки. За всеки случай беше накарал Тара да сложи камери. На записа се видя как тя се разхожда сред цветята, обута с обувките на мъжа си и здраво заспала. Доктор Трис й даде хапчета за сън и каза на мъжа й да си намери работа, която позволява да си е вкъщи по-често. — Жената замълча за момент. — По принцип не казвам на никого за случаите, но този го знае целият град. Тара, горката, каза, че й идва да се скрие.
	— Не я виня. — Джема се поколеба. — Трябва да те питам нещо, а не знам как да го кажа.
	Усмивката на Рой угасна и изражението й стана сериозно.
	— Ако някой те притеснява…
	— Не, не е това. Има ли супермаркет, който да е… по-евтин от биомагазина?
	Очите на Рой светнаха и тя се усмихна.
	— Иди в биомагазина. Крайната сметка ще те изненада приятно. Колин не е казвал нищо, но според мен те е завел там, за да покаже на Ели, че ти си почетен член на семейство Фрейзиър. Тя ще ти направи семейна отстъпка.
	— Въпреки че съм само временен жител?
	— Това, че си с Колин, е достатъчно за всички ни.
	— Смятах, че тази привилегия е запазена за Джийн.
	Рой не отговори веднага.
	— Джийн носи най-хубавите обувки на високи токчета, нали? — каза тя. — Преди две години си счупи тока на тухления ни тротоар и оттогава не съм я виждала в Едилин.
	Джема само примигна; двете се разбраха без по-нататъшни обяснения. Явно Рой не се радваше на връзката на Колин с Джийн. Джема й каза „довиждане“ и излезе.
	Вместо да се прибере в къщата за гости, реши да разгледа магазините около площада. Всички бяха красиви и добре поддържани. В края на улицата с офиса на Колин имаше голяма сграда със заключени врати и сенници на прозорците. Въпреки че боята по стъклото беше издраскана, все още се четяха думите МОДА ЕДИЛИН. Това сигурно беше фитнесът, за който й спомена Колин. Ако раната още не я болеше, щеше да почука.
	След като обиколи уличката, без да влиза в никой магазин, се качи в колата и потегли по булевард „Мактърн“ към супермаркета на Ели. Няколко човека я поздравиха, но никой не я спря. Ели и този път беше в дъното, зад щанда с деликатесите.
	— Чух, че ще ходиш с Тристан на барбекю у дъщеря ми — каза тя.
	Джема искаше да избегне тази тема.
	— Вярно ли е, че Майк плаши хората във фитнеса?
	— Ако само стоят по скамейките и си говорят — усмихна се Ели, — понякога става страшен. Значи ще излизаш с Трис?
	— Да — отвърна Джема.
	Другите три жени на опашката я зяпнаха, сякаш искаха да я питат как му е измъкнала поканата за среща.
	Очите на Ели проблеснаха игриво.
	— Прати целувки на всички, особено на Трис и Колин.
	Жените зяпнаха при споменаването на второто име. Явно двамата бяха най-желаните ергени в града.
	— Ето — подаде й Ели бял пакет. — Голямо количество нарязано пуешко. На всяка цена вземи и кафява горчица. Колин я обича, макар че ти сигурно вече го знаеш.
	Джема се усмихна и се обърна да си тръгва, но гласът на Ели я спря:
	— Трис обича кисели краставички. Най-добре вземи поне четири вида. Какво мога да направя за вас, дами?
	Джема тръгна да търси горчица и краставички, като се опитваше да потисне смеха си.


>	10

	На другата сутрин Колин отново се обади. Връзката не беше по-добра от предишния път.
	— Майка и другите си тръгнаха — каза той. — Скоро ще дойдат да те видят.
	— Ами ти? — извика тя в слушалката. — Ти кога се връщаш?
	— Не знам, след няколко дни. Помагам с разчистването. Липсвам ли ти?
	— Да — отвърна тя.
	От другата страна на линията се чу трясък. Колин се върна на телефона чак след минута.
	— Трябва да вървя, но исках да ти кажа, че няма пострадали. Ще се видим, щом се върна.
	Джема затвори и притисна за миг телефона до себе си. Почувства се добре при мисълта, че при цялата си заетост е намерил време да й се обади.
	Следобед напредна доста с проучването. Докато се ровеше в книжата, трябваше да си напомня, че задачата й е да изготви история на семейството. Не се налагаше да бъде прецизна, както обикновено. Това беше за развлечение, да достави удоволствие на едно семейство — или по-точно, на госпожа Фрейзиър.
	Истината беше, че се опитваше да си намери оправдание. Вместо да се рови в Средновековието, предпочиташе да чете за XIX век. Интересуваше я извадката от онова писмо. Кой беше Джулиан? Коя беше „онази жена“, която не я било грижа за смъртта му?
	Джема вече беше прегледала родословните схеми на Джослин; двете дори си бяха писали, но не намериха човек на име Джулиан.
	За сметка на това имаше две жени, наречени Тамсен. Едната носеше фамилията Олдридж, а другата — Фрейзиър. Не знаеше дали са се омъжвали и имали ли са деца. Ако споменатата война беше Гражданската, тогава авторът трябваше да е Тамсен Фрейзиър, защото Тамсен Олдридж беше починала преди избухването й. Имената обаче наведоха Джема на мисълта, че има връзка.
	Изпрати на Джослин имейл, в който я попита дали знае нещо за жените Тамсен. Джослин отговори, че е намерила само някакви дати. Не знаеше дали някоя от двете е била омъжена и е имала деца. „В семейство Олдридж често се срещат деца без бащи“, писа й Джослин. „Всички се шегуваме с Трис за това. Семействата Фрейзиър и Олдридж са приятели и се женят помежду си още от времето на основаването на града.“
	„Приятелството им не изглежда да се е променило“, отговори й Джема.
	„Нищо в този град не се променя“, писа й в отговор Джослин. „Аз кръстих дъщеря си Едилин“.
	В един от имейлите Джос спомена, че тя и семейството й ще ходят на барбекюто. „Всички в града искат да се запознаят с теб. Дори Рой те похвали, че си спасила момчето, а тя смята, че повечето жени се държат като бъдещи жертви. Там ще са Сара и Тес, най-близките ми приятелки. Двете са бременни и се състезават коя ще изяде повече. Тес води.“
	Джема се усмихна и й писа, че с удоволствие ще се запознае с всички, после се върна към работата си.
	Госпожа Фрейзиър дойде с червен пикап със златна корона, нарисувана върху покривалото със златна боя.
	— Синът ми Лани си направи шега — поясни тя без видимо недоволство.
	Госпожа Фрейзиър слушаше очарована всяка дума на Джема, особено за желанията от сърце.
	— Трябва ли да си Фрейзиър по кръв? — попита тя. — Задължително ли е да си роден Фрейзиър, за да ти се изпълни желанието?
	— Не знам — отговори Джема, изненадана от бурната й реакция.
	Мислеше да й каже, че разказът за вълшебната сила на Камъка е само мит, но се отказа. Явно госпожа Фрейзиър имаше желание и държеше то да се сбъдне. Джема не можеше да си представи какво може да иска жена, която има всичко.
	— Работи си, скъпа — каза госпожа Фрейзиър и й подаде кредитна карта. — Рейчъл я използва, когато пазарува за вкъщи. Купи всичко, което ти потрябва.
	— Какво стана с пожара? — попита Джема.
	— Не е толкова зле. Щетите са много, но поне няма пострадали. Всичко е под контрол.
	Колин каза, че помага да разчистят.
	Значи ти се е обадил? — подсмихна се майка му.
	Само два пъти — отвърта Джема и съжали, че го е споменала. Семейството обичаше Джийн.
	— Ами че това е чудесно! — възкликна госпожа Фрейзиър, после се качи в пикапа и потегли доволна.
	Джема не губи време в опити да разгадае загадъчната й усмивка, а продължи с работата.
	Господин Фрейзиър се отби да й даде чека за заплатата. Джема започна да му разказва за откритото, а той я гледаше така, сякаш щеше да заспи. Щом тя спомена „Морган“ обаче, моментално се оживи.
	— Основана през 1909 година от Хенри Фредерик Стенли Морган в Малвън Линк, Уочестършир. Купих две от сина му Питър преди няколко години, преди да умре. Поръчал съм един „Аеро Суперспорт“.
	— Тези коли не струват ли… — изненада се Джема.
	— Шшшшт. Кажеш ли на Алия, ще те накарам да я караш.
	— Чули сте колко ми хареса да карам джипа на Колин, нали?
	— Чух, че си се возила с него, без да пищиш — отвърна той с поглед, който сякаш казваше, че се е справила страхотно. После се качи в пикапа си — черен с червени ивици на платнището и добави: — А, да. Лани видял клипа, където се качваш върху Колин, и казва, че е влюбен в теб.
	— Айла ще е съкрушена — отвърна тя.
	Господин Фрейзиър се засмя и замина.
	Шеймъс също я посети, два пъти. Той беше тих младеж, който почти не говореше, но според Джема беше наблюдателен. Първия път тя взе да му разказва какво е научила за предците му, но и той като баща си не прояви интерес.
	Имаше обаче поне едно нещо, което Джема знаеше за едрите, атлетични момчета — винаги бяха гладни. Каза му да седне на дивана, а тя ще му приготви сандвич. Докатр нареждаше върху хляба месо и какво ли не друго от хладилника, той взе да рисува в скицника, който неизменно носеше със себе си. Тя нямаше картофи, затова му наряза моркови. Сложи чинията и един литър студен чай на малката масичка, после седна отново на пода и продължи работата си, заобиколена от книги и документи.
	След около час вдигна глава и видя, че Шеймъс се е преместил на стола и рисува. Джема се съсредоточи отново върху проучването, без да му обръща повече внимание. След още един час той стана и безмълвно си тръгна, като й махна с ръка за довиждане.
	На следващия ден отново се отби. Джема четеше едни писма и колкото и да не й се искаше да прекъсва работата си, стана да му отвори. Той явно разбра това, защото й даде знак да се върне на мястото си и отиде в кухнята. След няколко минути се върна и сложи до нея поднос със сандвич и чай. Джема му се усмихна, а той седна на стола със своя сандвич. Следващия път, когато тя вдигна очи, видя, че рисува. Не разбра кога си е тръгнал. Когато вечерта намери пред вратата две огромни възглавници, беше почти сигурна, че са от Шеймъс. Признателна, тя сложи едната на пода в библиотеката, а другата облегна на секцията.
	Лани и Пери, другите членове на семейството, така и не видя. Рейчъл намина да вземе купите и й донесе „недоизядена храна“. Чиниите обаче изглеждаха недокоснати и Джема разбра, че жената ги е приготвила специално за нея.
	— Желания от сърце, а? — каза Рейчъл без предисловие.
	— Значи си чула?
	— Госпожа Ф. само за това говори. Притеснява се, че от нея няма да подействат, затова накара господин Ф. да каже три пъти: „Искам да имам внуци.“ Вече чакам Лани да се появи и да каже, че е направил дете на някое момиче.
	— Само да не е Айла — отвърна Джема и двете се засмяха.
	Рейчъл се качи в джипа си в камуфлажни цветове и се приготви да тръгва.
	— Колин не се е обаждал няколко дни — каза Джема. — Нищо лошо не се е случило по време на пожара, нали?
	— И ние нямаме новини. Колин обаче управлява хеликоптер, така че трябва да е доста зает. Липсва ли ти?
	— Просто… — Джема поклати глава. — Просто искам да знам, че е добре.
	— Как ще избереш между Колин и доктор Трис?
	— С Трис сме само приятели. Почти не го познавам. Колин също ми е приятел, него също не го познавам много добре, но… — Джема млъкна, като видя усмивката на другата жена.
	— Страхотно нещо е приятелството, нали? — каза Рейчъл и потегли към къщата.
	Никой не помагаше на Джема да стои далеч от Колин.


	Събуди се в четири призори и повече не можа да заспи. Последните няколко години започваше деня с енергична тренировка и сега не можеше място да си намери заради липсата на движение. В пет часа се предаде и стана. Облече се и отиде в кухнята да си направи закуска. Навън още беше тъмно, затова подскочи, като видя на прозореца човек с маска. Отне й няколко секунди да разбере, че е Колин. Отиде да отключи вратата.
	— Радвам се, че държиш заключено — каза той на влизане.
	Видът му беше ужасен. „Маската“ представляваше пласт сажди и дим, толкова плътен, че кожата му не се виждаше.
	— Ела да седнеш — предложи Джема. — Изглеждаш изтощен.
	— Не, не искам да ти изцапам мебелите. Закарах Пери и тръгнах към къщи, но видях, че свети, и реших да проверя да не е станало нещо. На какво мирише?
	— Ох! — Тя се втурна в кухнята. — От бекона е.
	Обърна се и видя гладния му поглед.
	— Откога не си ял?
	— Не знам. От вчера по някое време. — Той сложи ръка на вратата. — Трябва да се прибера вкъщи и…
	— Нарязала съм червени чушки и лук, имам сирене и яйца. Правя страхотен омлет. Освен това купих хляб със семена от Ели. Отпреди няколко дни е, но ако сложиш повече масло, ще е като пресен.
	Видя, че той е готов се предаде, и го подкани да отиде в кухнята. Колин седна на един от високите столове, а тя му наля чаша портокалов сок, който той изпи на един дъх. Докато тя разбиваше четири яйца, Колин ядеше препечени филийки, обилно намазани с масло. Джема сложи чушките и лука да се запържат, после ги смеси със сиренето. Накрая му сервира чинията с готовия омлет.
	Колин не продума, докато не изяде всичко.
	— По-добре ли си сега? — попита Джема.
	— Много по-добре — отвърна той и се прозя широко. Опита се да закрие уста, но така само размаза мръсотията по лицето си.
	— Откога не си спал?
	— Май стават три дни. — Той се надигна от масата. — Джема, ти си истинско съкровище. Много ти благодаря. Трябва да си отида вкъщи и да се измия. Направо ме сърби кожата. Трябва и да се наспя.
	Направи крачка и залитна. Джема се уплаши, че няма да може да шофира, и го побутна към спалнята.
	— Душът е вдясно. Стой колкото искаш.
	— Ами дрехи?
	— Имам една фланелка, в която ще се съберете двамата с Шеймъс. Към нея има и долнище. Щом се измиеш, ще те закарам до вас, за да си легнеш.
	Колин се ухили и белите му зъби блеснаха на фона на мръсното лице.
	— Десет минути — каза.
	Джема се загледа след него и когато чу шума на душа, едва сдържа желанието си. Колин — гол, само на няколко крачки разстояние. Направи си бъркани яйца, изяде ги и разчисти кухнята. Когато чу, че водата спря, се сети, че трябваше да приготви дрехите предварително и да му ги остави. Може би щеше да успее да се вмъкне в спалнята и да ги вземе, докато той се суши.
	Надникна в стаята си и видя Колин проснат по лице напряко на леглото, чист, препасан с хавлията, дълбоко заспал.
	Пристъпи към гардероба, но полуголото му тяло я привличаше.
	Макар че лампата в спалнята не беше включена, от кухнята идваше мека светлина, на която кожата му изглеждаше златиста, а мускулите изпъкваха. По тялото му още имаше влага и тя искаше да усети топлата му кожа.
	Затвори за миг очи и вдъхна аромата му. Мъжествеността му сякаш изпълваше стаята. Можеше да я помирише, да я докосне, да я вкуси; беше навсякъде около нея.
	Отвори очи и видя, че Колин я гледа. Очите му бяха полуотворени и изпълнени със същото желание.
	Той протегна към нея ръка с няма молба тя да я поеме. Джема докосна дланта му с пръсти и усети как голямата му ръка обгръща нейната.
	Колин се обърна по гръб и я притегли към себе си. Другата й ръка падна върху гърдите му.
	— Желая те от мига, в който те видях — прошепна той.
	— И аз — отвърна тя.
	Колин я притегли в обятията си и устните им се сляха. Целувката не я разочарова. Често се беше улавяла как гледа устните му и се чуди какво ли би било да ги целуне. Сега тези устни се спуснаха към шията й и тя отметна назад глава. Беше облечена в широките си дрехи за тренировка, които едрите ръце на Колин свалиха без затруднение.
	— Толкова си красива — промълви той и устните му затърсиха гърдите й.
	След секунди Джема вече беше гола, разтворила ръце за него. Когато Колин легна върху нея, дъхът й секна от тежестта му — толкова беше хубаво да усетиш мъжко тяло. Тя обви крака около кръста му и той проникна в нея.
	Няколко бързи, твърди тласъка и край.
	— Мерси, скъпа — каза той и рухна върху нея.
	Почти веднага след това Джема усети топлия му дъх на шията си. Беше заспал.
	Тя остана да лежи така няколко секунди. Макар че определено не беше задоволена, й беше хубаво да усеща кожата му със своята.
	След малко реши да стане, но се оказа доста трудно да го свали от себе си. Натисна рамото му, но това беше като да избуташ канара.
	— Колин — повика го тихо Джема, но напразно. — Колин! — Той все така не помръдваше.
	Тя се помъчи да се измъкне изпод него, при което усети остра болка в ребрата.
	— Страхотно — измърмори. — Отвориха ми се шевовете.
	Смушка го раздразнено в ребрата. Колин изсумтя и се изтърколи встрани, но я притисна до себе си с една ръка, сякаш Джема беше плюшеното му мече.
	— Джийн, остави ме да спя — каза той и извърна глава на другата страна.
	Тя застина.
	— Аз съм Джема — отвърна тя ясно и високо.
	— А, Джема. Умната и смела Джема.
	Ако й беше казал това преди час, щеше да се зарадва, но не и сега, когато двамата бяха голи, бяха се любили набързо и на всичкото отгоре я беше нарекъл Джийн.
	Макар и трудно, тя успя да се освободи от ръцете му и да се изправи. Докато стоеше до леглото и го гледаше, я обзе отвращение към самата нея, че е оставила желанието да надделее над разума й. Знаеше, че всички неомъжени, които познаваше, правеха секс за една нощ. Една приятелка й беше казала, че няма друг начин. „Никакви усложнения. Взимаш си своето и си тръгваш“, проповядваше тя.
	Джема обаче не беше такава. Дали защото живееше в света на историята, тя смяташе, че сексът трябва да бъде нещо повече от физически акт.
	Днес беше нарушила собствените си правила. Заради желанието се беше самозабравила.
	Мислите й бяха прекъснати от усещането за нещо топло по ребрата й. В сумрака на стаята не можеше да види какво става, но щом докосна превръзката, усети, че е мокра. По дяволите! Раната й се беше отворила!
	Със сигурност се налагаше да тръгне веднага. Облече се набързо, без да обръща внимание какво точно нахлузва, грабна си чантата и ключовете и излезе. Щом се качи в колата, се зачуди накъде да кара. Добре беше да отиде на лекар, който да прегледа раната.
	Когато стигна до кабинета на Трис, още беше рано и по улиците не се виждаха хора. Ами сега? Щеше да стои в колата и да чака градът да се събуди ли?
	Почукването на стъклото я стресна и тя извика.
	Отсреща я гледаше красивото лице на Трис; в ръката му имаше димяща чаша кафе. Джема свали стъклото.
	— Добре ли си? — попита той.
	— Раната ми кърви.
	— Влез и ще я погледна.
	Трис отвори вратата на колата. Джема залитна, но той я хвана под ръка. След няколко минути тя седеше на кушетката за прегледи с вдигната блуза. Трис беше свалил превръзката й.
	— Изглежда добре — каза. — Мокрото не е кръв. Да не си взела душ или вана сутринта?
	— Ами… — Джема се опита да възпре сълзите си.
	— Станало ли е нещо? Джема? Ще се обадя на Колин — каза той и понечи да отиде до телефона.
	— Не! — почти извика тя.
	— Добре. Няма да му звъня. Какво ще кажеш за едно уиски тогава?
	— Не, благодаря — отговори със слаба усмивка.
	Трис й помогна да стане от кушетката и без да пуска ръката й, я заведе до големия стол и я сложи да седне. Той се настани срещу нея.
	— А сега ми кажи с какво така те ядоса нашият славен шериф.
	— Аз… — поколеба се тя, но сериозното изражение на красивото му лице я накара да му се довери. За няколко минути му разказа всичко. За времето, прекарано с Колин, и колко го харесваше.
	— Показа ми къщата, която беше купил, преди да каже за нея на когото и да било. Когато отиде да гаси пожара, ми се обаждаше по телефона. Започнах да си мисля, че между нас има нещо, а после той ме нарече Джийн. Всички говорят за тях, като че ли ще се женят, но Колин въобще не я споменава, освен когато каза, че щяла да му помогне да избере мебели. — Джема закри лице с ръцете си. — Не знам какво става. А сега и това! — възкликна и му разказа за бързия секс с Колин.
	— Браво! — ухили се той за неин ужас.
	— Браво? — У нея се надигна гняв. — Ти не разбираш!
	Госпожа Фрейзиър изключи една от кандидатките за работата, защото спа с Лани. Ако чуе какво съм направила, ще ме уволни, а аз тъкмо започнах проучването и…
	— Познавам добре Алия Фрейзиър, а също и Лани. — Колин каза, че тя те е наела, защото документите наистина те интересуват. Освен това, ако се ръководеше от принципа с коя жена е спал Лани, щеше да изключи цялата страна. — Трис извади телефона от джоба си. — Ще се обадя на Рейчъл да махне Колин от къщата ти, после двамата с теб можем да закусим някъде.
	— Вече ядох.
	— Тогава можеш да си вземеш някой зловреден десерт. Най-добре нещо шоколадово.
	При самата мисъл за това Джема се почувства по-добре.
	— Каква добра приятелка си — каза му тя, после се усети. — Не исках да кажа…
	— Няма проблем — вдигна ръка Трис. — Последното ми гадже каза, че съм бил „неосъзнат хомосексуалист“, понеже не исках да се оженя за нея.
	— Искала е да си спаси гордостта.
	— Моята обаче пострада — отвърна той, после заговори по телефона: — Рейчъл, ти ли си? Дано не те събуждам. С Джема имаме нужда от помощта ти. — После отиде да продължи разговора в чакалнята.
	Двайсет минути по-късно те седяха един срещу друг на маса в супермаркета на Ели. Магазинът още не беше отворил, затова Трис я преведе отзад. Около тях сновяха работници, които зареждаха щандовете със стока. Ели беше твърде заета, за да се погрижи за тях, но явно Трис идваше редовно и знаеше кое къде е.
	След малко сложи пред Джема чиния с парче шоколадов сладкиш, както и чаша с някаква гъста течност, почти чист шоколад. След четири големи хапки и две глътки Джема се чувстваше значително по-добре.
	— Добър лекар си ти — измърмори с пълна уста.
	— Научих за шоколада и жените още докато учех медицина. Винаги действа.
	Той ядеше бурито с яйца, което, както Джема подозираше, Ели беше приготвила специално за него. Нямаше как да не забележи как всички служителки се стараят да минават покрай тях, за да ги види Трис. Няколко от тях я огледаха, сякаш се опитваха да разберат какво й е специалното.
	— Не мисля, че ти трябва шоколад, за да имаш успех с жените.
	Трис сведе стеснително очи към чинията си.
	— Кажи ми сега, Джема, какъв вид контрацепция използваш?
	Тя спря да дъвче за момент, после продължи и преглътна.
	— Ами… свърших ги.
	— И не си купила нови.
	— Всичко приключи много бързо, така че едва ли е станало нещо.
	— Говориш като тийнейджърка.
	— Всичко е наред. С моите момчета сме търсили доста информация и знам в кой период от месеца обикновено става. Не е сега.
	— Добре. Кажи ми за проучването.
	— Засега се опитвам да добавя данни към родословието от Джос. Тя е приятелка на… Забравих къде съм. Ти сигурно я познаваш.
	— Аз изродих близнаците й.
	— Тогава знаеш за нея много повече, отколкото аз бих искала — отвърна Джема, с което разсмя Трис. — Не съм свършила толкова работа, колкото ми се искаше.
	— Фрейзиър те побъркват ли?
	Тя не смяташе, че е необходимо да говори повече за себе си и Колин. И без това беше казала твърде много.
	— Наистина идват доста често.
	— Със или без дрехи? — пошегува се Трис.
	— Още не съм готова за шеги — каза Джема, но все пак се усмихна.
	— Искаш ли още шоколад?
	— Не, стига ми. По-добре да се върна и да поработя — ако Рейчъл е имала време да отведе Колин, де.
	— Разбира се — отвърна Трис, но остана с наведена глава, без да помръдва.
	— Да не би да искаш да ми кажеш нещо? Или да ме питаш?
	— Съкровените желания. Откри ли още нещо за тях?
	— Но, но продължавам да търся. Колин ли ти каза за тях?
	— Да — отвърна той и я погледна. — Може ли да ти разкажа нещо?
	— Каквото и да е, стига да ми помогне да не мисля за собствените си проблеми.
	— Двамата с Колин закусихме заедно, преди да се наложи да ходи да гаси пожара, и той ми каза за Камъка на желанията. Смяхме се. Същата вечер разказах на сестра ми и племенницата ми. Исках само да се посмеем, но Нел прие всяка дума за истина и много се развълнува. Каза, че е отчасти Фрейзиър и нейното съкровено желание е баща й да се върне и да останат в Едилин. Накара мен и Ади да станем и да повторим желанието й три пъти. Искала да е сигурна, че камъкът ни е чул.
	Джема го изчака да продължи; явно имаше и друго за казване.
	— Снощи на Ади й се обадиха да й кажат, че мъжът й е прострелян в Ирак и…
	— О!
	— Не, той е добре, или най-малкото ще се оправи. Закарали са го в болница в Маями. Родителите ми живеят в Сарасота и веднага са отишли да го видят. Джейк ще оздравее, но все пак раната му е сериозна и ще го освободят от армията. След месец ще се върне вкъщи окончателно.
	— Това е чудесно — каза Джема.
	— Има и още. Преди да се запише в армията, Джейк беше страхотен автомонтьор. Шефът на сервиза, в който работеше, каза, че ще го вземе отново на работа. — Трис погледна Джема. — Сутринта, след като Нел си каза желанието, научихме, че сервизът гръмнал. Станало е през нощта и няма пострадали, но сега Джейк ще бъде без работа.
	Тя се облегна назад и се вгледа в него.
	— Какво друго?
	— Същия ден, когато разбрахме за експлозията, главният механик в сервиза на Фрейзиър казал, че след четири месеца се мести в Калифорния, за да е по-близо до семейството на жена си. Господин Фрейзиър се обади, че може да наеме Джейк, ако иска. Това беше преди няколко дни, а ето че вчера се обадиха да ни кажат за раняването на Джейк. Изглежда, желанието на Нел се сбъдна за по-малко от седмица, и то след като тя назова желанието си.
	— Нали си даваш сметка, че това е просто съвпадение?
	— Да, сигурно е така, само че днес… — Той я изгледа многозначително.
	— Мен ли имаш предвид?
	— Да. Рейчъл ми каза…
	— … че госпожа Фрейзиър е накарала мъжа си да си пожелае внучета — довърши Джема.
	— Да.
	Тя преглътна.
	— Но не е ли редно те да са от Джийн? — попита.
	— Колин не ми казва какво става с нея, но да речем, че двамата останат заедно. — В гласа му се долавяше гняв. — Мислиш ли, че Джийн ще пътува всеки ден до Ричмънд и обратно?
	— В града видях адвокатска кантора. Тя може…
	— Да започне работа в МОУ — адвокатската фирма на Макдауъл, Олдридж и Уелш? Братовчед ми е един от съдружниците и мога да те уверя, че никога няма да вземат външен човек.
	— Но тя ще стане жена на Колин. Част от семейството — възрази Джема, макар думите да й засядаха в гърлото.
	— Няма да стане — заяви твърдо Трис.
	Джема обра с пръст останалия шоколад и го облиза.
	— Откога не харесваш Джийн? — попита.
	— Откакто плъзна ръка по бедрото ми на един купон.
	— Каза ли на Колин?
	— Опитах, но той не искаше и да чуе.
	Джема се замисли.
	— Виж, сигурна съм, че това с Камъка е просто семеен мит. Ако беше истина, желанията на Фрейзиърови щяха да се сбъдват от векове, а не изглежда така. Или греша?
	— Не — ухили се Трис. — Ако зависеше от госпожа Фрейзиър, дъщеря й нямаше да учи медицина, сега щеше да е в Едилин и да има вече шест деца. А ако желанието на господин Фрейзиър се беше изпълнило, всичките му деца щяха да са луди по колите и да поемат семейния бизнес.
	— Хубаво е, че няма такъв камък, нали? — каза Джема. — Желанията на всички така си противоречат.
	— Да не говорим за хората, които в гнева си биха пожелали зло на другите — отвърна Трис.
	— Ами ти? Щом Нел е наполовина Фрейзиър, значи и ти си. Ти какво би си пожелал?
	— Аз… — Той се облегна на стола си и явно не искаше да продължи.
	— Щом аз можах да ти кажа за глупостта с Колин, значи и ти можеш да ми кажеш тайните си.
	— Да, обаче аз съм лекар. Свикнал съм хората да споделят тайни с мен.
	— А аз съм историк. Свикнала съм с двестагодишни тайни.
	— Добре — усмихна се той. — Аз търся нея.
	— Коя?
	— Онази, за която се говори в песните и в романите. Сестра ми казва, че съм бил прекалено романтичен, но мисля, че когато я видя, ще я позная. — Той си пое дъх. — Искам да ме харесва не само заради професията или външността ми. — Сведе за момент очи, после отново погледна Джема. — Може би Камъкът действа при сестра ми, но не и при мен.
	— Това, естествено, не е възможно, но се чудя какво може да е задействало Камъка след толкова години.
	— Ти. Може би си попаднала на нещо в книжата. Може Камъкът да е там, но ти да не си го видяла.
	— Невъзможно. Прегледах всички кашони. Вътре имаше само документи и някои вещи със сантиментална стойност.
	— Какви например?
	— Панделки, медальони с кичурчета коса, типичните викториански сладникави неща.
	Трис я изгледа учудено.
	— Наистина не вярвам във вълшебства — каза тя. — Ти си човек на науката, и ти не би трябвало да вярваш.
	— По принцип не вярвам, но след като Нел разигра онази сцена и си изрече желанието, всичко се обърна наопаки. Тази нощ не си легнах, а сега ще водя Нел и Ади на летището. — Трис разтърка лице. — Тази сутрин дойдох рано в кабинета да напиша рецепти за някои пациенти, преди да тръгна. Мислех си само за завръщането на Джейк, после ти ми разказа за историята с Колин и… — Той вдигна вежди. — Мисля, че трябва да поспя.
	— Наистина — съгласи се Джема. Видя един клиент и разбра, че магазинът е отворил. — Ако и ти си като Колин, по-добре изчезвай оттук, преди хората да вземат да те молят да им погледнеш брадавиците.
	Двамата станаха, събраха си отпадъците от закуската и ги изхвърлиха.
	— Джема, благодаря ти — каза той, като сложи ръка на рамото й. — Ти имаше нужда да поговориш, а накрая трябваше да изслушаш мен.
	— Беше ми приятно. Липсват ми приятелите от училище. — Джема разтърка горната част на ръката си. — И най-вече тренировките с момчетата.
	— А, да. Значи така си оформила тялото си, по което всички в интернет точат лиги.
	— Не точно — засмя се тя.
	— На барбекюто ще се запознаеш с Майк. Той е страшен атлет и двамата ще можете… да правите каквото там се прави на фитнес.
	— Значи тези коремни мускули са ти по рождение и дори не знаеш как изглежда двайсеткилограмов диск — попита Джема, докато вървяха към дъното на магазина.
	— Тренирам от време на време. Започвам да разбирам защо Колин е очарован от теб.
	— Затова ли ме нарече Джийн?
	Трис не се засмя.
	— Какво ще правиш следващия път, когато го видиш? — попита.
	— Ще се държа така, сякаш нищо особено не се е случило. А то така си и беше.
	— Мисля, че ще е по-трудно, отколкото предполагаш — каза Трис. — Виж, ако забележиш някакви симптоми на — сещаш се — ще ми кажеш, нали?
	— Ще дойда обляна в сълзи на прага ти. — Стигнаха до пикапа му. — Днес ще се захвана да проуча сериозно историята със съкровените желания.
	— Дръж ме в течение и за това — отвърна той и влезе в колата.
	— Ще ти докладвам. — Джема извади блекбърито от чантата си. — Дай ми имейла си и ще ти пиша за всичко, което науча.
	Той изпълни с усмивка желанието й. И й написа рецепта за противозачатъчни таблетки.


	През следващата седмица на Джема не й беше лесно да се съсредоточи върху работата. Обикновено четеше около час, водеше си записки и се опитваше да свърже новото с онова, което вече знаеше. В края на този час обаче вперваше поглед в някоя точка и мислеше за Колин. Спомняше си всяка секунда от времето, прекарано с него, всяка разменена дума и най-вече кратките им мигове в леглото. Опитваше да си обясни защо я беше нарекъл Джийн. От Рейчъл научи, че с Джийн са заедно, откакто той завършил колежа. Естествено, че ще се обърка, след като са заедно от толкова време — каза си Джема, — а и онази сутрин беше много изморен.
	Първия ден мислеше да постъпи благородно и да каже на Колин, че станалото е „нищо“ и няма да се повтори. Подготви речта си така грижливо, все едно ставаше дума за официално обръщение.
	Само че Колин не се появи и нямаше как да му каже каквото и да било. Нито пък й се обади и не й прати съобщение. Да не би да се чувстваше виновен? Дали се питаше мъчително как да й каже, че съжалява? Дали подбираше думите си така внимателно, както тя подготвяше защитата си?
	Всеки ден си представяше нов сценарий — как той признава на Джийн какво е направил, как й е изневерил. Дали щяха да останат заедно? Или да се разделят?
	Освен това непрестанно се притесняваше да не я уволнят. Можеше да загуби идеалната работа, и за какво? За едно търкаляне в сеното с мъж, който си има приятелка? Не си струваше!
	Ако Колин обаче скъсаше с Джийн…
	Когато Трис дойде да я вземе за барбекюто, Джема вече беше минала през толкова емоции, че не знаеше как ще реагира, като види Колин. Надяваше се, че той няма да дойде, и така няма да й се налага да се изяснява с него.
	Трис дойде да вземе Джема в единайсет сутринта. Първото, което тя го попита, беше ще идва ли Колин. Надяваше се, че няма да дойде, но ако все пак се появеше, беше готова с речта си защо се е озовала в леглото с него.
	— Не мисля, но дори да дойде, може да е с Джийн — отвърна той и хвърли поглед към нея. — Мъжете можем ли да се надяваме на женски бой?
	— Мечтай си! Как е зет ти?
	— По-добре — усмихна й се. — Баща ми е пенсиониран лекар и каза, че раните му заздравяват и сигурно ще се възстанови напълно.
	— А Нел?
	— Много е щастлива. Ади каза, че снощи е трябвало насила да я откъснат от Джейк. А как вървят нещата с теб и желанието на госпожа Ф.? — погледна той плоския й корем.
	— Обзалагам се, че още вярваш в Дядо Коледа, „фермата на Мерлин“ наистина ли е толкова интересна, колкото пише на уебсайта?
	— Ще трябва да прецениш сама. Говори обаче със Сара — тя знае много за историята на фермата.
	— С колко хора ще се запозная днес?
	— Десетина плюс господин Ланг, евентуално. Той представлява отделна категория.
	— Звучи интересно. Ще ми се да науча повече за престоя на агентите от ФБР.
	— Беше пълно с тях. И с агенти на тайните служби. Питай Майк, той ще ти разкаже всичко. Макар че като се замисля, може и нищо да не ти каже. Той обича тайните. Питай Сара.
	Трис зави по една алея и Джема видя къща, която очевидно беше много стара. Единствено годините можеха да причинят това особено хлътване на покрива и стените. Тя често беше посещавала подобни къщи-музеи.
	— О-о-о! — промълви тя с разширени от интерес очи.
	— Двете със Сара ще станете първи приятелки — каза Трис, докато паркираше пред къщата. После изсвири рязко с клаксона.
	Предната врата се отвори и оттам се появи хубава млада жена.
	— Трис, ако ми събудиш децата, смятай се за мъртъв! — каза тя.
	— Налей им уиски в млякото и пак ще заспят.
	Той заобиколи колата и отвори багажника.
	— Ще предам думите ти на „Ла лече лига“ и да видим дали ще се смееш тогава. — Жената се обърна към Джема: — Аз съм Джос; мисля, че намерих Джулиан.
	— Супер. Донесе ли някакви документи? — попита тя.
	— Само няколко изречения са и ги помня.
	Тръгнаха към къщата.
	— Ей! — извика Трис. — Има много неща за носене и ми трябва помощ.
	— След клаксона и шегата с уискито никоя жена няма да ти помогне. Може да пратя Люк — отвърна Джос на влизане в къщата.
	Следващият час мина неусетно за Джема. Запозна се с хора, за които слушаше, откакто дойде в Едилин. Не беше лесно да запомни кой кой е.
	Тес беше невероятно красива млада жена в напреднала бременност, омъжена за красив мъж — адвоката Рамзи Макдауъл.
	Хубостта на Сара Нюланд напомняше на Джема за мадоните на Рафаел. За разлика от останалите, които бяха с дънки, Сара носеше блуза от бяла дантела и бледосиня ленена пола. Тя също беше бременна.
	Докато пренасяше торби с лед, Трис спря за малко в коридора. Джема се наведе към него и му прошепна:
	— На тези хора май не им е трябвала магия, за да създадат деца.
	— Те не се казват Фрейзиър.
	Джема вдигна очи и видя, че Тес я гледа втренчено. У тази жена имаше нещо неприятно.
	— Мислех, че преследваш Колин — предизвикателно рече Тес.
	Джема изправи рамене.
	— Колин е син на работодателя ми и ме разведе из Едилин. Това е.
	— Тес! Бъди мила — укори я Сара. — Джема, искаш ли да разгледаш и останалата част от къщата?
	— С удоволствие — каза облекчено тя и обърна гръб на Тес. — Моля те, кажи ми, че хората не говорят, че се мъча да пленя Колин — каза тя, когато другите вече не можеха да я чуят.
	— Според мен се надяват точно така да стане — отвърна Сара. — Той е наш приятел и закрилник, но според мен живее доста самотно. Джийн рядко е тук и когато преди няколко години двамата скъсаха, всички бяхме доволни.
	— Но сега отново са заедно?
	— Може би. Не съм сигурна как точно стоят нещата между тях. Във всеки случай не са женени и той не й е предлагал пръстен. Това е кухнята. Изцяло я обновихме.
	Джема не се интересуваше от кухни, нито нови, нито стари. Не искаше да е предмет на местните клюки.
	— Никого не преследвам. Тук съм, за да работя. Нищо повече — заяви тя.
	Домакинята я поведе нагоре по стълбите.
	— Искам да те предупредя, че ти доста разбуни духовете в града. Видели са те с двама ергени, Колин и Трис. Това е спалнята ни с Майк.
	Джема спря поглед на голямото легло с четири колони, после огледа и другите неща в стаята. Леглото беше застлано със същата покривка със сини и червени ориенталски мотиви, каквато беше видяла в Маунт Върнън.
	— Стилът „Марта Вашингтон“ ли е? — попита тя.
	— Такава поне беше идеята — отвърна с усмивка Сара. — През прозореца се вижда дворът отпред.
	Джема погледна навън — градината беше около акър и представляваше нагъсто подредени правоъгълници и квадрати от чемшир. Вътрешността им беше засята с цветя, на места в средата имаше по едно декоративно дръвче. На всеки два правоъгълника с червени лалета се падаше по един с жълти. В далечината се виждаше цъфнала овощна градина.
	— Великолепна е — каза Джема. — И… и много достоверна — добави тя, което беше най-големият комплимент, който можеше да направи. Градината беше оформена точно като такава от XVIII век.
	— Благодаря — отвърна искрено Сара. — Цяла зима тук беше пълно с багери и петдесетина работници. Засадихме над сто плодни дръвчета и шестстотин храста. Вече загубих броя на луковиците и едногодишните.
	— Ако я оставиш, ще ти каже латинското име на всяко растение — чу се дълбок, дрезгав глас зад тях.
	Джема се обърна — мъжът срещу нея веднага й се стори познат. Движенията на тялото му й напомняха за спортистите, на които беше преподавала. Излъчваше увереността на човек, който знае, че ще се справи с всяко физическо предизвикателство.
	— Здравейте. Вие сигурно сте Майк — каза Джема с широка усмивка и му подаде ръка.
	Вместо да я поеме, Майк замахна с юмрук към главата й.
	— Майк! — извика Сара.
	Годините тренировка помогнаха на Джема да реагира мигновено — тя се наведе, за да избегне юмрука, изви се странично към него и вдигна ръце да предпази лицето си.
	Майк замахна с левия си юмрук, при което Джема отново се наведе, а после на свой ред го атакува в ребрата с дясната си ръка. Както и очакваше, той парира удара, после й протегна ръка с усмивка.
	— Радвам се да се запознаем, Джема.
	— За мен беше истинско удоволствие — отвърна тя.
	Сара простена зад тях.
	— Отсега е ясно, че двамата ще станете големи приятели!
	Майк извади от джоба си ключодържател с розово фламинго.
	— Идеята е на Сара — обясни той, — но ключът е за залата ми за фитнес. Можеш да идваш, когато поискаш.
	— Благодаря — отвърна Джема. — Имам рана отстрани на гръдния кош, затова откакто съм тук, не съм тренирала.
	— Как е раната?
	— Още е зачервена, но зараства.
	— В състояние ли си да се боксираш?
	— Разбира се — рече тя. Знаеше, че истинските спортисти не се оплакват. Посмееше ли, неизбежно щяха да й се подиграват.
	— Всички видяхме как се качи на раменете на Колин и свали онова хлапе — каза Майк с игриви пламъчета в очите. — На панаира миналата година двамата с него направихме същия номер, само дето той ме държеше за глезените и танцуваше около ринга.
	— Като дресирана мечка — отбеляза тя.
	— Точно така! Ела долу да ти налея нещо за пиене. Взимаш ли добавки?
	— Рибено масло, Био-Е, комбинирани витамини. Обичайните неща.
	— Майк, трябва ли да ревнувам? — попита Сара.
	— Съжалявам, аз… — намеси се Джема, като се отдръпна от Майк.
	— Определено — обърна се той към жена си. — Единственият начин да си ме върнеш, е да идваш с мен в залата за фитнес всяка сутрин.
	Сара мина между тях на път към вратата.
	— Тогава се надявам двамата да си прекарате много добре. Можеш да идваш да виждаш сина си през седмица — заяви и слезе долу.
	— Нали не е наистина ядосана? — попита Джема.
	— Въобще. — Майк сложи ръка на рамото й. Тя знаеше, че проверява делтоидния й мускул.
	— Мек е — каза тя.
	— Направо мекотелест. Може да отидем следобед…
	— С удоволствие — усмихна се Джема и двамата слязоха по стълбите на долния етаж.
	В кухнята Майк й подаде чаша сок.
	— Натурален — каза той.
	— И без никакъв вкус — вметна Тес.
	— Запозна ли се вече с по-малката ми сестра? — попита Майк.
	Джема погледна единия, после другия. Прилика наистина имаше.
	— Трис те търси — каза й Тес. — Вие с него двойка ли сте? Заряза ли вече Колин?
	— По-добре я остави на мира — обърна се Майк към сестра си. — Може да те свали на земята.
	— Ще отида да потърся Трис. — Джема излезе с питието в ръка. Градината беше по-голяма, отколкото предполагаше, с по-голяма морава и повече дървета. Наблизо имаше няколко стари постройки, за които знаеше, че преди са били част от плантация. Под сянката на едно голямо дърво имаше огромно барбекю от неръждаема стомана. До него видя Трис, който говореше с висок хубав мъж с щипци в ръка.
	— Здрасти! — извика Трис, щом я видя. — Ела да се запознаеш с Люк.
	— Той е писателят, за когото никога не си чувала — чу тя глас отстрани.
	Нямаше нужда да поглежда — знаеше, че е Колин, но все пак се обърна. Изпитваше отчаяна нужда да разбере какво мисли той за станалото между тях.
	Един поглед й беше достатъчен да разбере, че той не си спомня нищо. Усмихна й се като на сестра, сърдечно и дори покровителствено, без капка интерес като към жена.
	През изминалата седмица си бе представяла всичко друго, само не и това — да не си спомня за станалото между тях. Изпита нажежен до червено гняв, какъвто не беше я обземал досега. Твърдо решена да не го показва, тя си пое дълбоко дъх няколко пъти и погледна към Люк.
	— Всъщност — каза, като застана така, че Колин да е извън полезрението й — прочетох първата ви книга. — Приближи се до Люк и му протегна ръка. — Много ми хареса. Проучванията ви са невероятни.
	— Давам черновите за преглед на преподаватели от колежа. Големи перфекционисти са. И копче да объркам, ще ми кажат.
	— Запозна ли се с Майк? — попита я Трис.
	— Посрещна ме с юмрук, насочен в главата ми.
	Люк се притесни, а лекарят се засмя.
	— И ти какво направи? — попита.
	— Наведох се, естествено, после му отвърнах с ляво кроше — отвърна тя и направи демонстрация.
	Докато тримата разговаряха, Колин се оказа забравен, все едно въобще не беше там.
	Джема, все така с гръб към него, погледна към барбекюто.
	— Какво се пече? — попита.
	Люк хвърли поглед на Колин, който очевидно беше объркан от отношението на Джема.
	— Още нищо — отвърна Люк, — но Майк е поръчал от магазина на Ели най-органичното от органичното. Запозна ли се вече с нея?
	— Аз я запознах с Ели — намеси се Колин, пристъпвайки напред.
	Джема не можа да се насили да го погледне.
	— Двамата с Трис закусихме в магазина й. Аз ядох шоколадов сладкиш.
	Отказът на Джема да включи Колин в разговора, беше толкова явен, че Люк остави настрана объркването си и показа, че му е забавно.
	— И така, Джема, Трис ми разправяше за някакво магическо нещо. Какво е то?
	— Камъкът на желанията — отвърна Колин и отново пристъпи напред, като този път застана между Трис и Джема. Заради едрия му ръст се наложи Люк да направи крачка назад, след което се подсмихна и каза, че в къщата имали нужда от него.
	Последното нещо, което Джема искаше, беше да предизвиква още клюки.
	— Идвам с теб — каза тя, но следващите думи на Трис я накараха да остане.
	— Откри ли нещо друго за онзи прословут камък? — обърна се Трис към Колин.
	Люк продължи към къщата, но Джема остана при барбекюто, любопитна да чуе отговора, все така с гръб към Колин.
	— Трис, имаш ли нещо против аз и Джема… — започна Колин, но тогава телефонът на лекаря зазвъня.
	— Извинете ме, професията ми изисква да вдигна — каза той, после прие повикването. — Идвам възможно най-бързо — добави след малко.
	— Гибсън е получил инфаркт — обясни той на Колин и Джема. — Трябва да отида в болницата.
	— Ще те закарам — предложи Колин.
	— Не, благодаря! — побърза да каже Трис. — Вече са го поели, така че не е нужно да пътувам със свръхзвукова скорост. Съжалявам, но трябва да вървя — обърна се той към Джема.
	— Разбирам. Не се тревожи за мен.
	Той понечи да каже нещо, но тя сложи ръка на рамото му.
	— Тръгвай! И благодаря за помощта.
	— За мен беше удоволствие — отвърна той и се наведе да я целуне по бузата, но след като хвърли поглед към Колин, я целуна леко по устата. — Кълна се, че още усещам вкуса на шоколада — каза, а после се затича към предната част на къщата, където беше колата му.
	Джема остана неподвижна няколко секунди. Макар да усещаше близостта на Колин, не го погледна. Сети се за няколко неща, които можеше да каже, но не успя да ги изрече. Накрая се завъртя и пое към къщата. Той й препречи пътя със стоте си килограма, но тя отказа да го погледне.
	— Джема, не знам с какво съм те ядосал, но ти се извинявам.
	— Не съм ядосана. Мисля, че е редно да помогна в кухнята.
	Опита се да го заобиколи, но той не й позволи.
	— Сърдиш се, защото заспах в леглото ти, нали? Рейчъл прати Лани да ме прибере. Бил съм така мъртвешки заспал, че се чудил дали няма да се наложи с топ да ме буди.
	Джема слушаше с наведена глава.
	— Добре. Разбирам. Бил си уморен.
	— А ти ми направи такава страхотна закуска. С удоволствие хапнах домашно приготвена храна.
	Джема не отговори, само го заобиколи.
	— Наистина трябва да вървя — каза.
	— Разбира се, не исках да те задържам.
	Когато влезе в къщата, Джема видя Тес и Сара до прозореца.
	Тес се усмихваше така, сякаш искаше да каже: „Нали ти казах?“ Сара обаче отиде при Джема и хвана ръката й над лакътя.
	— Не знам какво правиш с Колин, но много ми харесва! Някой трябва хубавичко да го поразтърси.
	Джема не искаше да обсъжда личните си проблеми с човек, когото едва познаваше. Въпреки успокоенията на Трис се притесняваше, че ако госпожа Фрейзиър разбере за станалото, ще я уволни.
	— Съжалявам, но нямам намерение да правя каквото и да било с някой от момчетата Фрейзиър. Джос тук ли е някъде?
	— Разбира се — отвърна Сара и я пусна. — Горе е с малките.
	— Тогава по-добре да не я притеснявам.
	— Сигурна съм, че ще се радва да й помогнеш.
	Джема се качи на горния етаж и завари Джос в голямото легло, гушнала бебе на около осем месеца, което хранеше с шише. До нея шаваше второ бебе.
	— Може ли? — попита Джема, загледана в детето на леглото.
	— Много ще му хареса — отвърна Джос. — Казва се Дейвид, а това е Едилин.
	Джема взе нежно момченцето и го гушна, а то започна да я дърпа за косата и да се опитва да лапне медальона й.
	Джос й направи знак да се качи на леглото. Джема седна с бебето в скута.
	— Много ли ти дойде компанията долу?
	— О, да — отвърна тя, докато гъделичкаше малкия Дейвид, който се смееше. — Онази Тес…
	— На човек му трябва време да свикне с нея, но щом Майк те хареса, и тя ще те хареса.
	— Той ми даде ключ за залата за фитнес.
	— Леле! Как успя да се сдобиеш с него?
	— Занимавала съм се малко с бокс.
	— Да, това обяснява нещата — усмихна се Джос. — Да ти кажа ли какво научих за Джулиан?
	— Разбира се.
	— Внук е на Шеймъс и Прудънс Фрейзиър, които…
	— … са едни от основателите на града — довърши Джема.
	— Явно си проучила темата. Да, двамата са били част от групата, която сложила началото на града. Най-големият им син Юън отишъл пак в Англия, върнал си титлата граф на Риптън и откупил къщата на Ланкастър.
	— Не ставаше ли дума за някаква смяна на името?
	— Точно затова ми беше толкова трудно да открия Джулиан. По някаква причина са се отказали от името Фрейзиър и отново станали Ланкастър. Не че е толкова странно — моите предци са се казвали Мактърн в Шотландия, но в Америка носят името Харкорт. Нямам представа защо.
	— Хората си сменят имената по всякакви причини. Какво още научи?
	— Юън Фрейзиър се оженил за някоя Джулия Макбрайд. Родило им се дете — Джулиан, но майката умряла при раждането и след година Юън се оженил за Роуз Джоунс. Съдейки по датите, по това време Роуз вече е била бременна. Родила е син на име Клайв.
	— Тогава коя е била Уини? — попита Джема.
	— Нямам представа, ще продължа да търся. — Малката Едилин допи млякото в шишето и Джос я облегна на рамо да се оригне. — Та какво става между теб и Колин? Люк каза, че не му говориш.
	Джема не искаше да лъже, но и не искаше да каже истината.
	— Тръгнаха прекалено много слухове и не желая хората да говорят, че развалям семейства.
	— Чие семейство?
	— Това, което Колин смята да създаде с Джийн.
	— Старата къща на Люк значи — каза Джос. — Той въобще не искаше да я продава, но накрая Колин го убеди. Науми ли си нещо, не се отказва.
	— Същото каза научният ми ръководител за госпожа Фрейзиър.
	— Колин е по-зле в това отношение. Имаш ли нещо против да наглеждаш бебетата, докато аз отскоча до банята?
	— Не, разбира се. Защо не отидеш долу да си вземеш нещо за пиене и да се видиш с приятелите си? Аз ще гледам бебетата. Мога да им целувам и гъделичкам коремчетата цял час.
	Джос се засмя и стана от леглото.
	— Къде се научи? — попита тя.
	— Сестра ми има две дъщери и когато съм свободна да ги гледам, тя и мъжът й отиват на втори меден месец. Сега май са на седмия.
	— Ти си новата ми най-добра приятелка — заяви Джос.
	— Ти си третият човек, който ми предлага това днес.
	— Така ли? И кои са другите двама?
	— Сара заради историята, Майк заради спортуването и сега ти за гледането на деца.
	— Пропусна Тес — отбеляза Джос без усмивка, после изражението й омекна. — Опознаеш ли я, ще я харесаш. Имала е тежък живот и се отнася с недоверие към новодошлите.
	— Сигурно все ще ме смятат за такава, защото работата ми тук е временна.
	— Шегуваш ли се? Люк каза, че заради теб Колин и Трис били готови да се бият на един от ужасните кикбокс мачове на Майк.
	— Въобще не е така — отговори Джема, макар че беше поласкана. — С Трис сме само приятели. Той ме харесва, защото не изпитвам похот към него.
	— Похот? Интересно. Нея за Колин ли я пазиш?
	— Искам да запазя работата си. Не възнамерявам да се впускам в авантюра със сина на работодателя си.
	— Радвам се, че знаеш какво искаш. Когато аз дойдох в Едилин, животът ми беше пълна каша. Най-важният човек в живота ми беше починал наскоро и ми беше завещал стара къща, за която не знаех нищо.
	Джема погледна към двете бебета на леглото.
	— Явно си се оправила — отбеляза.
	— Да, но ми помогнаха. — Джос спря на вратата. — Джема, ако имаш някакви проблеми, с работата или лични, можеш да се обърнеш към мен или Сара. Може да не ти се вярва, но Тес също е много добър слушател.
	— Благодаря.
	Щом остана сама в стаята, тя се зае да разсмива бебетата, което й се удаде доста добре.
	— Мога ли да се присъединя към вас? — попита Колин от прага.
	Джема си пое дъх, преди да вдигне глава. Щом го погледна, си спомни за тях двамата в леглото. Той обаче очевидно не си спомняше нищо. А Джос разправяше как от нея се интересували не един, а двама мъже! Джема беше легнала с единия и той съвсем беше забравил за това. Сведе отново очи към бебетата.
	Колин седна на леглото. Малката Едилин веднага протегна ръчички към него и той я взе. Джема си спомни за думите на Ели, че привличал децата като свирача от Хамелин.
	— Докога смяташ да ме пренебрегваш? — попита той.
	— Хората ни виждаха прекалено често заедно и започнаха да клюкарстват. Не ми харесва и трябва да сложим край на това.
	— В Едилин клюкарстват за всичко. Каквото и да са си мислили за нас, закуската ви с Трис и цялото това притискане и шепнене вече го изместиха.
	— Да ме свързват с Трис не е проблем; проблем е, ако клюкарстват за мен и теб.
	— Защо? О! Заради Джийн ли?
	— Именно — каза тя, докато играеше на „пляс-пляс ръчички“ с Дейвид. — На практика, ти си женен мъж.
	— Не съм.
	Разговорът не вървеше в желаната от нея посока. Уютната обстановка и бебетата й действаха отпускащо, а тя не можеше да го позволи.
	— И сега ще вземеш да ми разправяш — обърна се намръщено към него — как Джийн не те разбира и двамата с теб трябва да го обсъдим на вечеря?
	Колин примигна няколко пъти.
	— За такъв ли ме мислиш?
	— Нищо не мисля за теб, но ще се радвам, ако спреш да идваш в къщата ми призори, а после да се спасяваш гол. Ако си търсиш разнообразие, намери си някоя друга.
	Той изглеждаше смаян.
	— Аз… — Стана от леглото с бебето на ръце. — Моля за извинение, госпожице Ранфорд. Проявих самонадеяност. Ще…
	— Наред ли е всичко? — попита Люк от прага.
	Колин му подаде дъщеря му.
	— Наред е. Върхът. По-добре няма как да е — отвърна. — Има ли бира долу?
	— С литри — каза Люк, поглеждайки ту към Джема, ту към Колин.
	— За начало ще ми свърши работа — заяви Колин, мина край Люк и заслиза по стълбите.
	— Какво става? — попита Люк.
	Джема я болеше челюстта от гняв, но не искаше да го показва.
	— Не ми е добре — каза. — Може ли някой да ме закара вкъщи? Тоест до имението на Фрейзиър?
	— Джема — изрече кротко Люк, — не знам какво става между вас с Колин, но по-добре да не си тръгваш. Остани и изпий една-две маргарити, докато се успокоиш. За един мъж няма по-приятна мисъл от това, че жената стои сама вкъщи и плаче за него.
	— Наистина ли? — попита с отвращение тя.
	— Не го казвам от личен опит, но така се твърди в кънтри песните, значи трябва да е вярно.
	Джема се изсмя.
	— Така е по-добре — каза Люк. — Да ти помогна ли да свалим децата? Всички искат да ги видят, а те си умират да са център на вниманието.
	— Да, ще се радвам. Майк…
	— … иска да те пребие — довърши вместо нея той.
	— Нека опита. Аз съм доста бърза, а той остарява. На колко е, към четирийсет?
	— Моля те, нека да чуя как го казваш на Майк, много ти се моля — ухили се Люк. — Обещавам да ти посветя следващата си книга. А ако го удариш… — Явно не можеше да се сети за нещо, което да е достойна отплата за подобна гледка.
	— Трябва само да си представя, че е Колин, а не Майк, и може да не се измъкне жив.
	Събеседникът й разшири очи.
	— Всички обичат Колин — каза тихо.
	— Е, аз не го обичам — отвърна твърдо тя.
	Люк остана загледан в нея за момент, после се съвзе.
	— Вземи Дейви и да слизаме долу. — Спря за момент на прага. — Малко се притеснявах, че Тес ще те уплаши, но вече съм спокоен.
	Джема взе бебето.
	— Отиваме ли? — попита той.
	— Вече съм въоръжена и готова.
	Люк я последва усмихнат по стълбите.


>	12

	Гостите седяха около масата. Джема се удиви на красотата й — в зелено и жълто, като тези в шикозните мебелни магазини.
	— Прекрасна е — каза и седна от дългата страна на масата, до мястото, което се падаше на Майк. Колин обаче се настани до нея.
	— Така няма да се налага да ме гледаш — каза тихо, така че да не чуят другите.
	— Благодаря — отвърна Сара на комплимента на Джема.
	Сара седеше в единия ъгъл на масата, а Майк — в другия. Рамзи, Тес, Люк и Джос заеха останалите места и започнаха да си подават купите с храна. Бяха приятели и се познаваха добре, така че Джема се хранеше и слушаше. Похвалиха Майк за храната, а Сара — за обзавеждането на къщата.
	Джема не можеше да не мисли за близостта на Колин и когато му подаваше някоя купа, избягваше погледа му.
	— Как да ти се извиня и да си върна доброто име? — попита той, докато Рамзи разказваше за някаква кавга в адвокатската си кантора.
	— Казах му, че ако той съди Дон, после Дон ще съди него и обратно, а аз ще съм единственият печеливш — обясняваше адвокатът.
	— И тази ужасна мисъл ги убедила да се разберат извън съда — добави Тес, при което всички се разсмяха.
	— Няма нужда да се извиняваш — обърна се Джема към Колин. — Просто смятам, че е по-добре да не се виждаме.
	— Ние не се виждаме. Ние… — Колин не можа да продължи, защото останалите бяха млъкнали. — Извинете ме, за какво ставаше дума?
	— Искаме да разберем за Камъка на желанията. Научи ли нещо ново за него? — Сара попита Джема.
	— Не, нищо ново. — Тя им разказа за писмото на Тамсен. — Каза, че е записала историята и я прибрала на „сигурно“ място, но не виждам кое може да е то.
	— Ами ако го е дала на адвоката си? — намеси се Рамзи, а думите му накараха останалите да изсумтят. — Не се шегувам. В Едилин открай време има адвокатска кантора, може да е оставила писмото там. Има един склад, пълен със стари книжа. Май никой не знае какво има в него.
	— Как да… — започна Джема.
	— Недей — прекъсна я Тес. — Ще го поставя за задача на някое от момичетата в офиса и ще видим какво ще излезе. — Погледна към Колин: — Имаш ли някакво желание, което ти се е сбъднало?
	— Мога да си намисля едно сега — рече той с такъв покъртителен вид, че другите едва потиснаха смеха си.
	— Добре, Джема, трябва да ни кажеш с какво те е ядосал Колин — намеси се Рамзи.
	Тя усети как лицето й пламва.
	— Ами… Ъ-ъ…
	— Оставете я — обади се Люк. — Тя е нова и не е свикнала да я разпитват за личния й живот.
	— То и аз никога няма да свикна — отбеляза Майк така прочувствено, че всички се засмяха.
	— Като стана дума — каза високо Джема, — иска ми се да разбера как са намерени картините и да видя тайната стаичка.
	Както и се беше надявала, всички заговориха в един глас и взеха да разказват някаква сложна, заплетена А история, която тя не можеше да проумее. Споменаха за някаква жена на име Мици, която била осъдена за убийство.
	— Добре се измъкна — измърмори Колин. — Дали ще ми отделиш пет минути, за да ми кажеш какво съм ти направил? Нямах намерение да оставам гол в къщата ти.
	Другите бяха спрели да говорят и чуха последното изречение.
	Колин се изправи и въобще не се опита да обяснява.
	— Някой да иска друга бира? — попита.
	Излезе, а когато се върна, вместо бира носеше по едно бебе във всяка ръка.
	— Отегчаваха се — обясни.
	— Колин, мисля, че си готов да станеш баща — каза Сара. — Реши ли вече коя да е майката?
	— Днес не ми е ден с жените — поклати глава Колин. — Вие, мъжете, наясно ли сте защо ви се ядосват жените?
	— Идея си нямам — отвърна Майк.
	— Нито пък аз — добави Рамзи.
	— Аз просто се извинявам и поемам вината — каза Люк.
	— Бедничките вие — намеси се Джос. — Защо, недооценени съкровища такива, не излезете да се забавлявате, за да можем ние, властните лоши жени, да почистим?
	— Идеята ми харесва. — Рамзи взе от ръцете на Колин едно от бебетата. След две минути четиримата мъже и двете бебета бяха навън.
	Джема знаеше какво предстои — разпит, и затаи дъх в очакване на въпросите. Щяха да искат да разберат с какво толкова може да я е ядосал обичният, добродетелен Колин.
	За нейно облекчение обаче трите жени не я питаха нищо. Дори Тес си замълча. Вместо това се захванаха бързо да разчистват масата. Действията им показваха, че се познават от дълго време. Джема занесе две купи в кухнята и Сара й подаде ролка найлоново фолио. Джема покри съдовете, а Джос ги прибра в хладилника.
	— Ти какво би си пожелала? — обърна се Сара към Джема, докато слагаше мръсните чинии в съдомиялната.
	— На Камъка на желанията ли?
	В интерес на истината след разказа на Трис се боеше да каже, но после си напомни, че не носи името Фрейзиър.
	— Сигурно да си намеря добра работа в някой страхотен университет. Изглежда, цял живот все към това се стремя.
	— Сара е разочарована, че не си пожела да срещнеш истинската любов — каза Тес. — Тя е непоправима романтичка.
	— Майк с кикбокс ли те ухажва? — обърна се Джема към Сара.
	Трите жени се спогледаха така, сякаш зад ухажването между Майк и Сара се криеше някаква голяма тайна.
	— Извинявай. Не исках да съм нетактична.
	— Не им обръщай внимание — каза Сара. — Присмиват ми се. Готови ли сте да отиваме при мъжете?
	— Разбира се — отвърна Тес. — Самата миризма на бира е достатъчна да ми повдигне духа. — Потърка големия си корем. — Джема, имаш ли други гаджета, освен Колин и Трис?
	— А ти имаш ли си любовник, освен съпруга си? — не й остана длъжна тя.
	Жените се разсмяха.
	— И с мен беше такава отначало — прошепна й Джос на излизане. — След известно време ще се кротне.
	— Всъщност на мен взе да ми харесва — каза Джема.
	Колин я чакаше на вратата отвън и щом останаха сами, веднага се обърна към нея:
	— Ако ми кажеш какво съм направил, може да успеем да решим проблема.
	Джема не искаше да го поглежда в очите от страх, че той ще разбере всичко.
	— Казах ти, че не искам да си рискувам работата по никакъв начин. По-добре е двамата да стоим далече един от друг.
	— Значи е заради Джийн — заключи той. — Щом искаш да знаеш истината, защо не пита мен?
	— И щеше ли да ми отговориш? — поиска да знае тя.
	Колин се поколеба, сякаш се чудеше какво да отговори.
	— Да, мисля, че щях.
	Той я гледа известно време, сякаш не знаеше какво друго да каже.
	Джема отиде при останалите под сянката, взе си стол и седна до Майк. Около час седяха на удобните столове и си бъбреха приятелски. Тя не пи алкохол от страх да не се отпусне прекалено и да издрънка станалото между нея и Колин. Бебетата бяха на одеялото и всички се редуваха да си играят с тях.
	Джема слушаше тихо как говорят за хора, които познаваха от години, цял живот дори. Разговорите й бяха интересни. Люк искаше Майк да му помогне да измисли фабулата за нова книга. Сара говореше на Джос за някаква стара сграда наблизо, а Тес и Рамзи, както го наричаха, приказваха с Колин за споменатия от Трис господин Ланг.
	„Толкова добре се познават — каза си Джема. — С лекота минават от една тема на друга. Ето, това искам — помисли си тя. — Искам да съм част от такова непринудено приятелство, от общност, в която хората се познават и ги е грижа един за друг.“
	За Джема единствената сянка в този ден беше Колин. Щом той заговореше, тя извръщаше очи.
	— Джема, ние май те забравихме — каза Сара.
	— Не, приятно ми е. Толкова често съм сама, че ми харесва да слушам другите как си говорят.
	— Джема — надигна се Майк, — мога ли да поговоря с теб за малко?
	Тя имаше желание да заобиколи тичешком къщата, да излезе на пътя и да се впусне по него. Значи с това, че игнорираше Колин, си беше навлякла специален разговор? Последва Майк в къщата и затвори вратата.
	— Виж, съжалявам за това с Колин, но…
	— Мислиш, че те извиках заради него ли? — попита той и отвори капака на един стар сандък. — Колин може сам да се оправя с проблемите си. Пък и каквото и да му изсипеш на главата, сигурен съм, че си го е заслужил. — Извади боксови ръкавици. — Реших, че ще ти хареса да правиш нещо познато.
	— По принцип да — отвърна тя, после погледна дънките и ризата си на цветя. Щяха да й пречат да се движи свободно.
	— И аз си го помислих, затова сме ти приготвили подарък за добре дошла. — Подаде й хартиена чанта. — Сара избра размера.
	В торбата имаше нов комплект шорти и тениска и дори спортен сутиен, а на дъното — меки обувки за бокс.
	— Не мога да ги приема — каза тя. — Прекалено много е.
	— Нищо особено. Смятала си, че можеш да ме победиш.
	— Ама че голяма уста има Люк — ухили се Джема.
	— Хайде, преобличай се.
	Тя отиде бързо в близката баня. Не беше свикнала да тренира в такова оскъдно облекло, но си напомни, че сега не е в компанията на група момчета с бушуващи хормони, неспособни да контролират инстинктите си.
	Тръгна из къщата да търси Майк и видя, че е отвън — боксираше се с Люк, който неохотно удряше с голи ръце.
	Запъти се към вратата и в следващия момент видя нещо да проблясва на слънчевата светлина. Гривна, и то на ръката на Джийн. Беше пристигнала и седеше близо до Колин. Изглеждаше по-хубава, отколкото си спомняше, ако това въобще беше възможно. Не колкото Тес, но пък Джийн беше по-възрастна. Джема се сепна. Досега не си беше дала сметка, че Джийн е по-възрастна от Колин с поне шест-седем години. Може би дори повече, в случай че си е правила нещо на лицето.
	Джийн се разсмя на нещо, което Рамзи разказваше, и потупа Колин по бедрото. „На бас, че й се иска Колин да е като Трис“, измърмори Джема, при което изпита вина. Джийн беше невинната страна в цялата история. Джема отвори вратата и излезе навън.
	Щом я зърнаха в оскъдните дрешки, разговорите секнаха. Тя се зарадва. Този единствен миг си струваше годините потене. Продължи към Майк, без да поглежда встрани.
	Щом Майк свали боксовите ръкавици, Люк се обърна към Джема и я огледа.
	— Ако с бокс се прави такова тяло, веднага ме запиши на уроци — каза, после се сепна. — Имам предвид… — Погледна към жена си. — Имах предвид…
	— Всички сме наясно какво имаше предвид — каза Джос, когато съпругът й седна до нея. — Хайде, Джема, нокаутирай Майк.
	— Залагам петачка на брат ми — каза Тес.
	— Петдесетачка на Джема — обяви Люк.
	Майк се усмихна на Джема и й помогна да сложи тежките ръкавици. Двамата вече се чувстваха свързани от онова специално доверие между треньор и ученик. Ако един боксьор се оплачеше от тежък удар, треньорът не му съчувстваше, но при нокаут пръв му се притичваше на помощ.
	— Удари ме няколко пъти — каза меко той. — Искам да видя в каква форма си. Умееш ли да риташ?
	— Да.
	— Добре, донесох голямата възглавница. — Доближи глава до нейната. — Покажи на Колин какво губи; какво не си спомня.
	Тя го изгледа изумено.
	— Нали съм детектив. Досетих се.
	— Всички ли знаят?
	— Съмнявам се — каза Майк, докато връзваше връзките на ръкавицата й. — Никой нищо не е казал. Готова ли си?
	Тя кимна. Майк взе тежките ръкавици и ги нахлузи.
	— Две леви крошета, десен удар, ляв удар, навеждаш се, десен, ляв, навеждаш се, повтаряш. Ясно ли е?
	Джема кимна отново и бавно удари Майк. Правилната стойка й беше станала навик. Повечето хора не знаеха, че в някои случаи долната част на женското тяло е силна колкото горната на мъжкото. Средностатистическата жена не би могла да победи здрав мъж, разчитайки само на ръцете си; номерът беше да вложиш мускулната сила на долната част на тялото в ударите с ръце. Беше й отнело месеци да научи как се прави. Ударите й с ръка увличаха ханша и крака, все едно беше кукла на конци. При правилен удар усещаше напрежение в седалището и бедрата си, където жените имаха много мускули.
	— Добро момиче — каза Майк в края на бавната серия.
	Джема разбра, че й прави комплимент за техниката.
	— Смачкай буболечката — каза тя. Изразът означаваше начина, по който боецът свива пръсти, за да вложи сила в юмрука си.
	Майк отстъпи назад.
	— Чувам, че си била по-бърза от мен — каза високо.
	Това не беше така, но нямаше да е зле да се престори, че не го знае.
	— Много ясно, старче — отвърна тя също така високо.
	Противникът й примигна и отново вдигна ръце.
	— Люк! Засечи три минути!
	Джема знаеше, че да се боксираш три минути на бързи обороти без правила, са голямо изпитание. Не беше тренирала от седмици, но беше решена да се справи.
	Майк вдигна ръкавиците, Люк извика „Старт“ и последва триминутна серия от светкавични удари. Джема не изпускаше от поглед лицето на Майк, като следеше ръцете му с периферното си зрение. Той беше решил, че техниката й е достатъчно добра, за да поеме и някой друг удар. Не й каза, че ще се цели в главата и ще й се наложи да се навежда светкавично. Вдигаше ту лявата, ту дясната ръка, а понякога изстрелваше удари право в лицето й. Така й се налагаше да се снишава рязко, после да отвръща с ляво кроше. Ако се наведеше напред, Майк я бръсваше в брадичката, за да й напомни, че това е проява на лоша техника.
	Когато Люк обяви, че времето е изтекло, лицето й беше плувнало в пот. Опита се да го избърше с ръкавицата, но не успя.
	Майк взе голямата боксова лапа, облегната на едно дърво, и извика Колин.
	Едва сега Джема погледна към другите — все още седяха и я гледаха, всеки с различно изражение. Сара изглеждаше разтревожена, че Джема може да пострада; Джос се мръщеше, а Тес се усмихваше одобрително. Лицето на Джийн пък беше напълно безизразно.
	Мъжете се бяха ухилили — всички, освен Колин. Той отиде при Майк и му закопча боксовия щит.
	— Тя има рана отстрани — рече. — Не съм сигурен, че идеята е добра.
	— Мисля, че точно това й трябва — отвърна Майк.
	Колин се обърна към Джема:
	— Ако не искаш…
	— Мислиш, че не мога ли? — попита войнствено младата жена. — Нали ти самият каза, че съм била „умна и смела“?
	Отначало той изглеждаше объркан, после изражението му показа, че си е спомнил.
	— По дяволите! — измърмори. — Не е било сън. Ти си била.
	— Искаш ли да си го върнеш? — попита я Майк.
	— Джема, много съжалявам. Не исках да… — каза Колин.
	Майк застана между тях с лапи на ръцете и боксов щит, който да го предпазва от ритниците.
	— Три минути — каза на Люк.
	Джема заудря отново ръцете на Майк, после той се извърна наляво и тя заби левия си крак в дясната му страна. Изплющяването отекна в дърветата и всички ахнаха.
	Колин се беше отдръпнал назад към дървото, но стоеше точно зад Майк и Джема нямаше как да не го вижда.
	— Хайде, Джема, покажи му! — изкрещя Рамзи.
	Ритниците й станаха по-бързи и по-силни. Тя знаеше, че Рамзи има предвид Майк, но си представяше, че рита Колин. Как е посмял да я забрави? Все едно не съществуваше! Ами да, нали той беше богатият Фрейзиър, а тя…
	Заблъска лудешки, все по-силно и по-силно. Когато Люк обяви края, тя не го чу и продължи да удря и да рита.
	Накрая Майк я прегърна и притисна ръцете й към тялото.
	— Стига — прошепна й в ухото с онзи специален тон на треньор — отчасти диктаторски, отчасти на ангел-пазител.
	Джема скри лице в потната му шия.
	— Като глупачка ли се държах? — попита.
	— Съвсем не. Дори сестра ми те гледа с уважение, а Сара иска да те осинови.
	— Така ли? — Тя се дръпна.
	Публиката заръкопляска на шоуто и двамата с Майк пристъпиха напред.
	— Беше страхотна — каза Джос.
	— Майк се опита да ме научи — отбеляза Тес, — но мен не ме бива в това.
	— Ще се видим във фитнеса другата седмица, нали? — попита Люк Джема, после смушка Рамзи. — Ако дойдеш, Джема може да направи няколко рунда с теб.
	— Не, благодаря — отвърна той с такъв искрен тон, че всички се разсмяха.
	Джема се зарадва на поздравленията, но после видя Джийн, която седеше и ги гледаше. Когато стана от стола, жената сякаш не знаеше какво да каже или да направи. Колин пък продължаваше да стои до дървото.
	Сара извади чиста кърпа от сака с екипировката на Майк и я подаде на Джема.
	— Кой иска диня? — попита после тя. — Люк, ще ми помогнеш ли с динята?
	След минута всички се отдалечиха и Джема остана сама с Колин. Понеже не можеше да свали сама боксовите ръкавици, тя се огледа за Майк, но той говореше със Сара.
	Колин пое ръката на Джема и се зае да развързва връзките.
	— Съжалявам — каза тихо. — Наистина. Ще те разбера, ако решиш да повдигнеш обвинение срещу мен.
	— Обвинение ли? За какво?
	Голяма част от гнева й се беше изпарила заедно с потта и усилието.
	— За изнасилване — отвърна сериозно той. — Ако съм те придърпал към себе си, не си могла да се измъкнеш. Това, че съм спял и съм сънувал, не е извинение. От гледна точка на закона това си е изнасилване.
	— Не беше насила — поклати глава тя. — Или ако беше, аз бях тази, която… нали разбираш?
	— Наистина ли? — вдигна учудено вежди той. — Щом като ти… Тогава защо си ми ядосана?
	— Защото забрави!
	На Колин, изглежда, му се искаше да се засмее, но не посмя.
	— Само донякъде — отвърна. — Ти преследваш сънищата ми. Можем да…
	— Колин — намеси се Джийн, хващайки го под ръка. — По-добре да оставиш Джема да се измие, нали така? — Тя погледна Джема. — Беше наистина впечатляваща, а и изглеждаш страхотно в тези шорти. Нали, Колин?
	— Да, така е — отвърна той, докато се мъчеше да си спомни как изглежда без тях. — Джийн, трябва да поговоря с нея. Насаме.
	— Да, разбира се — отдръпна се тя. — Ще те чакам в апартамента ти, става ли?
	— Добре — отвърна той, без да сваля очи от Джема.
	Джийн тръгна към колата си и двамата останаха сами.
	— Искам да поговорим — каза Колин.
	— Сега трябва да си взема душ и да се преоблека. Може би после…
	— Ще намериш начин да ме избягваш — прекъсна я. — Какво ще кажеш да си упражниш ударите върху мен?
	— Къде да се запиша за това удоволствие? — попита тя без усмивка.
	— Отзад има малка беседка. Можем да поговорим там. Моля те.
	Колин погледна над главата й и тя се досети, че дава на Майк знак, че скоро ще отидат при тях.
	Джема въздъхна и кимна.
	Колин я заведе до красива малка беседка, боядисана в синьо-зелено. Наоколо имаше висок жив плет, а вдясно — огромно дърво, чиито тежки клони се простираха над главите им.
	— Много е красиво — каза Джема. — Прилича на вълшебна градина, където не може да се случи нищо лошо.
	— Нищо подобно — отвърна той с почти заплашителен тон.
	— Значи ли това, че тук се е случило нещо лошо?
	Вместо да отговори, той седна на тревата под дървото. Джема се настани на около метър от него.
	— Обикновено аз не… — започна той. — Досега не съм…
	— Виж, няма нищо. Не беше кой знае какво. В днешно време на жените не им трябва много да си легнат с някого. Ти си първият, с когото… правих секс за една нощ. Разстроих се, това е. Да оставим нещата така, съгласен ли си?
	Джема понечи да се изправи, но Колин я хвана за ръката.
	— Не искам това между нас да свърши — каза.
	— Джийн — отвърна просто тя.
	— Джийн ли е единствената пречка?
	— Това подвеждащ въпрос ли е?
	— Имам предвид дали ме харесваш. Притеснявам се, че не се представих в най-добрата си светлина. Вече видя с каква скорост карам, когато ме повикат спешно. Поисках да ми помогнеш и после се наложи да те шият. А след станалото едва ли ще искаш бис в леглото.
	— Прав си — каза сериозно тя. — Когато някой има нужда от помощ, бих предпочела да не бързаш, да си караш спокойно. А онова момченце трябваше да го оставиш да седи на клона, докато той се отчупи, вместо да рискуваш някой да се одраска.
	Колин се ухили.
	— Що се отнася за двете и половина минути в леглото… — продължи тя.
	— Ох! Това не е честно.
	— Добре де, три минути.
	Колин простена с ръка на сърцето.
	— Наранен съм. Искам да опитам пак, да покажа, че мога повече.
	Джема не обърна внимание на намека.
	— Какво ще стане, ако зарежеш Джийн, която няма никаква вина, и започнеш да излизаш с мен, една пришълка? Ще изглеждам като най-долната… мръсница. Не искам това. Да не говорим, че майка ти ще ме уволни и така ще загубя най-хубавата работа, която съм имала.
	— Майка ми те нае, защото ти харесва да се занимаваш с исторически проучвания. Решението й няма нищо общо с личния ти живот.
	— Ако изоставиш жената, с която майка ти е свързана от толкова отдавна, която обожава, заради някоя непозната, тогава ще разберем истинските й чувства. — Тя си пое дъх. — А ако скъсаме? Това е доста вероятно, двамата с теб едва се познаваме. След това как ще продължа да работя в дома ви?
	— Познавам те достатъчно, за да знам кое те ядосва. Ударите ти… — Погледът й го възпря. — Добре, разбирам. Ще ти кажа истината. Първо, тук не може да става дума за „изоставяне“ или „зарязване“. Двамата с Джийн не сме истинска двойка. Знам, че приличаме на такава, но не сме. Семейството ми я харесва, както ти самата каза, и понеже аз не излизам с жени, които попадат под моята юрисдикция, оставихме хората да смятат, че с нея сме двойка. Освен това — ухили се той — досега нямаше жена, чиято компания да ми харесва. Мислиш ли, че можем да бъдем повече от приятели?
	Тя се замисли, преди да отговори. Искаше й се да изкрещи „Да!“, но не го направи. Трябваше да подходи трезво.
	— Мисля, че да… След известно време. Преди да оставим целият свят — тоест Едилин и семейството ти — да вярва, че сме заедно, трябва да се опознаем. — Тя стана и го погледна. — Ако с Джийн наистина не сте двойка — а това никой не го знае, — по-добре първо да кажеш на хората, че си скъсал с нея. Най-вече на родителите си. Ако те страшно се ядосат… — Джема не се доизказа.
	— Знам — отвърна Колин. — Понеже те я обичат, се страхувам да им кажа, че няма да сбъднем съкровеното желание на майка ми за женитба и внуци. Налага се обаче да го направя. Тогава двамата с теб ще се опознаем. Ще бъдем само приятели и аз ще гледам да стоя далеч от убийственото ти тяло. Това ли искаш да чуеш?
	— Добре е за начало.
	Джема неволно се почувства обнадеждена от думите му. Не би понесла той да я използва просто да излекува раните си и после да я зареже. Но може би за двамата наистина имаше надежда. Стигаше да го погледне, и кръвта й кипваше. Тя стоеше изправена, а той беше седнал — ако се приближеше, щеше да се озове право в обятията му. Вече знаеше какво е да я прегръща, какво е тя да го докосва.
	— Ако не спреш да ме гледаш така — промълви Колин, — няма да мога да продължа говоря.
	Джема отново седна и загледа пейзажа наоколо.
	— Ние от семейство Фрейзиър малко страним от жителите на Едилин — започна той. — Ние…
	— Защо?
	— Не знам, винаги е било така. Дядо ми казваше, че Фрейзиърови са различни от другите и винаги ще бъдат.
	— Какво означава това за настоящето, за мен и теб? Не че сме двойка, но… — Самата тя не беше сигурна какво точно има предвид.
	— Никога не съм искал хората в Едилин да ме познават добре. Мисля, че като се държа дистанцирано, им е по-лесно да се обърнат към мен за помощ.
	— Разбирам. Затова ли си ги оставил да мислят, че с Джийн още сте заедно?
	— Джийн… — Той сви рамене.
	— Тя иска да се върнеш при нея — каза Джема.
	— Искаше да опитаме, но не се получи. Нали ти казах, че миналата седмица имаше сватби, съобщения за бебета, аз…
	— Ти си си купил къща. Не си й я показал — продължи по-тихо тя, — защото тя няма да живее там.
	— Именно. Джема… — Той изчака тя да го погледне. — Спомням си онази нощ. Особено добре си спомням колко зле се представих. Мога и по-добре.
	Джема извърна очи.
	— Е, ще излезеш ли на среща с мен?
	— На среща? — погледна го тя.
	— На вечеря и после на кино.
	— Защо не на езда? Видях ти трофея. Каква порода яздиш — калейдоскоп?
	Колин не се засмя, но очите му проблеснаха.
	— „Будвайзер“ използват мен и братята ми да тренираме конете. Ако успеят да изтеглят нас, значи могат да теглят вагони с бира. — Той протегна ръка към нея, но тя се дръпна.
	— Как ще приеме Джийн всичко това?
	— Джийн знае, че ще се стигне дотук. Отдавна нямаме… интимни отношения. Точно затова… Искам да изясня нещо.
	— Какво?
	— Ти не си ми се хвърлила на врата.
	— Никога няма да го забравя — отвърна тя с пламнало лице. — Ти спеше, а аз ти се нахвърлих. Не ти оставих избор. Може би ти трябва да ми повдигнеш обвинение.
	Колин протегна към нея длан и тя я пое, но без да го поглежда в очите.
	— Джема — каза меко той, — харесах те от мига, в който те видях. Искам да прекарваме много време заедно, за да видим дали можем да сме повече от приятели. Знам, че няма да е лесно, но обещавам да не те докосвам, докато не кажеш, че си готова.
	Джема беше доволна, че е свела глава и той не може да види изражението й. И за нея нямаше да е лесно да не го докосва. Издърпа ръката си от неговата.
	— Трябва да уредиш нещата с Джийн. Не искам хората да говорят, че съм ви разделила. А ако тя се държи като дракон, няма да излизам с теб.
	Колин потисна усмивката си.
	— Значи си говорила с Рейчъл. Тя нарича Джийн жената-дракон, когато й разтури кухнята. С Джийн се познаваме от много отдавна. Между нас да си остане, мисля, че в живота й има друг.
	Тя извърна рязко глава към него.
	— Затова ли преследваш мен? За да си я върнеш? Да я накараш да ревнува?
	— Това, че не ревнувам Джийн от новия й мъж, не казва ли достатъчно? — Той й се усмихна. — Е, искаш ли да излизаме и да видим дали ще се разбираме?
	— Ще си помисля — каза тя и извърна очи, за да не види той ликуването й. — При едно условие.
	— Какво?
	— Да спреш да се държиш така потайно! Искам да те опозная. Омръзна ми да слушам колко затворени били Фрейзиър. Реших, че ще се жениш, и всички останали мислеха така.
	— Исканията ти са разумни — съгласи се Колин. — Извинявам се за всичко. Просто ти си първата жена, към която след толкова време изпитвам интерес, затова правя грешки.
	Въпреки че казаното я радваше, Джема беше предпазлива.
	— По-добре да се връщаме — каза тя, като се изправи.
	Колин не помръдна.
	— Изтощих се да те гледам как тренираш. Помогни ми — каза той, протягайки ръка.
	Джема я пое с усмивка — при което той я притегли към себе си, така че тя се озова изправена между краката му, лице в лице с него.
	Преди да успее да си поеме дъх, той допря устни към нейните. Макар и нежна, целувката съдържаше цялата страст, която тя бе усетила у него от първата им среща. Силните му ръце я обгърнаха и я притеглиха по-близо. Джема почувства здравите му мускули, опрени в гърдите й.
	Тя разтвори устни и простена, когато усети езика му. Отпусна се в ръцете му, слаба, омекнала и податлива. Покорна. Сякаш му казваше да прави с нея каквото поиска.
	Колин рязко я отдалечи.
	— Толкова стига ли ти? — попита прегракнало. — Искаш ли да ти кажа, че те желая от момента, когато те видях да се протягаш, за да стигнеш някаква книга на лавицата?
	— Така ли?
	Той я целуна по бузата.
	— Харесвам ума ти. — Целуна другата. — Харесвам тялото ти. — Целуна я по носа. — Дотук няма нищо, което да не харесвам у теб. Ако ми дадеш малко време, сигурно чувствата ми ще прераснат в повече от харесване.
	— Моите също — прошепна Джема.
	Колин отново я избута.
	— Това ли е всичко? — попита. — Няма ли да говорим още?
	— Ако исках да има повече приказки, нямаше да искам теб, не мислиш ли? — отвърна тя, като се опитваше да звучи надменно.
	— Значи такава била истината — каза със смях Колин. — Не умът ми те интересува, нали?
	Джема прокара ръка по бицепса му до големия му, твърд делтоиден мускул.
	— Ако исках само ум, щях да се хвана с Кърк — отвърна.
	Колин се захили и стана.
	— Хайде да…
	— Съгласна съм — прекъсна го Джема. — Хайде да си мълчим, докато кажеш на Джийн. Наистина я харесвам и не искам тя да страда.
	— Джийн е силна жена, но аз ще подходя внимателно. Всъщност исках да кажа: „Хайде да видим дали Сара е донесла десерта“. Прави фантастични плодови сладкиши.
	Джема простена.
	— Аз говоря за чувства, а ти се интересуваш само от корема си.
	— И твоят корем не е лош. Когато се сближим достатъчно, ще ми доставиш ли удоволствието да сложиш онези ръкавици?
	— Разбира се. Може да направим малко спаринг.
	— Имах предвид да бъдеш само по ръкавици. Нищо друго.
	— Колин! — долетя глас. — Там ли си?
	— Това е Рамзи. Десертът сигурно е сервиран. Заедно ли ще тръгнем, или отделно?
	— Ти върви — предложи Джема. — Аз идвам след няколко минути. — Дръпна се от Колин. — Не казвай нищо на никого.
	— Щом така искаш — отвърна той и се отдалечи.
	След малко го чу да говори с Рамзи.
	Имаше нужда да остане сама и да помисли върху онова, което ставаше в живота й. Спомни си разказа на Трис как племенницата му си пожелала нещо и то се сбъднало. Джема имаше чувството, че нейните желания също са на път да се сбъднат. Беше получила работата, която толкова много искаше, и се наслаждаваше на ровенето в старите книжа. А сега мъжът, който я привличаше от самото начало, я беше поканил на среща.
	Единственият проблем беше бившата му приятелка. Зачуди се дали тя наистина е наясно, че между тях е свършено.
	Ами близките му? Те как щяха да приемат мисълта, че любимата им Джийн вече няма да е част от семейството?
	Джема закри лицето си с ръце. Нещата не изглеждаха добре. Щеше да е най-разумно да каже на Колин да стои далеч от нея.
	Обаче знаеше, че няма да го направи. Хубаво беше човек да е алтруист, но да остави мъжа, който явно имаше всичко, което тя търсеше, щеше да е чиста глупост.
	Джема пое към къщата.


>	13.

	— Джема, съкровеното ти желание още ли е да си намериш хубава работа? — попита Сара, като й подаде чиния с ягодов сладкиш.
	Тя дотолкова беше потънала в мислите си, че не схвана за какво й говори Сара.
	— Трябва да си взема душ и да се преоблека.
	— Недей заради нас — предложи Рамзи.
	— Остани по шорти — каза Люк.
	Джема погледна към Майк, който само сви рамене.
	— Може — каза в крайна сметка и седна на тревата под дървото с десерта. Колин стоеше на стол възможно най-далеч от нея. Джема не погледна към него.
	— Говорехме за Камъка на желанията — подхвана Джос — и за какво бихме използвали магията му. Люк иска безсмъртие.
	— Виж ти! — възкликна Джема. — Не си губиш времето с дребни неща.
	— Жена ми пропусна подробностите — каза Люк. — Всички писатели искат да са безсмъртни. Затова сме толкова суетни да си мислим, че някой ще иска да прочете написаното от нас. Харесва ми мисълта, че внуците ми ще обичат да четат моите книги.
	— Ще обичат, сигурна съм — усмихна му се Джос.
	— Тук съпружеските мнения не важат — каза Рамзи.
	— Сара, а ти? Ти какво би си пожелала?
	— Аз си имам всичко. Къщата, за която мечтаех, мъжът, когото исках, и това — тя потърка големия си корем.
	— Ха! — възкликна Майк.
	Всички го погледнаха.
	— Аз бях третият мъж в класацията й — каза, при което всички се разсмяха.
	— Това някаква шега ли е? Пропускам ли нещо? — попита Джема.
	— Ела някой следобед да ми помогнеш да нахраня децата и да им сменя памперсите, и ще ти разкажа всичко — каза й Джос. — Още отсега обаче трябва да кажа, че Майк не беше третият в класацията й.
	— Ако се бяхме запознали при обичайни обстоятелства, тя нямаше да прояви интерес към мен — отбеляза Майк.
	Тес изгледа строго брат си.
	— Щях да ти уредя среща със Сара, ако от време на време се сещаше да дойдеш да ме видиш — каза му тя.
	— Щях, ако…
	— Пазете ред в съда! — провикна се Рамзи. — Двамата можете да се карате после. Да се върнем на темата. Сара, скъпа ми братовчедке, все трябва да имаш някакво желание.
	— Да са живи и здрави хората, които обичам.
	— Пфф! Офф! — възкликна Тес. — Ти обичаш всички в Едилин. Ако желанието ти се изпълни, в града нямаше да има нито болести, нито инциденти.
	— На мен ми звучи страхотно — отвърна Сара.
	— Има нещо, което искаш — обърна се Майк към жена си. — Завчера ми го спомена.
	Сара се озадачи, после се усмихна.
	— Това беше шега — отвърна тя. — Да не си посмял да им кажеш.
	— Тогава наистина трябва да ни кажете — намеси се Люк.
	— Няма да съм аз — вдигна ръце Майк. — Нали трябва да живея с нея. Тя решава дали да си признае.
	Всички обърнаха очи към Сара.
	— Добре де! — рече тя раздразнено. — Казах, че… — Въздъхна. — Не беше важно. Казах просто, че завиждам на Джос, че има близнаци. Тес, дай едно рамо. Не ти ли се иска да носиш две бебета — и момче, и момиче?
	— В никакъв случай! — отвърна тя. — Не мога да се оправя с повече от едно. Баба ми играеше ролята на майка. По-зле от нея няма. Боя се, че… — Тя замлъкна и отпи от студения си чай.
	Майк взе ръката й и я стисна. Очите му й казваха, че я подкрепя.
	— Тес, много съжалявам — намеси се Сара. — Не исках да те разстроя.
	— Преди да родя, се притеснявах дали ще обичам децата си — каза Джос.
	— А сега не може да ги остави и за минута — обади се Люк.
	— Този разговор стана прекалено сериозен за мен — заяви Колин. — Сара, има ли още от ягодовия сладкиш?
	— Разбира се, ще ти донеса.
	— В никакъв случай. — Той стана и отиде до малката масичка. — Майк, твоето желание какво е?
	— Лесно. Искам да спипам някой много зъл човек.
	— Можем да го направим заедно — каза Колин и отново седна на мястото си.
	— Извинявам се, ако въпросът ми прозвучи глупаво, но миналата есен вече не спипа ли един? — попита Джос.
	— Онова беше дело на жена ми. — Майк се усмихна на Сара. — Освен това много ни помогнаха. Искам да завърша кариерата си със заря.
	— Той скоро ще се пенсионира от полицията — обясни Сара на Джема. — Сега е като звяр в клетка, защото го накарах да обещае, че ще си намери някаква административна работа.
	— Звяр, значи — обърна се Майк към жена си.
	— Двамата можете да се разправяте по-късно — каза Рамзи. — Та кой още не си е пожелал нещо? Колин?
	— Моето се сбъдна, когато Тес ми каза „да“.
	Колко хубаво — рече Джема.
	— Това е просто опит за измъкване — отбеляза Люк.
	— Какво има? Адвокатът в теб не ти дава да се разкриеш ли? Можеш да си пожелаеш да станеш смел и решителен.
	— А ти можеш да си пожелаеш… — започна Рамзи.
	— Не започвайте двамата! — скара им се Джос. — Аз също не съм си казала желанието.
	Всички погледнаха към нея.
	— Реших да си запазя желанието за момент, когато наистина ще имам нужда от него.
	— И аз така мисля да направя — каза Рамзи.
	— Някой от нас трябва да си пожелае да срещне истинската любов — вмъкна Сара.
	Останалите погледнаха Джема, после Колин и накрая пак Джема, защото те бяха единствените несемейни.
	— Колин носи името Фрейзиър — изрече Джема, — така че не знам доколко е разумно да си прави шеги с желанието.
	— Значи наистина вярваш в желанията? — попита с разширени очи Джос.
	Тя не можеше как да им каже онова, което й беше доверил Трис.
	— Просто искам да събера повече информация, преди да… — опита се да обясни.
	— Съгласен съм със Сара. — Изправи се на крака Колин. — Защо да не си пожелая да срещна истинската любов? Вече си имам къща, защо да не я напълня? — Вдигна чашата си с лимонада. Останалите сториха същото. — Пожелавам си догодина по това време отново да се съберем и аз да съм тук заедно с моята истинска любов.
	— И тя да чака дете — добави Сара.
	— Точно така — каза Колин. — И Сара да има две бебета — Майк, стегни се и поработи по въпроса. — Тес да е най-добрата майка на света, Майк да е заловил някой голям злодей… Пропускам ли някого?
	— Люк! — обади се Джема. — Писателят.
	— И мен, и Джос — добави Рамзи.
	Колин още държеше чашата си вдигната.
	— Книгите на Люк да бъдат запомнени завинаги — продължи, — а Рамзи и Джос да си измислят желания. — Той понечи да отпие.
	— Ами Джема? — попита Майк.
	— Джема е последният човек, когото бих забравил — отвърна той и погледна към нея. — Надявам се да получиш от живота всичко, което желаеш.
	Всички насочиха поглед към младата жена и забелязаха как тя се изчерви.
	— Наздраве за сбъднатите желания — каза Рамзи и всички отпиха.


	В болницата в Маями Нел седеше до леглото на баща си.
	— Нали ти казах, татко! — изрече момиченцето, прегърнало мечето.
	— Какво, миличка?
	— Че медальонът на Ланди свети.
	— Сигурно.
	Той взе мечето и погледна медальона — беше много хубав, с малък блестящ камък в златен обков. Изглеждаше доста ценен.
	— Откъде го взе?
	— Намерих го в кутията с евтини бижута, която купих от разпродажбата в църквата — поясни жена му Ади, майката на Нел, която седеше от другата страна на леглото.
	— Как се е озовало там? — попита той.
	— Нямам представа — отвърна Ади. — Защо питаш?
	— Просто така. Не прилича на евтина играчка и някой може да си го търси.
	Нел си взе обратно мечето. Думите на баща й не й харесаха. Почти беше забравила, че татковците поставят правила, които не трябва да се нарушават.
	— Едва ли — каза Ади. — Медальонът беше затиснат между две плоски парчета олово, все едно са го използвали да ловят риба. За да го отворим, трябваше да използваме клещите ти и две отвертки.
	— Каквато майката, такава и дъщерята — ухили се той.
	Нел притисна към себе си мечето с медальона.
	— Харесвам си го — каза.
	— Добре, задръж го — съгласи се той, после погледна към жена си. — После обаче…
	Ади знаеше какво има предвид. Щом се върнеха в Едилин, тя щеше да се опита да разбере как медальонът се е озовал на онова място.


>	14

	Колин неохотно остави приятелите си и си тръгна от „фермата на Мерлин“. Искаше да закара Джема вкъщи, но тя отказа. Колин знаеше защо — не желаеше да остава насаме с него, докато той не се изясни с Джийн.
	Макар да си даваше сметка, че Джема е права, това не намаляваше страха му от конфронтацията с Джийн. Паркира пред офиса си и тръгна да излиза от колата, но се върна на седалката и погледна към прозорците на апартамента си. Джема искаше да й разкаже за живота си, но той нямаше желание. Толкова години беше вървял в погрешната посока и се беше опитвал да бъде някой друг. Заради вечната си мания да помага на хората понякога забравяше за себе си.
	В миналото беше подчинен на задълженията си към семейството, на хората, с които беше израснал, на родния си град и най-вече на любимата. Не искаше да споделя тези неща с жената, с която може би имаше бъдеще.
	Докато гледаше прозорците на потискащия си и омразен апартамент, си представи какво предстои. Джийн обичаше драмата и сцените (затова беше толкова добра в съдебната зала) и той не знаеше какво представление го чака този път. Дали щеше да има сълзи, което означаваше, че ще трябва да я утешава? Или гняв, крясъци и обвинения, че я е предал?
	Когато беше по-млад, имаше нужда от тези сцени. Сърцераздирателните скарвания с Джийн, която знаеше как да отвърне, му даваха възможност да излее своя гняв срещу живота, който водеше.
	След една такава кавга — и съответно одобряването в леглото — той успяваше да изтърпи работата в автокъщата на баща си още месец и нещо. Нараснеше ли напрежението в него дотолкова, че да избухне, знаеше как да ядоса Джийн и двамата отново да се скарат.
	Всичко това обаче беше далечно минало, каза си, облягайки се на седалката. Беше си тръгнал точно когато тя реши да започне работа във Вашингтон.
	Той затвори очи и се замисли за началото на връзката им.
	Когато беше студент последна година в Университета на Вирджиния, баща му започна да го моли да започне работа при него, в бизнеса с коли.
	— Ще ти дам каквото поискаш — казваше баща му. — Наеми адвокат да изготви договора. Давам ти петдесет процента, осемдесет — колкото пожелаеш. Ако искаш, ще се оттегля и ще оставя всичко на теб и братята ти.
	Единственото, което Колин искаше, беше да е шериф на Едилин. Фактът, че в града по принцип нямаше такъв пост, въобще не го притесняваше.
	В опит да спори с него — тоест да го накара да възприеме неговата гледна точка — баща му каза: „Трябва ти работа, от която да печелиш. Това е въпрос на гордост.“
	Последното добави, защото знаеше, че синът му няма нужда от пари. Когато Колин беше на шестнайсет, Перигрийн Фрейзиър се оплака от софтуера, който поддържаше данните за всички продадени коли. Негодуваше как програмата била направена за една автокъща със стотина коли. „Щом вкарам повече, се обърква“, отбеляза насмешливо той.
	По онова време Колин беше последна година в гимназията и се беше записал на курс по информатика. На следващата сутрин сподели проблема с учителя си и двамата написаха нова програма.
	Колин я предостави на баща си в деня на завършването си.
	— Предполага се аз да ти направя подарък, сине — каза господин Фрейзиър, като гледаше объркано четирите диска. — Това музика ли е?
	— Пъхни един в компютър и ще видиш — отвърна му Колин.
	Когато видя каква работа върши софтуерът, баща му купи авторските права, плати голяма сума на някакви програмисти да усъвършенстват програмата и я въведе в експлоатация. Всяко пени от правата се поделяше поравно между Колин и учителя му, които можеха да си позволят да не работят до края на живота си.
	Когато завърши университета, Колин не искаше да продава коли, но не устоя на молбите на баща си. Нямаше как да му откаже. Тежеше му и отговорността към предците, които поколения наред се бяха занимавали с неща на колела. Така че се съгласи да опита. Постъпи в автокъщата в Ричмънд и вложи всичките си усилия в продажбата на коли.
	Само че мразеше работата си. Продаването не му харесваше и въобще не го биваше в това. Продажбите му бяха толкова ниски, че останалите му се подиграваха.
	Джийн промени всичко.
	Колин беше завършил едва преди няколко седмици, беше само на двайсет и една и работеше за баща си. Джийн дойде в автокъщата да си купи кола — беше толкова красива, че Колин само я зяпаше, а продажбата извърши брат му.
	Колин реши, че с това нещата са приключили, но после Джийн му се обади и го покани на среща. Вечерта завърши в леглото, а след два месеца той се премести да живее в апартамента й.
	Подобно на баща му, Джийн го насърчаваше да продължи да работи в автомобилния бизнес. Двамата бяха заедно четири години. Животът му се въртеше около нейния — вечери на свещи и излизания. Той беше очарован от съдебните й дела и се случваше двамата да работят по тях цели нощи. Дотогава не беше имал друга реална възможност да се занимава с правораздаване — любимата му област. Нейният свят стана и негов, но това не беше проблем, защото погълнат от нея, не забелязваше колко е нещастен в работата си. А и беше толкова млад и неопитен, че всичко, свързано с Джийн, му се струваше страхотно.
	В университета беше толкова ангажиран със спорта и учението — всичко дори бегло свързано с криминологията, че почти не му оставаше време за друго. Случваше се да излиза с момичета, но никое не задържа дълго вниманието му. Искаше интригуваща жена, чийто интерес към живота да не се свежда до това какво да облече.
	Джийн запълваше тази му нужда, понеже беше с шест години по-възрастна от него, адвокат и беше пътувала по света. Няколко години животът им заедно беше хубав.
	Без да си дава сметка, Колин очакваше, че един ден двамата ще спрат да излизат толкова, да летят до Напа за уикенда и да се карат яростно. Мислеше, че ще улегнат и ще се преместят в Едилин, където ще живеят в къща с голям двор вместо тераса с гледка към града; ще имат деца и ще ходят на църква.
	Всичко се промени една вечер, когато Джийн се прибра и въодушевено му съобщи, че са й предложили работа във Вашингтон.
	— Още не съм приела, разбира се — добави тя.
	Колин се усмихна — явно искаше да го обсъди с него, преди да вземе такова важно решение. Само че тя не каза това. Не го попита абсолютно нищо.
	— Искам да видя дали ще измъкна от Бригс същите пари. Ще ги изправя един срещу друг. Да проведат аукцион за мен — който предложи повече, печели. О, трябва да се обадя и да кажа на мама. Тя ще се побърка от вълнение.
	При тези думи Джийн го потупа по крака, стана от дивана с чашата вино в ръка и отиде да позвъни на майка си.
	Колин остана да седи безмълвно и изведнъж видя живота си кристално ясно. Вършеше работа, която ненавиждаше, и живееше там, където не искаше — и всичко това, за да угоди на другите.
	Даде си сметка, че Джийн смята да започне нова работа, без да потърси мнението му, защото е сигурна, че той ще тръгне с нея.
	А и защо да не е сигурна. Той можеше да отиде навсякъде. Баща му без съмнение щеше да се зарадва на повода да купи автокъща във Вашингтон. И в Италия да отидеше Колин, господин Фрейзиър сигурно щеше да купи шоурум там.
	Джийн се върна в стаята още по-въодушевена, без въобще да си дава сметка, че той не казва и дума. Поръчаха си китайска храна за вкъщи и докато вечеряха, тя не спря да говори. Укроти се едва когато се нахраниха.
	— Много си се умълчал. Нищо ли няма да кажеш за страхотната новина?
	— Връщам се в Едилин.
	— Прекрасно. Вашите много ще се развълнуват от повишението ми. Три години и ще стана партньор в кантората.
	И Джийн продължи да говори за своите планове, за своя живот.
	Докато Колин разчистваше масата, тя взе да звъни на разни познати да им съобщи добрата новина. Той отиде в спалнята и започна да си приготвя куфарите.
	Джийн дойде при него чак след час, когато вече беше приключил.
	— Мога ли да ползвам твоя телефон? — попита тя. — Батерията на моя се изтощи, а съм прекалено развълнувана да говоря, както е свързан със зарядното. Какво правиш?
	— Казах ти. Отивам си вкъщи.
	— Добре, ще се видим през уикенда. Предполагам, че телефонът ще ти трябва.
	— Да, ще ми трябва.
	Колин взе двата куфара и излезе.
	Когато Джийн се появи в града с фантастичната новина, че е приела работата и след две седмици се мести във Вашингтон, Колин вече беше наел офис в града и беше свалил картите пред баща си. Преди това учтиво беше изслушал всичките му аргументи да се върне в Ричмънд.
	— Имаме нужда от теб! — умоляваше го баща му.
	Колин не беше загубил дори за миг самообладанието и твърдостта си. Беше взел решение и нямаше да го промени. „Ти нямаш нужда от мен, а хората в Едилин имат“, каза той на баща си.
	Джийн пристигна ядосана в градчето, нахлу в новия му офис и веднага му се нахвърли.
	— Какво, по дяволите, правиш? — изкрещя тя. — Цели две седмици сама уреждам преместването ни. Егоист такъв! — После се огледа. През петдесетте години от съществуването си сградата беше служила за много неща. При последното й превъплъщение в нея се продаваха сандвичи и безалкохолни напитки. Колин беше дарил мебелировката на старчески дом и беше купил от разпродажба две стари бюра, няколко стола и шкаф. Трите стаи още не бяха боядисани.
	— Що за място е това? — изви тя презрително устни. — Отвратително е. И мръсно.
	— Какво ще кажеш да купя парцал и кофа и да го почистим заедно?
	— Точно в момента нямам време за твоето странно чувство за хумор. Багажът ти готов ли е?
	Две седмици не се бяха виждали, нито бяха говорили по телефона и явно Джийн беше решила, че досега Колин си е приготвял багажа за заминаването им.
	Понеже той не помръдна, тя седна на един от старите дървени столове.
	— Този път какво има? — попита, сякаш беше изтърпяла какво ли не от него.
	Сега, когато вече не вършеше работа, която мрази, Колин се учуди колко различни са чувствата му към Джийн и към живота като цяло. Само за две седмици беше постигнал повече удовлетворение, отколкото за няколко години работа при баща си.
	— Това е офисът ми — отговори той със спокойствие, каквото Джийн долавяше у него за първи път.
	— Не разбирам. Как ще държиш офис тук при положение че ще живеем във Вашингтон? Или смяташ да идваш тук събота и неделя?
	Говориха и плакаха три часа, докато тя осъзнае напълно, че той къса с нея.
	Последната сламка, в която се вкопчи Джийн, беше гневът. Тя беше зарязвала мнозина, но това на нея никога не й се беше случвало. Така и не можа да разубеди Колин — нито със сълзи, нито с гняв. Той не отстъпи дори когато му предложи да се върне на старата си работа.
	На никого от двамата не му хрумна тя да се премести в Едилин.
	Колин съжаляваше за цялата неприязън, с която беше изпълнена раздялата им. Отне му доста време да я забрави. Тя често му липсваше и понякога той едва се сдържаше да не й звънне, за да й разкаже за някоя случка.
	Зарови се в работа. Отиде при областния шериф Том Уилдърсън и дълго разговаря с него. Понеже Едилин нямаше собствен шериф, човекът нямаше какво друго да направи, освен да назначи Колин там за свой заместник.
	— Само че областният бюджет не позволява… — започна Том.
	— Аз ще платя — намеси се Колин. — Аз ще поема разноските.
	Щом успя да затвори уста, Том се съгласи, понеже хареса младия мъж. Знаеше, че Колин е от богато семейство и реши, че след някой месец и без това ще напусне. Кой би предпочел да потушава домашни свади, вместо да си седи край басейна?
	Той обаче не напусна и с годините Том започна да цени интелигентността и спокойния му характер. През първата година Колин се справи много добре с един инцидент. Докато ловили риба в пуста местност край Едилин, двама братя се скарали и единият застрелял другия. Обзет от мъка и угризения, стрелецът заплашил да убие едно семейство, излязло на пикник. Колин успя да го разубеди.
	Но макар да вървеше добре, професионалният му живот се отрази на личния.
	С Джийн не се бяха виждали, откакто се разделиха. Оттогава беше излизал с няколко жени — не от Едилин, но не се получаваше. Едната мразеше работата му на шериф и беше загрижена за собствения си престиж, тоест съжаляваше, че той не е лекар или адвокат. Онова, което обаче го ужаси, беше очакването й, че след четири срещи двамата ще се оженят.
	Другата приличаше на онази ужасна Айла, която майка му едва не беше наела на работа. Когато видя имението на Фрейзиър, беше направо заслепена от алчност. Колин скъса с нея още на следващия ден.
	След толкова неуспешни връзки Джийн се беше върнала в живота му.
	Преди около година беше отишъл в областния съд и разглеждаше някакви стари документи, когато вдигна очи и я видя. Беше забравил колко е красива и колко представителна изглежда винаги. Знаеше колко се грижи тя за външния си вид, понеже беше живял с нея, но щом я видя, забрави всичко.
	Минути по-късно двамата вече обядваха заедно. Джийн му каза, че се е върнала на работа във фирмата в Ричмънд.
	— Реших, че е по-добре да съм голяма риба. Във Вашингтон има прекалено много хора като мен.
	Час по-късно двамата се озоваха в хотелска стая.
	Отначало Колин помисли, че се е променила. Вече не изглеждаше така напрегната, така решена да победи всеки, изпречил се на пътя й към върха.
	— Разбрах кое е важното в живота — каза тя, отпивайки глътка вино. — Ами ти — ти най-накрая си пораснал!
	Тази жена умееше да поднася обидите така, че да звучат като комплименти.
	— Преживях много през последните години — каза той.
	— Дано не съм те наранила, когато скъсах с теб.
	Колин не я поправи. Щом предпочиташе тази версия, така да бъде.
	След няколко седмици двамата отново бяха заедно. Той не разбра как стана така. Джийн положи всички усилия да го остави с впечатлението, че е готова на компромис, за да създадат семейство.
	— Толкова ми липсваше — каза му тя. — Не знаех, че някой може така да ми липсва.
	Срещаха се още няколко пъти, но не беше същото. Колин вече не беше някогашният нещастен младеж, нито беше така заслепен от Джийн, от работата й и дори от красотата й.
	Права беше, когато каза, че най-накрая е пораснал.
	Знаеше, че трябва да скъса окончателно с Джийн, но не можа. Когато не преследваше дадена цел, тя беше забавна и интересна. Клиентите й даваха билети за театър и концерти, на които Колин ходеше с удоволствие. Пък и семейството му я обожаваше. С Дани Джийн си правеше неприлични шеги, а с госпожа Фрейзиър ходеше на пазар. Двете заедно обзаведоха къщата за гости. На Шеймъс Джийн купуваше книги за изкуството, а за господин Фрейзиър изнамираше редки издания за историята на автомобилите.
	Колин не искаше да им отнема това, а и не искаше да е сам. Освен това друга в живота му тогава нямаше.
	За да запази здравия си разум, той се отказа от секса с нея. Джийн искаше да е с него, но той беше наясно, че вече не я обича, и не желаеше тя да живее с илюзии за връзката им.
	Преди три месеца Том му беше казал, че я е видял в Ричмънд с мъж, когото представила за брат си. „Хубав млад тип на име Елиът“ — спомена той. — „С около десет години по-млад от нея?“ — попита Колин. „Да, явно го познаваш.“
	Колин искаше да отвърне, че просто някога е бил на мястото на онзи мъж, но си замълча. Знаеше, че Джийн няма братя и сестри, нито други роднини, освен майка си. „Единствено дете на родители, които са единствени деца“ — твърдеше тя.
	Колин беше наясно, че ако все още има чувства към нея, щеше да ревнува от мъжа, когото беше представила за свой брат. Той обаче се радваше и така разбра, че е време да сложи край на връзката им. Притесняваше се, че майка му ще се разстрои. Винаги беше смятала, че Джийн ще й стане снаха, но какво да се прави. Част от него знаеше, че докато е с Джийн, няма да търси жена, с която да сподели живота си.
	Джема сякаш беше отговорът на молитвите му. Ако беше суеверен, щеше да си помисли, че се е намесил Камъкът на желанията.
	Когато я видя за първи път, седнала на пода, заобиколена от химикалки и документи, той не можа да не се усмихне. Присъствието й го радваше — Джема беше уравновесена, за разлика от Джийн с нейните променливи бурни настроения и жажда за тръпка. Дори готвенето беше един вид театър за Джийн; никога не приготвяше обикновени бъркани яйца. „Ама че досадно — казваше тя. — Поръчай храна от ресторанта.“
	Джема обаче му беше направила омлет и беше проявила загриженост, когато му предложи да се изкъпе преди нея. Освен това отиде с него до магазина, кара колата му, която Лани беше направил по-мощна, и му помогна да спаси едно дете. Въпреки страха, който личеше в очите й, тя се качи на раменете му и хвана момченцето. След това той гледа клипа в Ютюб поне петдесет пъти, но това нямаше да го сподели с никого.
	Що се отнасяше за станалото онази сутрин, отначало наистина не си спомняше краткото им преживяване. После обаче спа неспокойно и сънува Джема. Съжали, че Лани е дошъл да го събуди. „Не знам какво сънуваш, но ми се ще и аз да бях там“ — каза тогава Лани.
	Понеже още не беше съвсем буден, Колин едва не го удари. Замъгленото му съзнание реши, че брат му иска тройка с Джема.
	Когато я видя след това, той се изненада на радостта, която го обзе. Не си спомняше някога да е бил така съкрушен и объркан, както когато Джема го погледна, сякаш е нищожество. Какво, за бога, я беше накарало да го презира?
	Опита се да я убеди да му каже, но тя не искаше да има нищо общо с него. След това Джийн се появи на барбекюто неканена. На Колин му се искаше да й каже да си върви и повече да не се връща.
	Когато Майк поиска от него да му помогне с големия боксов чувал, Колин беше доволен, че може да се махне от нея. Радостта му обаче се изпари при забележката на Джема, че била „умна и смела“.
	Истината го осени изведнъж и го обзе истински ужас. Спомни си как в един сладострастен сън е притеглил Джема в леглото и… Не му се мислеше какво е направил. Тя едва ли е можела да му се измъкне.
	След това сигурно се е притеснявала, че ако каже истината, ще загуби работата, която толкова искаше.
	Той стоя до дървото, без да може да помръдне, и я гледаше как удря и рита яростно. А когато Люк обяви края, тя продължи. Прилошаваше му при мисълта, че именно той е причината за болката и гнева й. Наложи се Майк да я спре.
	После Колин направи знак на Майк, че иска да го оставят насаме с нея. Тя не искаше нито да го вижда, нито да го чува, но той трябваше да й каже, че никой не може да нападне жена, а после да му се размине.
	Когато тя му отвърна, че не е било „насила“, едва се сдържа да не я сграбчи и да я целуне. Оказа се, че тя го е пожелала.
	Тогава в главата му нахлуха спомени за станалото между тях.
	Когато Джийн дойде при него, Колин не можеше да я гледа. Знаеше, че с хващането под ръка иска да покаже, че той е неин. Толкова съжаляваше, че през последната година бяха приятели.
	Отърва се от Джийн и дръпна Джема настрана, за да поговорят спокойно. Скоро разбра, че тя се противеше единствено заради Джийн. Тогава му се прииска да й каже цялата истина за себе си и за нея, но сподели само част. Първо трябваше да оправи нещата с Джийн. После щеше да разкаже на Джема.


>	15.

	Колин излезе неохотно от колата и тръгна по стълбите към апартамента си. Мерцедесът на Джийн беше паркиран долу, значи тя го чакаше.
	Отвори вратата на апартамента си и първото нещо, което видя, беше куфарът си на пода. Джийн излезе от спалнята му с миниатюрна туба паста за зъби.
	— Дойде си значи — каза весело. — Вече си мислех, че ще се наложи да шофирам до вкъщи през нощта. Надявам се, че нямаш нищо против да взема назаем един куфар.
	— Джийн, аз…
	Не знаеше как да започне. През това време тя ровеше в стария шкаф до стената.
	— Скъпи Колин, ти да не се тормозиш за това? Естествено. Сигурно те човърка вечното ти желание да вършиш добро. Та как мина малката ти сбирка с едилинските приятели, след като ме отпрати?
	— Добре — каза той. Макар че с месеци не беше идвала в апартамента му, очевидно търсеше някакви забравени вещи. — Какво ще кажеш да седнем и да поговорим?
	— Не. Мисля, че вече си казахме всичко. Просто ми се ще… — Джийн вдигна ръце. — Не, обещах си да не правя това. Каквото е, такова.
	— Джийн, моля те, да седнем и да поговорим.
	Тя го изгледа гневно.
	— Няма за какво да говорим. Ти избра друга жена. Край. „Това е всичко, приятели.“
	— Държиш се, все едно двамата сме били стабилна двойка и аз съм те зарязал.
	— Пак.
	— Какво?
	— Заряза ме пак. За втори път. Първият път беше, когато ми предложиха работа във Вашингтон. Толкова ми завиждаше, че ме заряза.
	— Това ли си помисли?
	— Не просто си го помислих, знаех го. Ти мразеше работата си, а аз обичах своята. А като получих по-хубава, ти ми завидя и ме напусна. Заряза и баща си.
	Колин си пое дъх, неспособен да отвърне на обвиненията й.
	— Сега си се запознал с някаква студентка и ме напускаш. Пак. Сигурно си мислиш, че тази ще търпи пренебрежението ти към жената, с която живееш.
	Колин дойде на себе си. В него бушуваше гняв.
	— Никога не съм те пренебрегвал. Аз живеех твоя живот — каза тихо.
	— Не е вярно. — Тя спря и го погледна. — Ти се скри в моя живот. Смяташе, че си прекалено добър, за да продаваш коли, но търпеше и правеше всички нещастни, включително и мен. Толкова ми беше жал, че те взех да живееш вкъщи с мен и споделих живота си с теб.
	— Така ли виждаш нещата? — попита кротко Колин. — Нищо ли не ти донесе това? Нищо ли нямаше между нас?
	— Имаше, разбира се. Известно време. Съжалявам, че… — Тя го изгледа гневно. — Съжалявам, че ти дадох най-хубавите си години. Ако не трябваше да се занимавам с теб, сега щях да съм като онези жени на барбекюто. Щях да имам две деца и да живея в Джорджтаун. — Джийн повишаваше глас все повече и повече. — Знаеш ли защо напуснах работата във Вашингтон?
	— Моля, кажи — изрече студено той.
	— Заради теб. Ти така и не си даде сметка, че оставих всичко заради теб. Липсваше ми и исках да съм с теб. Знаех, че си сам, затова се върнах.
	Погледът му стана още по-студен.
	— Уволнили са те заради слуховете в съда. Чух, че си спала с един от партньорите в кантората и жена му го заплашила с развод, ако не те махне.
	За момент тя загуби ума и дума от гняв, после се усмихна.
	— Използваш си значката да душиш, така ли?
	— Джийн, налага ли се да се разделяме така? Когато се върна при мен, ти казах, че няма да се получи.
	— А аз твърдях обратното.
	Тя отиде да си вземе чаша и си наля едно питие.
	— С колата си — напомни й Колин.
	— Спокойно, газирана вода е. — Тя отпи голяма глътка. — И сега какво? Ще се отървеш от мен и ще изтичаш при онази твоя мъжкарана? — Джийн присви очи. — Трябваше да ми кажеш, че си падаш по такива. Щях да се дегизирам и да ти спретна представление. И по камшици и вериги ли си падаш?
	— Джийн, по-добре да си тръгваш. Или по-добре да си тръгна аз. Ти остани да спиш тук. Не искам да шофираш, докато си така ядосана.
	— А ти къде ще отидеш? При мама ли? Или при приятелката си боксьорка?
	Той сложи ръка на дръжката на вратата. Повече не можеше да слуша. Ако продължаваше така, щеше да й отвърне по същия начин и да каже неща, за които после да съжалява.
	— О, ами да. Нали си си купил къща? Аз месеци — не, години — се опитвам да те убедя да купиш къща за нас двамата, но ти не искаше. После се запознаваш с тази… този хермафродит и купуваш къща на нея?!
	Изведнъж целият й гняв сякаш се изпари, тя рухна на дивана и заплака.
	Колин можеше да подмине гнева и неоснователните й обвинения, но не и сълзите й. Затвори неохотно вратата и седна до нея. Раменете й се тресяха от плач. Тя се облегна на него и той я прегърна през раменете.
	— Джийн, съжалявам. Съжалявам за цялата болка, която съм ти причинил. Не те напуснах, защото ти завиждах за работата.
	— Тогава защо? Мислех, че ни е добре двамата заедно; че имаме всичко.
	Ако избереше да бъде искрен, трябваше да й каже, че онова, което имаха, не беше на двамата, а изцяло нейно. Или на баща му. Колин си тръгна, за да следва мечтите си, което може би беше научил именно от нея. Джийн никога не би приела работа, която не харесва.
	— Виж, защо не останеш да спиш тук? — попита я съчувствено.
	— В къщата си ли отиваш? Онази, която си купил за нея?
	Колин свали ръка от раменете й.
	— Купих къщата в Едилин, преди да се запозная с Джема. Джийн, аз искам да живея тук, в този град. Как го беше нарекла ти? „Кръвосмесителен“, нали? Каза ми, че не би дошла тук дори в ковчег. Разбери — двамата с теб нямахме бъдеще.
	— Защо не ми го каза преди години? Сега съм вече на трийсет и шест и…
	Колин се изправи.
	— Ако знаех, щях да ти кажа. И моля те, не се опитвай да ме убедиш, че си толкова стара и скучна, че не можеш да си намериш мъж. Дочух, че вече си имаш. Или той наистина ти е брат?
	— Елиът ми е колега. Аз съм му ментор.
	— Доколкото си спомням, ти си страхотен ментор на млади мъже.
	Двамата си размениха многозначителни усмивки и Колин разбра, че е време да си тръгва.
	— Джийн, аз ще си вървя. Иска ми се да кажа, че ще ти се обадя, но мисля, че не бива. Колкото и да се гневиш, ти знаеше, че ще се стигне дотук. Моята грешка беше, че твърде дълго отлагах раздялата. Ще се видим по съдилищата — каза Колин от прага.
	Тръгна си отчасти тъжен заради онова, което си беше отишло, отчасти въодушевен от загадката, която криеше бъдещето.
	Щом той излезе, Джийн мигновено спря с гнева и сълзите.
	— Копеле! — извика, после отиде до шкафа и си наля уиски. Колин определено разбираше от алкохол — пък и можеше да си позволи най-доброто.
	Огледа малката грозна кухня, чудейки се какво би могла да сготви. Не беше яла гнусните бургери у онези скучни приятели на Колин. Апетитът й окончателно се беше изпарил при вида на момичето, което налагаше здравеняк като Майк Нюланд в оскъдни шорти и още по-оскъден потник.
	После, когато Колин я разкара като някаква незначителна особа, направо побесня. Не го показа обаче. В този затънтен град се налагаше да се усмихва, докато не я заболи устата.
	Когато преполови питието си, се обади на чичо си.
	— Вечеря ли вече? — попита възможно най-небрежно, като междувременно се постара да звучи леко задавено.
	— Не. Джийн, добре ли си?
	— Беше тежък ден.
	— Ела и ще поговорим.
	Тя затвори с усмивка.


>	16.

	Докато се прозяваше, Джема разбърка две яйца и пъхна две филийки пълнозърнест хляб в тостера. Предната вечер Рамзи и Тес я бяха докарали вкъщи. Тя не искаше, но Джос я беше побутнала да върви. Джема изпитваше приятелски чувства почти към всички в Едилин, но у Тес усещаше известна враждебност.
	Тес заговори веднага щом Рамзи потегли:
	— Мисля, че малко прекалих и направих лошо впечатление.
	— Направо я уплаши до смърт — добави Рамзи.
	— Не е така… — започна Джема.
	— Майк те харесва — каза Тес.
	— Което значи, че и човек да убиеш, Тес ще свидетелства в твоя полза — обясни съпругът й.
	— Ще ме оставиш ли да говоря? — попита го Тес. — Опитвам се да се извиня. — Погледна отново към Джема, но явно не знаеше какво да каже.
	Джема се опита да се сети за нещо общо с Тес.
	— Всичко е наред. Когато родиш, може да тренираме заедно.
	— Ако зависеше от Майк, двете със Сара щяхме да сме във фитнеса още сега — каза Тес.
	— Добра идея — отбеляза Джема. — Можеш да правиш леки упражнения за краката и ръцете.
	— Ох, вие двамата с Майк! — възкликна другата жена, клатейки глава.
	Когато Рамзи я остави пред къщата за гости на Фрейзиърови, Джема изпита облекчение. Благодари им, каза им „довиждане“ и отключи вратата. Тръгнаха си едва когато тя беше вътре, в безопасност.
	След дългия ден се зарадва на тишината. Сложи телефона си и кутия с писма от 1775 година в една платнена торба и излезе навън да чете.
	Продължаваше да търси информация за Уини и Камъка на желанията. Беше решила темата на дисертацията й да не е Камъкът. Предвид колко се вълнуваха жителите на Едилин от сбъдването на мечти и как всеки се чудеше какво да си пожелае, идеята й се струваше опасна. Ами ако се разчуеше, че желанието на Нел се е сбъднало? Колкото и да повтаряш на хората, че всичко е просто съвпадение, Едилин щеше да е окупиран. Ако не града, то поне семейство Фрейзиър.
	На Джема не й се мислеше какво би станало, ако светът научеше за съществуването на камък, който изпълнява желания.
	Решението да не пише за Камъка не беше лесно. Изборът на оригинална тема, чиято информация беше подкрепена от факти, щеше да й осигури много добра оценка — а оттам и прекрасна работа.
	„Не си струва“ — каза си тя. Нито добрата оценка, нито дори страхотната работа си заслужаваха риска. Пък й предпочиташе да си ги заслужи, вместо да ги дължи на някакви размирици в града.
	В десет часа вече си беше легнала. В полунощ се събуди от звука на телефона си. Беше есемес от Колин, който питаше дали ще му помогне да си избере мебели за новата къща. Джема разбираше какво има предвид, но не се сдържа и му отговори:
	„В момента магазините са затворени. Върви да си лягаш.“
	Отговорът му гласеше:
	„Много смешно. Среща утре в 9 пред Фреш Маркет?“
	„Ще дойда“ — написа тя и изключи телефона си.
	Сутринта закуси и се замисли какво да облече. Това първа среща ли беше? Къде щяха да ходят — в някой разкошен скъп магазин или в един от онези складове без отопление и климатизация?
	Посегна да извади единствената си копринена блуза, но си каза, че по лъскавите магазини си падат госпожа Фрейзиър и Джийн; Колин сигурно предпочиташе складовете. Избра дънки и розова ленена риза.
	Когато стигна до магазина — намери го с помощта на навигационната система, — Колин не беше там. После го видя да слиза от голям черен пикап и се усмихна.
	— В твоето семейство сигурно често си сменяте колите.
	— Какво? А, да, така е. Готова ли си? В кабината има напитки.
	Той влезе в колата и остави Джема сама да се качи. Наложи се да вдигне високо крак. На пода имаше сак за фитнес, косата му беше мокра. Явно сутринта беше тренирал. Тя съжали, че не я беше поканил да отиде с него, но съдейки по мрачното му изражение, реши, че е искал да остане сам. Очевидно нещо го притесняваше.
	Колин запали и потегли.
	— Пътят до склада е около час. Надявам се, че нямаш нищо против.
	Джема отговори, че няма, после двамата замълчаха. След десет минути тя вече не издържаше.
	— И ти ли си от онези мъже, които искат жената да ги моли да й кажат какво не е наред?
	Колин я погледна.
	— Какво значи това?
	— Ами мъжът въздиша така, че ще издуха списанията от масичката за кафе, тя го пита какво има, той отговаря „нищо“ и така нататък. Може да отнеме часове, докато й признае, че е ядосан на шефа си.
	— Аз не съм такъв — отвърна Колин. — В повечето случаи поне. Само че щом коства такова усилие, защо тя се мъчи да го накара да й каже?
	— За да оцелее! Той няма да я остави на мира, докато тя не го изкопчи от него, затова! Няма да я остави да чете, да гледа телевизия, да говори по телефона, докато не й каже какво го тормози.
	— Така ли беше с последния ти приятел? — вдигна вежда Колин.
	— С последните ми двама приятели!
	— Добре, няма да ставам третият. Вчера с Джийн се сдърпахме и нещата, които тя каза, още ме притесняват.
	Джема зачака той да продължи, но Колин не каза повече нищо.
	— Значи наистина си от мъжете, на които трябва да се молиш?
	— Чудя се откъде да започна.
	— И аз имам такъв проблем — каза тя. — Искам да разбера за Камъка на желанията, но май трябва да започна от самото начало, от първия Фрейзиър, пристигнал в САЩ.
	— Опитваш се завоалирано да ми кажеш да започна отначало ли?
	— Не знаех, че изглежда завоалирано.
	Той не се усмихна.
	— Истината е, че връзката ми с Джийн беше необичайна, и се притеснявам, че ако ти разкажа, няма да имаш високо мнение за мен.
	— Вярвам, че човек е сбор от нещата, през които е преминал. Доколкото виждам, ти си посветил живота си на това да помагаш на другите. Каквото и да си преживял с Джийн, щом те е довело дотук, не може да е било толкова лошо.
	Той откъсна за момент очи от пътя и я погледна.
	— Харесва ми твоята философия — каза. „Харесвам и теб“, помисли си след това. — Добре, ще ти разкажа — рече и започна.
	Нямаше нужда да й казва, че не е споделял това с никого. Съдейки по общуването му с приятелите и жителите на Едилин, явно хората смятаха, че Колин Фрейзиър няма проблеми в живота. Беше израснал в охолство, в училище беше страхотен спортист, имаше добри оценки, а сега работеше онова, което обича. Къде е бил проблемът?
	Нещата обаче не бяха толкова прости. Докато разказваше как баща му го „убедил“ да работи за него, Колин се опитваше да звучи безгрижно, но тя се досещаше, че господин Фрейзиър може да бъде тиранин. Съдейки по думите на Колин, бащата беше тормозил и мачкал големия си син, докато не се съгласи на омразната работа.
	Колин й разказа колко зле се е справял. Веднъж дошла една майка с три деца, която карала таратайка на 250 000 километра. Той й дал кола за по-малко пари, отколкото автокъщата била платила за нея. Баща му удържал разликата от заплатата му.
	— Баща ми обича да дава на хората уроци и държи на справедливостта. Щеше да накаже по същия начин всеки от служителите си, синът му не можеше да е изключение.
	— Разбира се — каза Джема, макар да не беше съгласна. Колин работеше там, за да направи услуга на баща си. Не можеше ли услугата да му се върне?
	После Колин й разказа как се запознал с Джийн, така бил възхитен от красотата и излъчването й, че загубил ума и дума.
	— Ако не ми се беше обадила, повече никога нямаше да я видя.
	Съдейки по настроението му, Джема се зачуди дали това щеше да е толкова лошо.
	Докато й разказваше как се преместил в Ричмънд да живее с Джийн, беше тъжен, но се оживи, щом заразправя как й помагал за някои дела.
	— Научих много за законите, какво можеше или не можеше да се направи; понякога дори отивах да разследвам на място.
	Джема се сдържа и не му каза, че Джийн го е използвала като безплатен следовател.
	— Рой твърди, че те бива да разкриваш загадки. Разнищи ли някои от случаите на Джийн? — попита тя.
	— Някои — сви скромно рамене Колин. — От време на време. Не много. Спомням си как веднъж тя защитаваше мъж, които твърдеше, че когато жена му била убита, той бил в друг щат. Извлеченията по кредитната му карта обаче показваха, че е бил близо до местопрестъплението. Аз се представих за шофьор на камион и поразпитах там. Разбрах, че я е използвала любовницата му. Бутнала някаква поставка, за да не обърнат внимание на подписа й. Убила жена му за отмъщение, защото решил да се върне при нея.
	— Явно си вършил работата на шериф, преди да станеш такъв.
	Колин се усмихна за първи път този ден.
	— Накара ме да си спомня неща, за които не се бях сещал от години.
	— Кога скъса с Джийн? Първият път, искам да кажа — попита Джема.
	— Когато лошото в живота ми стана повече от доброто. С татко все се карахме, защото цели шест месеца кажи-речи подарявах коли.
	— Удържаше ли ти пари за това?
	— О, да, но мен не ми пукаше.
	— Защото двамата с Джийн се издържахте с нейната заплата? — попита Джема, като неволно се намръщи.
	— Не. Заплатата й си беше за нея. Аз плащах всичко, освен дрехите й. Ако плащах и тях, щях да фалирам.
	Явно смяташе, че ще я разсмее, но това не стана.
	— Не разбирам — каза тя. — Баща ти е удържал пари от заплатата, а ти въпреки това си издържал Джийн? О, чакай. Сигурно имаш фонд, учреден от някой прадядо.
	Колин й разказа за софтуерната програма, която сега се използваше от многото автокъщи в цялата страна.
	На Джема й трябваше малко време да осмисли казаното.
	— Е, предполагам, че тогава можеш да си позволиш къща и обзавеждане.
	Колин я гледаше, за да види какво е отношението й към новата информация, но Джема се постара лицето й да остане безизразно.
	— Какво стана с теб и Джийн? — попита тя.
	Той й каза за първата им раздяла, как просто си беше тръгнал.
	— Проявих се като страхливец. Ако бях останал и бях говорил с нея, може би тя нямаше да си мисли онова, което ми каза снощи.
	Най-накрая стигна до думите на Джийн, които толкова го бяха разстроили.
	Джема слушаше внимателно, удивена как тази жена беше изопачила всичко, така че беше изкарала себе си жертвата. Едва сдържаше гнева си. Нищо чудно, че Джийн я беше яд, че го е загубила. Къде ще намери друг да й плаща наема, да й помага със съдебните дела и да я забавлява нощем?
	Джема обаче реши, че ще е най-разумно да не изказва мнението си.
	— В един момент се оплакваше, че съм прекалено добър — каза Колин, — а в следващия, че съм превъплъщение на злото.
	— Ако е била наясно с положението — че ти мразиш работата си и се криеш в нейния живот, както казва, — защо тогава иска да се върнеш при нея? Какво ти харесва тя тогава?
	— Изглеждам добре в смокинг.
	Джема не се засмя на опита му да се пошегува.
	— Какво друго? — попита.
	Колин я погледна многозначително.
	— Все казваше, че ме бива в леглото. Издръжлив съм.
	— Е-ха — възкликна Джема с разширени очи. — За колко минути говорим — четири или цели пет?
	Колин избухна в смях.
	— Джема, ще унищожиш мъжката ми увереност.
	— Поне те разсмях — каза с усмивка тя.
	Той взе ръката й и я целуна.
	— Благодаря. Знам, че Джийн беше наранена и ядосана, но…
	— Още те боли от думите й. Нали си даваш сметка, че противоречивите й думи показват, че лъже?
	— Така ли мислиш?
	— Определено. — Джема замълча за миг. — Как ще се оправиш с родителите си? Те много я харесват. Баща ти ще се разстрои, когато разбере, че тя повече няма да му готви.
	— Приучих татко на болка още когато напуснах работа в автокъщата.
	— Носиш много вина, нали?
	— А ти не носиш ли? Никога ли не ти е тежало, че си разочаровала някого?
	Джема не отговори.
	— Хайде де — каза Колин. — Щом аз мога да си разголя душата, значи и ти можеш.
	— Когато баща ми почина, майка беше съсипана. Обичаше го безкрайно, а и разчиташе на него за всичко. Искаше аз да поема задълженията му вкъщи.
	— Да поправяш колата и разни такива?
	— Общо взето. Искаше да плащам сметките, да помня кога трябва да платим осигуровката. Когато се спука тръба в кухнята, настоя аз да се обадя на водопроводчика. Обясних й, че имам много домашни, а тя се ядоса. Каза, че не съм добра дъщеря.
	— На колко години беше тогава?
	— На дванайсет.
	— Била си прекалено малка за такива неща — каза Колин. — Тя е трябвало да ти помага, не обратното.
	— Невинаги става както „трябва“. А в моя живот — никога. Не можех да се справя с онова, което майка искаше от мен, затова намерих убежище в книгите. Постоянно четях, учех и се ровех. Татко толкова ми липсваше, направо боледувах. Трудно ми беше да мисля ясно.
	— Какво направи майка ти?
	— Обърна се към по-малката ми сестра, която оправда всичките й надежди. Двете намериха начин да се оправят с домакинството. — Джема го погледна. — Виждаш ли? Много добре познавам вината.
	— Знаеш ли какво мисля аз? Мисля, че всъщност майка ти трябва да се чувства виновна. Редно е било да мисли най-вече за теб и сестра ти. Не е имала право да стоварва отговорностите на възрастен върху децата си, все едно кое от двете.
	— Благодаря — рече Джема. — А аз мисля, че всяка дума, която ти е казала Джийн, е лъжа. Толкова е искала да се върнеш при нея, че е опитала всичко, за да те накара да се чувстваш виновен и да не я напуснеш.
	— Да — отвърна с усмивка Колин. — Е, какви мебели да купим?
	Тя го изгледа.
	— Здрави — каза тя.
	— Мускулите ми ли? Бива ги. Веднъж…
	— Не, имам предвид, че трябва да купим здрави мебели.
	Колин отново се засмя.
	— Няма да ми подхранваш егото, нали? Първо ме изравняваш със земята по темата за секса, а сега казваш, че само да седна върху мебелите, и ще ги счупя.
	— Можеш да ме обориш и по двата въпроса — отвърна меко тя.
	— Много бих искал. Искрено и от все сърце.
	Тя извърна глава, за да скрие руменината, която се разля по лицето й.
	— Благодаря ти — каза той.
	Джема го погледна.
	— Казвам го сериозно, Джема. Благодаря, че ме изслуша. Снощи не можах да мигна и в пет сутринта вече бях в залата за фитнес на Майк.
	— Сам ли?
	— Да. Кофти, нали?
	— Много. Щангата може да те затисне и да умреш.
	Той продължаваше да държи ръката й.
	— Явно ще трябва следващия път да дойдеш с мен.
	— Утре ще бъда там в шест и половина.
	— Ще те чакам — отвърна той.
	Както беше предположила, магазинът за мебели представляваше огромен склад, който сякаш нямаше край. Тя не се сдържа и каза на Колин за дилемата си какво да облече.
	— Правилен избор си направила — каза той, после слезе от колата и измъкна изпод седалката чертежи.
	— Колко мебели мислиш да купуваш? — попита тя. Колин й подаде найлонов плик с линия, автоматични моливи и триъгълници.
	— Знаеш ли как се използват? — попита той.
	— Горе-долу. Нали не смяташ да купуваш мебели за цялата къща днес?
	— Напротив. Не искам да прекарам и една нощ повече в онзи апартамент, затова държа да приключа с това. Освен това сигурно всички в Едилин вече знаят, че съм купил къщата. Имаш ли любими цветове?
	— Какъвто и цвят да е подвързията на една книга, все ми харесва — отвърна Джема.
	Искаше й се да му каже, че предпочита да изчака в камиона. Знаеше как изглеждат отвътре складовете за мебели само защото беше ходила с приятели преди сватбата им.
	— Колин… — започна колебливо. — Наистина не мисля, че…
	Той отвори стъклената врата и Джема видя пред себе си едва ли не акри с мебели. На тавана бръмчаха вентилатори. Вдясно имаше дълга редица старинни магазини, а вляво — полилеи.
	— Хайде, Ранфорд, събери смелост — каза Колин.
	— Не знам откъде да започнем.
	— Искам диван — заяви твърдо Колин — на който да мога да си дремвам.
	— Дневната ти не ми изглежда достатъчно голяма за такова нещо — каза тя със сериозно изражение.
	— Пак ме обиждаш — отвърна Колин с ръка на сърцето. — Идвай или ще ти скрия ръкавиците и няма да можеш да се боксираш.
	Джема сви юмруци.
	— Тогава с голи ръце — рече.
	— Мога ли да ви помогна? — попита една жена зад тях.
	Джема свали смутено ръце.
	— Искаме да обзаведем цялата къща днес — обясни Колин. — Доставката е безплатна, нали?
	— Разбира се — усмихна се жената. — С какво ще започнете?
	— С дивана — отговориха в един глас Колин и Джема.
	Продавачката тръгна да им показва, те я следваха.
	— Кожен или от плат? Със заоблени или прави подлакътници? Висока или ниска облегалка?
	— Плат, със заоблени, висока — отвърна Джема.
	— Кожен, с прави, ниска — произнесе в същото време Колин.
	— Ах, тези младоженци — каза продавачката. — Елате, имам богат опит в решаването на спорове.
	Те не я опровергаха, че са младоженци.


	— Гладна ли си? — попита Колин и извади от хартиения плик два големи сандвича, купени на връщане от склада. Беше пратил есемес на Люк и когато се върнаха в къщата, Люк и Рамзи ги чакаха там. Тримата мъже внесоха големия матрак и пружините.
	— Можехме да ги пренесем и двамата с теб — каза Джема на Колин.
	— Не, благодаря.
	Тя вървеше след мъжете, понесла торбите с чаршафи и кърпи. Свали им етикетите и ги сложи в пералнята. През това време мъжете сглобяваха леглото. После Люк и Рамзи си тръгнаха и ги оставиха сами в кухнята.
	— Гладна съм като вълк — каза тя, взе си сандвича и бутилка вода и отиде да седне на хубавия килим в дневната.
	Колин я последва с бутилка шампанско и две чаши.
	— Рамзи ги остави. Каза, че били от Тес. С какво толкова й се хареса, че да прати шампанско?
	— Той каза, че било, защото Майк ме харесва.
	— Ясно. Тес има много високо мнение за брат си. — Колин отхапа от сандвича и отпи от бутилката с вода. — Наздраве за още такива дни!
	— Всъщност предпочитам да прекарам четири часа във фитнеса — отвърна Джема.
	— И аз.
	Двамата се спогледаха и се усмихнаха.
	Припомниха си изминалия ден. Двамата много се смяха, докато се опитваха да си представят как ще стоят мебелите в къщата — и двамата не ги биваше в това. Продавачката, госпожа Елис, която се занимаваше с тази работа от трийсет години и беше свикнала с двойки като тях, им показа как да вземат необходимите мерки и да преценят къде да сложат мебелите във всяка стая.
	Отне им час, за да схванат какво да правят, но бързо свикнаха да работят в екип. И двамата умееха да правят компромиси, пък и Джема поясни, че къщата е на Колин. Госпожа Елис каза, че все пак и тя ще живее там, и те не я поправиха. Двамата отклониха погледи, после продължиха сякаш нищо не е било.
	Затрудниха се единствено с третата спалня. С втората беше лесно — щеше да е за гости, така че купиха две единични легла.
	— Какво ще кажете да е детска стая? — попита госпожа Елис.
	Джема и Колин стояха и я гледаха мълчаливо.
	— Ами стават такива неща — разсмя се продавачката.
	Те продължиха да мълчат.
	— Добре, засега ще я оставим празна — каза накрая жената.
	През целия ден Джема не можа да се отърве от близостта на Колин — нито от постоянните забележки за бъдещия им живот. Когато се заеха да търсят нощно шкафче, госпожа Елис поиска да знае кой от коя страна спи. Кой обича да чете в леглото? Гледат ли телевизия късно вечер?
	Те все поддържаха версията, че отдавна са заедно и наскоро са се оженили.
	Щом обаче госпожа Елис намекнеше за физическата близост, двамата се споглеждаха. Отначало бяха срамежливи, но с течение на времето взеха да спират погледи един върху друг. Когато продавачката спомена детската стая, Колин взе ръката на Джема и я задържа няколко мига. Веднъж, докато се бяха надвесили над чертежите на една маса, а госпожа Елис беше с гръб, той целуна бързо Джема — подобно на ученик, издебнал учителя си, докато не гледа. Тя се засмя. После двамата на няколко пъти се хванаха за ръце, а на два пъти той я прегърна през раменете.
	Ако някой ги гледаше, въобще нямаше да заподозре, че не са двойка.
	На път за къщата се държаха както обикновено — като приятели: говореха за покупките, за онова, което им беше или не им беше харесало.
	Сега Джема си спомняше докосванията и разменените погледи; Колин явно също.
	Миг по-късно двамата се прегръщаха и целуваха.
	— Цял ден те желая — каза Колин.
	— И аз теб.
	Не му каза, че близостта му, дъхът му върху бузите й, когато той се навеждаше над чертежите, на моменти я караха да затваря очи.
	— Казахме, че… — започна Колин и понечи да се отдръпне.
	— Кой го е грижа? — отвърна Джема.
	Харесваше й да усеща едрото му тяло. Когато той си свали ризата през главата и тя видя бронзовата му кожа, дъхът й секна.
	— Нямам презерватив — каза й едва ли не отчаяно.
	— Трис ми изписа противозачатъчни.
	Той притисна силно устни към нейните.
	— Искам да се представя по-добре този път — прошепна той, после я взе на ръце, занесе я в спалнята и я сложи внимателно на матрака.
	Беше рано вечерта и светлината през щорите обагряше стаята в златисто.
	— Искам да те видя — прошепна той и започна бавно да я съблича. Свали й ризата и зацелува раменете и ръцете й, после допря устни до пръстите й. Джема лежеше със затворени очи и се наслаждаваше на ласките му.
	Той я вдигна и започна да милва гърба й, докато я целуваше и изследваше с език устата й. Разкопча сутиена й и обгърна гърдите й с едрите си ръце, при което тя застена от желание.
	След това бавно разкопча дънките й и ги смъкна, като целуваше краката й. Когато я погали през бикините, тя впи нокти в него и го пожела веднага, в същия момент.
	— Още не, сладка моя — прошепна той и измъкна дънките си.
	Толкова беше хубаво да усеща докосването на кожата му. Тялото му беше твърдо, с едри мускули. Коремът му беше стегнат, без грам мазнини. Джема прокара пръсти по него, спускайки ръка все по-надолу.
	Когато стигна центъра му, беше негов ред да простене. Тя го бутна по гръб на леглото и плъзна ръце по цялото му тяло. Беше съвършено изваян, като спортист от плакат.
	Джема смъкна бикините си и го възседна. Той я нагласи върху себе си и тя за малко не загуби съзнание, когато проникна в нея. Толкова отдавна го желаеше.
	Силните му ръце я държаха за кръста и я направляваха, галеха задните й части, бедрата, прасците й.
	— Красива си — прошепна Колин. — Много си красива.
	Обърна я по гръб и проникна в нея на кадифени, продължителни, дълбоки тласъци.
	Съдейки по предния път, Джема очакваше той да свърши бързо, удоволствието да е краткотрайно. Колин обаче не свърши, а само се отдръпна и отново я зацелува. Спусна ръка надолу между краката й и й достави удоволствие по непознат за нея начин. Сякаш познаваше местенца по тялото й, за които тя не знаеше. Пръстите му знаеха къде да натиснат, какво да потъркат или да погалят.
	Когато я изведе до непознат за нея връх, отново влезе в нея. Под въздействието на нежните му тласъци Джема впи нокти в гърба му и обви силните си крака около кръста му, за да го придържа към себе си.
	И когато отново беше близо до кулминацията, Колин пак се отдръпна.
	— Добре ли е? — попита той.
	— Може да умра — едва промълви тя.
	— Добре! — каза той, после я обърна по корем, хвана я през кръста и я повдигна. Когато проникна в нея отзад, Джема се подпря с ръце на стената. Тласъците му станаха по-силни.
	— Да! Да! — промълви задъхано тя.
	— Не искам да те нараня — каза нежно той.
	— Мислиш, че не съм достатъчно силна да те поема ли?
	— Така ли? Кажи ми кога да спра.
	Колин се задвижи с такава сила, че тя едва се удържаше да не падне. Толкова беше хубаво!
	Когато усети, че е близо до върха, легна по гръб и разтвори обятия.
	— Готова ли си? — попита с усмивка той.
	— Да.
	Той навлезе отново в нея и този път свърши заедно с нея.
	Тръпки разтърсиха тялото й.
	След няколко минути Колин се претърколи до нея.
	— Добре ли си? — попита.
	— По-хубаво не ми е било — промълви тя.
	Колин целуна дланта й.
	— Май и на мен не ми е било по-хубаво — каза той.
	Джема се изви и го погледна. Тъмната му коса беше разрошена, тялото му блестеше от пот. Никога не й се беше струвал по-привлекателен.
	— Днес беше хубав ден, макар и изтощителен — каза тя.
	— Въпреки споровете на тема дивани?
	— Може би точно затова. — Джема прокара ръка по корема му. — Ще видиш, че съм права за кожената дамаска. Нямаше да отива на къщата.
	— Но щеше да отива на стола ми.
	— Не мога да повярвам, че намери стол с място за кутийки бира в подлакътниците.
	— Или за чаша чай — каза той. — И да не мислиш, че не знам, че масичката за кафе, която избра, става и за бюро?
	— Нали си купи бюро? — попита отбранително тя.
	— Защото аз поне обичам да седя на стол. Ти слагаш прекрасното си задниче на килима.
	— По стар навик — обясни тя и отметна ръката му така, че да облегне глава на рамото му. — Всъщност харесвам всичко, което купи.
	— Което ние купихме — поправи я той. — Никога нямаше да се сетя да комбинирам старите мебели с новите.
	— Сигурно още ми се привижда къщата на Сара.
	— Според нея нищо не трябва да е ново. Мисля, че всички мебели ще стоят добре, пък и благодарение на експертното ти измерване ще се съберат.
	— За разположението помогна и госпожа Елис.
	— Бива я да трупа много неща на едно място, нали? — Колин я погледна. — Е, как ще напълним кухненските шкафчета?
	— Не гледай мен — отвърна Джема. — Аз не мога да готвя.
	— Вече знам, че правиш страхотен омлет, а и все се хвалиш с телешкото си печено.
	— Само веднъж го споменах! И то в отговор на въпроса ти. Кой прави това телешко печено? Джийн ли?
	— Нима вече ревнуваш? Тя не би сготвила нещо толкова тривиално като телешко печено. Не и ако не изисква някой специален тиган, донесен чак от Париж. Често ли ще си говорим за нея?
	— Само ако ти настояваш — отвърна сериозно Джема.
	Той отново целуна дланта й.
	— Май се изчерпах по темата. Не знам за теб, но ми се отвори апетит.
	— За храна или за друго?
	— За храна!
	Колин стана от леглото, нахлузи си панталона и тръгна към кухнята. Джема гледаше как мускулите на гърба му играят.
	— Значи меденият месец свърши — извика високо след него.
	Колин се обърна от прага.
	— Нахрани ме и ще ти покажа, че едва започва — каза той.
	Джема взе фланелката му от земята и я облече, докато отиваше към дневната.
	Колин тъкмо беше започнал да яде, когато получи съобщение на телефона си.
	— От Рой е — каза. — Трябва да вървя. В Едилин е станал обир.
	— Трябва ли ти? — попита Джема, като стана и посочи фланелката му.
	— Да — отвърна той, докато се обуваше.
	Когато се изправи, тя стоеше гола пред него. Беше забелязал колко красиво е тялото й още под оскъдните дрешки, а в леглото го беше докосвал с наслада. Сега обаче, изправена гола пред него, приличаше на красавица от кориците на мъжко списание.
	Колин стоеше и я гледаше с широко отворени очи, после отстъпи назад и се блъсна в стената.
	— О-хххх! — изпъшка.
	— Трябва да тръгваш — каза Джема засрамена, но и много доволна от реакцията му.
	— Не мога. Не си чувствам краката. Мозъкът ми даде късо.
	— Ще… — Тя пристъпи към него.
	— Стоп! Разлюлееш ли нещо, ще тупна мъртъв.
	Джема не се сдържа и се засмя.
	— Добре, ще стоя мирно, а ти върви да спасяваш Едилин. Сигурно са откраднали нечий сладкиш, а?
	— Не знам.
	Колин се приближи и я целуна нежно по устните. Преди да се отдръпне, прокара ръце по тялото й.
	— Дано Рой да има основателна причина да ме вика — изрече той с изражение на човек, който се кани да заплаче, после излезе.


>	17

	Обирът беше станал в една от по-новите къщи на Едилин. Колин смяташе, че върху двайсетте акра някогашна обработваема земя има твърде много къщи. Старите жители се бяха опитали да спрат застрояването, започнало преди пет години, но напразно. Хората от градовете, очаровани от идеята да живеят в „старинния малък Едилин, недокоснат от времето“, както пишеше в рекламните обяви, изкупиха недовършените къщи. После мнозина напуснаха селището, защото макар да беше близо до града, им се струваше твърде провинциално.
	В сравнение с останалите стари жители Колин знаеше повече за „пришълците“, както ги наричаха тук и щяха да продължат да ги наричат, независимо колко дълго живееха в града. Познаваше семейството бегло. Жената беше домакиня с дъщеря на десет и син на три години. Съпругът работеше в Портсмут нещо, свързано с армията. Беше останал с впечатлението, че са приятно семейство.
	— Какво става с теб? — попита Рой, забелязала от вратата разрешената коса и сънливите му очи.
	Рой вече беше оградила с жълта лента входа на спалнята и беше направила снимки в отделните помещения.
	Колин я погледна предупредително да замълчи.
	— А, да. Джийн — заключи Рой и се подсмихна — явно току-що се беше изтърколил от леглото.
	— С нея скъсахме — измърмори Колин с тон, който показваше, че темата е приключена. — Разкажи ми какво е станало тук.
	Тя му обясни, че е откраднат диамантен пръстен. Жената го държала скрит в една от колоните на леглото. За жалост нямала снимки на пръстена.
	— Съдейки по разхвърляната спалня, на крадеца не му е било лесно да го открие — добави Рой. — Според мен са били местни хлапета. Може да са се хванали на бас. Извадили са луд късмет, че са намерили пръстена.
	Колин мина под жълтата лента на прага и заоглежда спалнята. Макар че стаята наистина беше в безпорядък — възглавниците бяха на пода, единият край на килима беше запретнат, столът — преобърнат, — в цялата работа имаше нещо странно. Подреждането на стаята щеше да отнеме само няколко минути. Все едно, преди да си тръгне, крадецът беше решил да поразтури.
	Колин погледна колоната на леглото. Краят й беше отвит и вътре се виждаше малка пролука. Вътре нямаше как да се скрие кой знае какво, но пръстен щеше да се побере. Сети се за госпожа Елис от мебелния склад. За подобно скривалище можеше да знае само някой познавач на мебели — или човек, който имаше същото легло.
	Той каза на Рой да провери кой в околността си е купил такова легло.
	Щом тя си тръгна, огледа къщата. На тоалетката имаше парфюми, козметика и няколко семейни снимки в рамка. В гардероба и банята всичко изглеждаше непокътнато.
	Рой се върна и каза, че леглото било на родителите на съпругата, правил го бил баща й.
	— Единствено е — обясни.
	Колин се изненада. Само познат на собственика можеше да знае, че в колоната има скривалище. Явно кражбата беше дело на някой близък.
	Завари жената в кухнята. Ръцете й трепереха, докато отпиваше кафе от чашата. Обирът станал посред бял ден, затова била притеснена, обясни тя на Колин.
	— Бях отвън и подрязвах розите, а децата си играеха.
	После влязох вътре да приготвя яденето. Едва след вечерята забелязах, че спалнята е претършувана. Не ми се мисли какво можеше да стане, ако аз или децата бяхме заварили крадеца. — Отпи от кафето с трепереща ръка. — Само да си бях мълчала.
	Жената разказа на Колин, че леля й починала преди няколко месеца и й завещала диамантен пръстен. Последния път, когато завела сина си на игралната площадка до магазина на Армстронг, го показала на останалите.
	— Може да го е видял кой ли не. Половината окръг пазарува в този магазин.
	— За много диаманти ли става дума?
	— Не — отвърна жената. — В средата имаше един по-голям, заобиколен с по-малки. Големият беше може би около половин карат или малко повече.
	— Знаете ли каква е стойността му?
	— Нямам представа. — Жената сведе очи. — Най-много две-три хиляди, но пред другите май намекнах, че е по-скъп.
	Като видя колко гузна се чувства, Колин й се усмихна топло.
	— Хваленето не е престъпление, всички го правим. Кажете ми за леглото. Кой знаеше, че държите пръстена в колоната?
	— Никой! — настоя тя. — Татко ми показа скривалището, когато бях малка. Майка ми беше много стисната. Веднъж, след като ми отказа нещо, татко ми показа къде държи скрити пари. Това беше нашата тайна. Когато се омъжих, родителите ми настояха да ни купят нови мебели, но аз поисках леглото, което беше изработил татко. Той знаеше защо.
	— Казахте ли на съпруга си за колоната?
	— Не. Нито пък на децата или на най-близката си приятелка. На никого не съм казвала. Това беше като мой личен сейф.
	— Имате ли братя или сестри, които да знаят за него от баща ви?
	— Имам брат, който живее в Уисконсин. Двамата с татко не се разбираха, затова се съмнявам татко да му е казал. Мислите, че е долетял дотук, за да открадне пръстена ли?
	Колин не разбра дали го пита сериозно, или просто е саркастична. Все едно, той затвори бележника си и я погледна.
	— Нещо друго в къщата пипано ли е?
	— Не мисля. Рой прегледа всички стаи. Каза, че съм добра домакиня.
	Колин й се усмихна успокоително и я помоли да не използва спалнята същата вечер. Не вярваше да открие нещо, но за всеки случай искаше да я проверят за отпечатъци. После двамата с Рой си тръгнаха.
	— Какво мислиш? — попита тя, щом излязоха. — Деца ли са били?
	— Едва ли — отвърна, загледан намръщено в прозорците. Не искаше да споделя мислите си. Интуицията му подсказваше, че това не е обикновен обир.


	В къщата десетгодишната дъщеря на жената погледна клонката, която майка й беше оставила на скрина. Често й оставяше цветя, най-вече рози. Тази обаче беше различна. Листата бяха дълги и тънки, светлозелени и много красиви. В основата на клончето майка й беше завързала розова панделка. Детето се зачуди дали е върбово. Сложи го усмихнато под възглавницата си. Може би щеше да й се присъни кой е откраднал красивия пръстен на майка й.


>	18

	Колин си тръгна толкова погълнат от обира, че не можеше да мисли ясно. Искаше само да се прибере и да разкаже на Джема за озадачаващите обстоятелства на кражбата.
	Естествено, това не беше първият обир в Едилин, но обикновено случаите бяха лесни за решаване. Крадецът счупваше стъклото на вратата, задигаше телевизора, уредбата, опразваше кутията за бижута и се измъкваше през някоя друга врата.
	Този път обаче беше различно. Фактът, че на крадеца не му се беше наложило да разбива нищо, беше маловажен. Повечето хора в Едилин държаха вратите си отключени, особено през деня, когато си бяха вкъщи.
	Озадачаващото беше, че крадецът е намерил скрития пръстен толкова лесно. Кутията за бижута беше отворена, но според жената всичко изглеждало недокоснато. Колин заключи, че крадецът е достатъчно опитен, за да прецени, че бижутата не са ценни.
	И защо мебелите бяха преобърнати, зачуди се той. Все едно полицията би повярвала, че е търсел нещо под стола.
	И все пак според него това беше работа на професионалист. Само че нямаше логика. Защо му е на професионалист пръстен, струващ само няколко хилядарки?
	Пикапът беше в гаража му. Той се усмихна — значи Джема сигурно беше още там. Отвори страничната врата (напомни си да й каже да я заключва) и я повика. Отговор не дойде и усмивката му угасна. Тръгнала си беше. Пеша или някой я беше закарал?
	Позвъни й по телефона, но се включи гласовата поща. Обиколи празната къща, видя, че е сложила чисти чаршафи на леглото, и се просна отгоре. Беше късно; знаеше, че е най-добре да си вземе душ и да си легне, но не искаше да измива от кожата си спомена за Джема.
	Лежеше, загледан в тавана, и мислеше за нея, за чувствата, които тя събуждаше у него. Радваше се, че й разказа за Джийн, а тя не го осъди. Харесваше толкова неща у нея — спокойствието й и… красивото й тяло, помисли си с усмивка.
	Отдаде се на спомени за моментите им в леглото. Харесваше му, че е толкова силна, толкова…
	Телефонът прекъсна мислите му. Беше баща му.
	— Разбрах, че си борил престъпността днес — каза Перигрийн Фрейзиър. — Какво стана? Хлапета ли са били?
	Колин не възнамеряваше да обсъжда случая с баща си. Според Перигрийн решението на всяко престъпление в Едилин беше Колин да предаде случая на полицията в Уилямсбърг и да се захване отново с продажбата на коли.
	— Татко, трябва да говоря с теб — каза сериозно.
	— Така ли? Какво има?
	— Майка там ли е? Може ли да те чуе?
	— Не, сам съм — отговори баща му, при което погледна към жена си. Тя дойде да седне на табуретката до него и приближи глава до телефона.
	— Според теб майка много ли ще се разстрои, че съм скъсал с Джийн?
	— Ами… — провлачи глас баща му, докато махаше на жена си да спре да танцува из стаята. — Майка ти винаги е харесвала Джийн. Всъщност всички я обожаваме, но…
	— Но какво?
	— Нито аз, нито майка ти я виждаме да живее в Едилин.
	„Джема! Джема!“ — викаше беззвучно Алия на съпруга си.
	— Виж, сине, на твое място не бих унивал. Разделите са част от живота. Спомням си как в университета…
	Алия го изгледа заплашително.
	Грини прочисти гърло.
	— Днес играх голф с Хенри Шоу и той каза, че вчера си бил у Майк и Сара.
	— Че то не е тайна.
	— Освен това ми каза, че хубавата малка Джема ти била толкова ядосана, че не ти говорела.
	Алия погледна ужасено мъжа си — това тя не го знаеше. Посегна да му измъкне телефона, но съпругът й го задържа далеч от нея. После стана от стола и й обърна гръб.
	— Казвам само, че не е хубаво да се държиш зле с един служител и да го ядосваш. По-добре да…
	— Одобрихме се — прекъсна го Колин.
	— Одобрихте се? Какво значи това?
	— Хайде, татко, не си чак толкова стар. С Джема се сдобрихме.
	Грини се обърна към жена си и стисна победоносно юмрук.
	— Радвам се да го чуя. Хенри каза, че Джема е изнесла някакво боксово представление. Така ли е?
	— О, да — отвърна многозначително Колин.
	— Жалко, че съм го пропуснал — каза Грини.
	Алия се намръщи и му посочи пръстена на лявата си ръка. Той я изгледа невярващо, после се обърна на другата страна.
	— Значи сега с Джема сте в добри отношения? — попита.
	— Приятели сме — отвърна Колин. — Друго от мен няма да измъкнеш. Случайно да си я виждал през последните един-два часа?
	— Не. Не е ли с теб?
	— В момента не. Мислех, че се е върнала в къщата за гости, но не си вдига телефона.
	Грини си пое дълбоко дъх, както винаги когато се канеше да държи реч.
	— Виж, сине, Джема е млада, хубава и е свежа тръпка за хората тук, ако разбираш какво имам предвид? Често я виждат с младия доктор Трис. Ако бях на твое място, щях по-скоро да й разкрия чувствата си. Не искам от много чудене да изпуснеш шанса си.
	— Искаш да кажеш да побързам да я обявя за своя?
	— Точно това искам да кажа.
	— Мама е там при теб, нали? И ти натяква да й помогнеш да ожени едно от децата?
	— Позна, момчето ми. Право в целта.
	— Майка не я е грижа за кого ще се оженя, стига да се оженя, нали?
	— Мисля, че грижата е най-вече за крайния резултат.
	— Пак ли за внуците? — простена Колин. — Ще ми се Ариел да се върне и майка да се заеме с нея.
	— Ти си най-големият, така че отговорността пада на твоите плещи — каза баща му, като гледаше жена си, която кимаше одобрително.
	— Старая се, татко. Ще провериш ли дали Джема се е прибрала жива и здрава?
	— Разбира се — отговори той, после се поколеба. — Мислиш ли, че Джийн… Тя дали…
	— … ще дойде да ти сготви? Сигурно, но може да ти сипе антифриз.
	— Много жалко. Много, много жалко. А Джема дали може…
	— Не, не може да готви. Лека нощ, татко.
	— Лека нощ, сине.
	Колин стана от леглото и тръгна към кухнята, клатейки глава при мисълта за разговора и майка му, която подслушваше. Знаеше, че в хладилника няма нищо, но все пак погледна.
	Вътре намери не само неотворената бутилка шампанско от Тес, но и храна. Джема беше заредила хладилника и беше оставила бележка. Вътре в хладилника, засмя се той. Вече го познаваше прекалено добре.
C>
	„Прекарах чудесно в магазина. Ще ти разкажа по-късно. Наспи се добре.
@	Джема“
C$
	Колин занесе храната на плота, седна и вечеря пилешко, броколи и голям печен картоф, придружени с бира направо от бутилката.
	Когато чу сигнала на телефона си, го грабна с надеждата, че е Джема. Съобщението обаче беше от Сара.
C>
	„Чу ли какво е направила днес Джема с господин Ланг?“
C$
	Той веднага избра Сара, която вдигна още при първото позвъняване.
	— Разкажи ми всичко — каза й.
	— Искам, обаче Майк не позволява. Джема трябвало да ти каже. Дали така ще се съберете?
	— Не ми се прави на глупава! Сигурно и Люк, и Рамзи са ти казали, че днес с Джема купихме мебели. Вече се събрахме. Ланг нали не е извъртял някой номер на Джема?
	— Успокой се. Сега Ланг е толкова влюбен в нея, че само дето не се наложи Майк да му дава транквилант.
	— Влюбен ли? Какво е станало?
	— Ами аз не бях там, но… о-па! Спипаха ме. Не можеш да се бъркаш в чуждите работи, когато мъжът ти е детектив. Изчакай една минута.
	Колин чу как Майк й казва нещо с ниския си глас.
	— Мъжът ми казва, че утре сутринта те чака във фитнеса в шест и половина. Тогава Джема щяла да ти разкаже всичко. Сега затварям, за да не ми се изплъзне още някоя дума от устата. Утре си тръгваме, затова ми се обади да ми кажеш какво става с обира. Лека нощ.
	Колин избра номера на Джема, но отново се включи гласовата поща. Остави й съобщение: научил, че го е зарязала заради Ланг. Половин час по-късно, след като се изкъпа, отново провери телефона си, но от Джема нямаше новини.
	Накрая получи съобщение от баща си, че Джема е добре, спи и не иска да я будят. Колин си легна и заспа усмихнат.


>	19

	След като Колин тръгна да разследва обира, Джема си взе душ и смени чаршафите. После се зачуди дали да остане да го чака, или да се прибере.
	Докато се разхождаше из къщата, гледаше дървените части и си мислеше за новите мебели. Дали тя щеше да ги използва? Щеше ли някога да живее в такава хубава къща?
	Спомни си онова, което Колин й беше разказал за Джийн. Би трябвало да му съчувства. Джийн му беше казала такива болезнени неща. От друга страна, би трябвало да съчувства и на нея.
	Само че не изпитваше нищо от това, което би трябвало. Дори се радваше на станалото, радваше се, че Колин скъса с Джийн и сега… Сега какво? Беше неин ли?
	Ама че глупаво. Никой не принадлежеше на никого. Поне тя никога не беше имала чувството, че притежава друг човек. Не, Джема беше независима, господарка на съдбата си, притежателка основно на онова, което се намираше в главата й.
	Седна на един от столовете в кухнята. Всъщност, откакто баща й почина, не „принадлежеше“ на никого.
	Изведнъж си спомни как преди време „най-съкровеното“ й желание беше да намери място, където да се чувства у дома. Не беше ли Едилин това място? Още от деня, в който пристигна, градът сякаш я плени. Запозна се е много хора, но това не беше всичко. Все едно й бяха дали ключ за града.
	За краткото време, откакто живееше тук, разбра, че Едилин се дели на две: от една страна, бяха така наречените „новодошли“, от друга — семействата Фрейзиър, Макдауъл, Конър и другите потомци на основателите на града.
	Джема се чувстваше към втората група, но не само защото беше отседнала у Фрейзиър. Сигурно имаше и нещо друго. Ами ако беше поискала да стои настрана от семейството или да се сближи с някои от младите жени, с които се запозна в магазина на Ели?
	Но сякаш не й бяха оставили избор. Сякаш някой… Не искаше да признае какво й минава през ума.
	Сякаш съкровеното й желание да намери място, което да нарече свое, е било чуто. Но от какво? От Камъка на желанията? Мисълта я накара да се разсмее.
	Отвори хладилника и видя, че вътре има само шампанско. Взе връзката ключове, закачена на стената. Можеше поне да купи храна за Колин. Надяваше се пикапът в гаража да не е допълнително оптимизиран а ла Фрейзиър и превърнат в мощен звяр.
	Докато излизаше на задна скорост от гаража, с удоволствие установи, че автомобилът си е стандартен. Каква смехотворна мисъл — да се сбъдне нейното желание.
	После обаче се сети какво беше записал Колин в дневника си.
	Действа и при госпожите Фрейзиър.
	Ами ако Камъкът изпълняваше желанията и на жени, които щяха да носят фамилията Фрейзиър? Само че как можеше камъкът да знае такова нещо? От друга страна, каза си тя, ако един камък може да изпълнява желания — нещо невъзможно — и ги прочетеше в сърцето на човека — пълен абсурд! — то тогава той познаваше бъдещето.
	Докато размишляваше за това, Джема пазаруваше в супермаркета. Не беше сигурна какво обича Колин, освен говеждо, но не беше трудно да се досети. Взе едно голямо прясно изпечено пиле и го сложи при останалите покупки.
	Докато стигне до дъното на магазина, количката й беше почти пълна. Оставаше да вземе само колбас. На щанда нямаше никого, но затова пък отсреща, облегнат на рафта между пътеките, стоеше изключително странен мъж — висок под метър и шейсет, набит, с голяма кръгла глава, сякаш без врат. Заради огромните си очи и малка уста приличаше на кръстоска между гном и Ам-Гъл. Кожата му беше розова и сравнително стегната, с малко бръчки. Можеше да е и на четирийсет, и на сто и десет години.
	Изведнъж Джема се сети: това беше скандалният господин Ланг. Незнайно защо той й стана симпатичен. Прииска й се да седне и да си поприказва с него, да го опознае.
	Дори и без да го познава обаче, виждаше, че човекът е притеснен. Въпреки пълнотата си той се движеше пъргаво, поглеждайки ту от едната, ту от другата страна на щанда с рафтове.
	Джема се приближи до него.
	— Какво има? — попита тя без предисловие. Прииска й се едва ли не да го защити.
	— Ще ме видят — каза той дълбоко и гърлено като човек, който рядко използва гласа си.
	Джема не губи време да пита кой; погледна към пътеката вляво и видя три жени, облечени, сякаш се връщаха от църква. Изглежда, обсъждаха задълбочено буркан с конфитюр. На пътеката вдясно стояха други две жени с подобни одежди, които разглеждаха етикета на консервена кутия супа. Който и път да избереше, господин Ланг нямаше как да се измъкне незабелязано.
	Джема отново сведе поглед към дребния човечец, който пристъпваше от крак на крак в отчаяното си желание да избяга.
	Тя бързо прецени. Дали не можеше да го скрие с тялото си и така да го изведе от магазина? Ако беше зима, щеше да го наметне с палто, но сега не разполагаше с нищо.
	Закрилническият й инстинкт нарастваше с всяка изминала секунда. Трябваше да го предпази, просто трябваше! Ако имаше меч, щеше да застане отпред и да го размаха.
	Обърна се и видя един млад служител с огромен празен кашон от кухненска хартия.
	Без да мисли, Джема изтича до младежа и грабна кашона. Господин Ланг явно й беше прочел мислите, защото се сниши и тя го покри с кашона.
	След няколко секунди петте жени стигнаха края на щанда с рафтове и при вида на кашона спряха.
	— Ели няма навика да държи така разхвърляно — каза едната.
	— Нивото на обслужването падна през последните години — отбеляза втората.
	— Да не би Ели да има финансови затруднения?
	— За бога! — възкликна най-високата. — Сигурно някой служител е зарязал кашона тук. Вината не е на Ели. Дайте да го преместим.
	Джема застана пред кашона.
	— Мисля, че под него има нещо разлято — каза бързо тя. — Гледайте да не си изцапате обувките.
	— Дано да не е токсично — отбеляза една жена.
	Джема се опасяваше, че може да унищожи репутацията на Ели.
	— Май е счупена бутилка кленов сироп — обясни.
	— Сигурно е момчето на Хосингър — каза една жена с розова рокля. — Току-що го видях с майка му. Това дете никога не слуша.
	— Кой ще ни обслужи? — попита друга. — Някой трябва да ми нареже малко шунка. — Жената натисна звънеца върху витрината.
	Джема застана между жените и щанда. Трябваше да гледа работниците в магазина да не вдигнат кашона.
	Когато Ели се появи, Джема се чудеше как да й даде знак, че има нужда от съдействие. Жените веднага се заоплакваха от големия кашон пред витрината. В това време Джема се промъкна зад тях и размаха ръце, за да привлече вниманието на Ели, после посочи кутията и каза беззвучно „Не“.
	Една жена се обърна назад и тя свали ръце.
	— Какво ще желаете днес, дами? — попита невъзмутимо Ели. — Рибата току-що дойде.
	Наложи й се да изслуша оплакванията за блокираната пътека, които трябваше да прозвучат конструктивно и дори загрижено, само дето не се получи. Когато Ели ги попита какво ще искат, една от жените погледна Джема, сякаш се чудеше коя е, и каза, че тя била първа.
	Джема сложи собственически ръка на кашона и отвърна, че още не е решила.
	Ели обслужи и отпрати жените за рекордно бързо време. Когато една от тях взе да разсъждава върху цената, тя „се сети“, че точно днес продуктът бил на половин цена.
	Щом жените си тръгнаха, Ели излезе пред щанда и каза на един служител да върви след клиентките и да гледа да не се върнат.
	— Какво си хванала? — обърна се после към Джема. — Моля те, кажи ми, че не е плъх.
	Джема се засмя дяволито, след което двете вдигнаха кашона. На пода, с кръстосани крака и доволно изражение, седеше господин Ланг.
	— Шедьовър на рециклирането — пошегува се Ели и разсмя младата жена.
	Господин Ланг се изправи пъргаво като младеж и хвърли поглед към Джема. Направи крачка към изхода, но после се обърна и, преди да си тръгне, й благодари.
	— Май досега не съм го чувала да благодари някому — отбеляза Ели и кимна на един служител да прибере кашона.
	— Ще ми кажеш ли за какво беше цялата работа? — попита Джема.
	— Ланг се боеше, че жените ще го видят, нали?
	— Все едно го преследваха с пушки в ръка.
	— Ако на някого му трябва пушка, това съм аз — изсмя се собственичката на магазина. — При цените, които ми иска за продукцията си. Както и да е, Ланг познава местната история още до трийсетте години на двайсети век. Много хора го търсят, за да проучи предците им.
	— Специалист по родословие ли е?
	— Ха! Ланг просто си вре носа навсякъде. Подслушва и шпионира хората.
	— Не е много любезно — отбеляза Джема.
	— Ланг не се интересува дали е любезен.
	— А жените кои бяха?
	— От Съюза на дамите в Едилин. Искат той да говори на следващата им среща.
	— Това не е ли чест за него? Или се притеснява да говори пред публика?
	— Притеснява се да го виждат. Предпочита да не го разпознават. Само да имаше начин да е невидим. Разпознават ли го хората, няма да може да ги шпионира. Преди местните малко се страхуваха от него и това много му харесваше, но сега е едва ли не знаменитост. — Ели се усмихна. — Когато миналата есен дъщеря ми хвана няколко престъпници, без да иска направи Ланг почтен човек. Толкова е хубаво да го гледаш нещастен.
	— Звучи зловещо — каза Джема, но не можа да сдържи усмивката си при задоволството на жената.
	— За него може много да се разказва — махна с ръка Ели. — Е, какво ти трябва?
	— Знаеш ли какъв колбас обича Колин?
	— Естествено — усмихна се Ели и отиде зад щанда да нареже и да опакова колбаса. — Значи си завоювала и Колин, и Ланг? — попита с широка усмивка и дяволито пламъче в очите. — Добре дошла в Едилин, Джема. Е, аз лично разбрах, че мястото ти е тук, още щом те видях.
	— Благодаря — отвърна Джема. Ели беше изразила онова, което самата тя си мислеше.
	Върна се в къщата на Колин и прибра продуктите в хладилника. Случилото се в магазина не й излизаше от ума. Щом беше такъв опитен шпионин, този господин Ланг можеше да й помогне да сглоби пъзела и да разгадае историята на Джулиан, Уини и Тамсен.
	Колин още не се бе върнал и понеже нямаше навика да й казва кога ще се прибере, Джема реши да отиде до имението на Фрейзиър. Разстоянието дотам беше около пет километра и навън вече се здрачаваше, но тя имаше нужда да помисли.
	Когато се прибра в къщата, която сега й беше нещо като дом, произнесе високо:
	— Искам да разбера какво е писала Тамсен за теб. Тоест за камъка.
	Подобна постъпка изглеждаше абсурдна, но тя не успя да се сдържи. Или пък искаше да види дали има нещо вярно в историята с Камъка на желанията.
	Двайсет минути по-късно Шеймъс, най-малкият син в семейството, се обърна в съня си и бутна от нощното шкафче любимия си комплект за рисуване — дървена кутия, която беше намерил сред вещите, докарани от Англия. Беше извадил от нея старите книжа и ги беше оставил в къщата за гости. Кутията беше красива и отговаряше идеално на скицника му, а Рейчъл му беше направила гнезда от плат за моливите. Върху дървения капак имаше резбовано изображение на дърво. Според Лани то приличало на дъба на градския площад. Според баща му обаче кутията била толкова стара, че дървото на нея отдавна било загинало.
	Шеймъс много беше харесал кутията и след като майка му позволи да я задържи, почти не се разделяше с нея.
	Нямаше да се зарадва, когато на сутринта видеше, че се е повредила при падането. Там, където се беше откъртило парче дърво, се виждаха скрити стари книжа.


>	20.

	В шест и половина на следващата сутрин Джема беше пред залата за фитнес на Майк. Тъкмо се чудеше дали Колин си спомня за срещата им, когато той й отвори вратата. Носеше черен потник, разкриващ мускулите му, и изглеждаше много добре. Джема усети как през тялото й минава искра и й се прииска да го поведе за ръка към колата.
	Колин прочете мислите й.
	— И аз така — прошепна, после отстъпи назад.
	Зад него беше Майк, който погледна единия и другия.
	— Ще тренирате ли или да ви оставим насаме?
	— Ще тренираме, учителю! — извика Джема.
	— Вече си й ясен — каза Колин на Майк.
	Той не се усмихна. Ако имаше нещо, което приемаше напълно сериозно, това бяха тренировките.
	В първия момент Джема не знаеше какво точно да прави. Още преди години беше разбрала, че да ходиш на фитнес с приятеля си е лоша идея. Първо той искаше да покаже, че знае повече от нея, и започваше да й обяснява какво да прави и как. Веднъж един състудент, с когото беше излязла предната вечер, й подаде две гирички от един килограм и й показа как да тренира за бицепс. „Ако са ти прекалено тежки, кажи и ще ти намеря по-леки.“
	Джема взе два дъмбела от десет килограма и се залови да тренира. Той веднага си тръгна, а после в университета я избягваше.
	Майк реши дилемата й.
	— Свикнала си да работиш с треньор, нали? — попита.
	— Да. Обикновено тренирахме в група. Момчетата ми липсват.
	Колин явно разбра и се отдалечи. Това, че нямаше да се прави на мъжкар и да я командва, само го издигна в очите й.
	Отначало тя и Майк се захванаха с кардио, после с тежести и накрая с бокс. От време на време поглеждаше към Колин, който тренираше сам.
	Силата му беше смайваща! За повдигане на онази щанга щяха да са необходими трима мъже със среден ръст. Повечето щяха да си извадят рамото при неговите упражнения по мъртва тяга.
	Майк я видя, че го гледа.
	— Днес вдига малко — каза тихо. — Когато с братята му дойдат и започнат да се състезават… По-силни са от някои професионалисти.
	— Ще ми се да го видя — отвърна Джема и стана от седалката за щангите.
	Майк каза на Колин да дойде да се боксира с Джема на негово място.
	— Майк, знаеш, че мога само да вдигам и пускам тежести — каза той.
	— Да не те е страх от нея, Фрейзиър?
	— Уплашен съм до смърт — отвърна Колин, загледан в младата жена.
	Майк даде на Колин да сложи кожените лапи, после задържа ръкавиците на Джема, докато тя пъхне ръце в тях.
	Колин и Джема се гледаха няколко секунди, след което той вдигна ръце в готовност.
	— Покажи какво можеш — каза й.
	Джема се поколеба. Колин не беше тренирал бокс и нямаше да знае как да отблъсква ударите й, а тя не искаше да го нарани. Колкото и да беше силен, кожата на всеки човек беше уязвима. Ударите й с юмрук бяха доста леки, но все пак достатъчно силни, за да произведат онова плющене, което боксьорите толкова обичаха.
	Колин отстъпи назад и я изгледа презрително.
	— Това ли е всичко? Ами ритането? Да не би да си забравила как се прави? — попита. — Така мило ли се отнасяш с мъж, който е преспал набързо с теб и те е забравил? — подметка и й намигна.
	Джема знаеше, че той се опитва да я предизвика да го удари — и успя.
	— Сложи страничната подложка — каза сериозно тя.
	— Мързи ме. — Усмихна й се насмешливо. — Нима мъник като теб може да ме нарани.
	Без да се замисля, Джема се завъртя и му нанесе заден ритник в корема. После, за да му отвлече вниманието, симулира преден ритник и с всичка сила го удари с юмрук в челюстта. Досега не беше изпробвала това движение върху човек, а само срещу чувал, но го беше наблюдавала на ринга и противникът винаги падаше.
	Колин залитна назад, после се наведе напред и се облегна с ръце на коленете, опитвайки се да диша нормално.
	Майк, който през цялото време ги наблюдаваше, взе да се смее.
	— По-добре не я вбесявай!
	— Да, виждам — каза Колин, изправи се и раздвижи челюст.
	— Аз не… — опита се да обясни Джема.
	— Ако вземеш да се извиняваш, ще ти прибера химикалките — каза й Колин.
	Тя не се усмихна.
	— Досега не съм причинявала такова нещо на човек и…
	Колин тръгна към нея и тя направи крачка назад. Не би оживяла, ако той я удареше!
	Извисявайки се над нея, Колин я изгледа уж заплашително, после внезапно я грабна и я вдигна все едно е щанга. Когато я завъртя, тя запищя.
	Точно тогава на вратата се появиха Люк и Рамзи.
	— Махам се оттук — каза Рамзи, като видя Джема високо във въздуха, и понечи да си тръгне.
	Люк го спря.
	— Нали щеше да се боксираш с Джема? — попита.
	Колин я пусна на земята.
	— Хайде, момчета, хващайте се на работа — каза на двамата.
	Колин и Джема си тръгнаха чак след час. Тя се чувстваше много добре след тренировката.
	— Добре ли си? — попита той, когато стигнаха до колата й.
	— Въпросът е ти добре ли си? — Докосна челюстта му, която вече започваше да посинява. — Дали с целувка ще мине по-бързо? — промълви нежно, като го гледаше.
	Ако не беше посред бял ден в центъра на града, щеше да го придърпа на задната седалка в колата и да му се насити. Като видя как го гледа, Колин се приближи към нея, но Джема опря ръка в гърдите му и го спря.
	— По-добре да отидем вкъщи.
	— Права си — отвърна той и се отдръпна. — Трябва да си вземем душ и да се преоблечем. Да се видим в църквата в десет, става ли?
	— В църквата?
	— Да, в църквата — усмихна се той. — Нали ще дойдеш с мен?
	— Нали щяхме да крием, че имаме връзка?
	— Няма нужда. Снощи казах на майка и татко, че скъсах с Джийн. И че с теб вече сме двойка.
	Джема вдигна очи към небето.
	— Ще ме намразят.
	— Изключено. Даже като се замисля, май бяха доволни.
	— Доволни, че си скъсал с жена, която обичат, и си тръгнал с момиче, което едва познаваш?
	Колин не отговори, само продължи да я гледа.
	— Какво има? — попита Джема.
	— Майка ми.
	— Какво за нея?
	Колин се отърси от унеса си.
	— Нищо, просто тя е като стихия. Иска ли нещо, държи да го получи.
	— А това, което иска, е… — Джема направи крачка назад и вдигна ръце. — Рейчъл каза, че иска внуци. — Очите й се разшириха. — От мен! Та аз още не знам каква храна обичаш! Не съм готова за нещо повече. Имаме нужда да…
	Колин я целуна.
	— Знам — отвърна. — Да разговаряме, да се опознаем, такива неща. Нали знаеш къде е църквата? Не, чакай. Ще дойда да те взема и ще отидем заедно.
	— Така става прекалено сложно. Аз мога просто…
	— Права си, сложно е — прекъсна я той. — Ако живееше в моята къща, щеше да ни е много по-лесно.
	Целуна я бързо и се обърна да върви.
	— И дума не може да става за това! — извика, тя след него.
	Колин се обърна и тръгна заднешком по средата на улицата, разперил ръце.
	— Джема, какво повече искаш? Срещала ли си мъж, който върви заедно с цял град?
	— Точно това е проблемът — извика тя. — Ще трябва да живея с цял Едилин.
	— На мен ми звучи като идилия — отбеляза той, докато се качваше в джипа си.
	— Може би и на мен — каза тихо Джема и се качи в колата си.
	По целия път не спря да се усмихва.


	— Защо не ми каза, че ще вечеряме у родителите ти? — попита Джема.
	Двамата с Колин пътуваха с джипа към имението на Фрейзиър.
	— И аз не знаех. Сестра ми и приятелят й са долетели от Калифорния снощи. Въобще не ги очаквахме. Искам да ги видя и да те запозная с тях. Ще харесаш Франк. Той е най-добрият приятел на Майк. И двамата са полицаи пред пенсия и като теб си падат по бокс, ритане и такива работи. Хареса ли ти на църквата?
	— Хубаво беше — отвърна тя, докато мислеше върху думите му и сутрешното прекарване. — Хората сякаш…
	— Сякаш какво?
	— Сигурно греша, но сякаш изпитваха облекчение, че не съм Джийн.
	Колин се засмя.
	— Хората в Едилин не умеят да си прикриват чувствата.
	— Значи и ти мислиш, че не искат да си с висока, страхотна жена адвокат?
	Колин простена.
	— Няма да се намесвам в това! За мен си красива такава, каквато си. Джийн има труден характер, а и не е от хората, които ще отидат на местния панаир например. Като стана дума за това, по-добре си поръчай рокля при Сара още сега. Какъв средновековен образ искаш да играеш?
	— Някоя висока и страхотна. Сара ще може ли да направи роклята?
	Колин паркира, изключи двигателя и я погледна.
	— Какво всъщност те тревожи?
	— Страх ме е да се изправя пред майка ти. Всички от семейството ли ще са там?
	Колин хвърли поглед към паркираните наблизо пет-шест коли.
	— Да. Всички искат да видят Ариел и Франк. Дори Пери е тук, ти още не си се запознала с него. — Той хвана ръката й. — Джема, ако искаш, можем да отидем другаде. В интерес на истината обаче започвам да си мисля, че всички се радват, че скъсах с Джийн.
	— Приятелите ти може би, само че аз видях колко са близки Джийн и роднините ти и…
	Той целуна ръцете й.
	— Ако някой се държи хладно с теб, ще си тръгнем, съгласна ли си? Ще отидем у нас, ще ядем студено пилешко от голите си тела, а аз ще пия шампанско от пантофката ти. Добре ли звучи?
	— Идеята ми харесва. Какво ще кажеш да минем на този вариант?
	— И аз това си мисля — отвърна той и протегна ръце към нея.
	Точно тогава някой рязко почука на стъклото. Колин се обърна.
	До колата стоеше едър красив мъж, типичен Фрейзиър.
	Колин свали стъклото.
	— Всички сме тук и сме гладни, само че мама не ни дава да вечеряме, докато вие не дойдете. Това ли е прочутата Джема, за която не спират да ми говорят?
	— Джема, запознай се с брат ми Перигрийн, или Пери.
	Пери протегна ръка през Колин и стисна нейната.
	— Видях те на клипа в Ютюб и разбрах, че те бива в бокса. Аз съм борец, така че ако искаш да се научиш на борба, с удоволствие ще ти давам уроци. Много уроци.
	— Извади си ръката, преди да съм я счупил — каза му добродушно Колин.
	Пери се ухили, послуша го, после отвори вратата.
	— Хайде, че трябва да се връщам в Ричмънд, а Лани си има нова приятелка.
	— Лани вечно е с нова приятелка — каза брат му, докато излизаше от колата. Помогна на Джема да излезе и тримата се запътиха към къщата.
	На входната врата Пери спря и погледна Джема:
	— Надявам се, че си готова за това, което предстои. Мама е като свързана с турбодвигател, но никой не знае защо.
	Джема отстъпи назад, но Колин я придърпа обратно.
	— Аз съм тук — успокои я. — Има ли проблем, само ми кажи.
	— А каква е твоята майка, Джема? — попита ухилено Пери. — Какво си помисли тя за нашия Колин?
	— Майка се прекланя пред паметта на баща ми и сравнява всички мъже с него. Ще реши, че Колин е прекалено едър, работата му е прекалено опасна и ще му дръпне лекция за контрола върху оръжието.
	— Наистина ли? — попита разтревожено Колин.
	— Абсолютна истина.
	— Ще ми се да присъствам на запознанството ви — каза усмихнато Пери и отвори вратата.
	Първото впечатление на Джема беше, че в къщата цари весела суматоха. Госпожа Фрейзиър раздаваше заповеди наляво и надясно и всички сякаш говореха, смееха се и спореха едновременно. Бяха доста шумни.
	В един ъгъл стояха висока червенокоса красавица и мъж с нейния ръст и нос, който, изглежда, беше чупен няколко пъти. Това трябваше да е Франк. Дори под дрехите си личеше, че тялото му е стегнато като на Майк. Джема го поздрави с лека усмивка, както се полага между спортисти. Веднага след това госпожа Фрейзиър я хвана под ръка и тръгна да я представя на гостите.
	Красивата млада жена беше сестрата на Колин, а мъжът се казваше Франк Тисен.
	— Майк ми каза за теб — рече франк, като й стисна ръката. — Може да потренираме заедно някой път.
	— С удоволствие — отвърна тя.
	За нея беше чест да бъде канена от спортисти като Майк и Франк. Искаше й се да си поговори с Франк, но госпожа Фрейзиър я дръпна да вървят по-нататък.
	Беше ред на партньорката на Лани Каръл, която изглеждаше още по-объркана от Джема. Високата приятелка на Пери се казваше Елоиза и й се стори смътно позната. Рейчъл й беше казала, че сърцето на Пери е „заето“, но Джема се зачуди с какво може да го е пленила тази отегчена млада жена.
	— Тя е модел — съобщи й Рейчъл, която носеше поднос с ордьоври.
	— Да имаш нужда от помощ? — прошепна й Джема. — Моля те, кажи „да“.
	— Заповядай — отвърна икономката и тръгна към кухнята, следвана от Джема. — Добре дошла във Фрейзиърленд — каза, щом вратата се затвори. — Ще извадиш ли хляба от фурната?
	Джема взе ръкохватките и извади тавата с горещите хлебчета. Спомни си за вечерта, когато Джийн готвеше.
	— Сигурно съжаляват, че Джийн я няма да им сготви някое фантастично ястие. Не че онова, което ти…
	— Знам какво искаш да кажеш. Ще разбъркаш ли яденето в червената тенджера? Джийн създава ли ти проблеми?
	— Не, не съм чула нищо за нея. От семейството споменали ли са нещо?
	— Не, и точно това е интересното. Мислех, че ще се изговори много за това. А Джийн щеше да вдигне голяма врява. Много си пада по драмите.
	— Ами в града? — попита Джема. — Какво разправят хората за раздялата им?
	— Не съм чула никаква клюка. Всички говорят как Колин е купил къщата на Люк и често го виждат с теб.
	Джема простена.
	— Всичко се развива прекалено бързо — възкликна. Не искаше да говорят за нея, затова смени темата: — Значи тази манекенка е пленила сърцето на Пери?
	Рейчъл изпусна на пода купата, която шумно издрънча. Лицето й беше аленочервено и Джема я зяпна. Явно не друга, а Рейчъл искаше сърцето на Пери.
	— Ти… — започна Джема.
	— Само да си казала думичка, и ще ти сложа отрова във вечерята. Не трябваше да споменавам нищо.
	— Знам, че не сме в първи клас, но Пери знае ли за… чувствата ти към него?
	— Пери дори не знае, че съществувам. Нали виждаш какви жени харесва.
	— Да, разбирам. Но пък когато се запознах с Джийн, реших, че Колин харесва такива като нея. А сега… — сви рамене тя.
	Рейчъл спря за момент с похлупака на тенджерата в ръка.
	— Фрейзиърови са потомствени богаташи от висшата класа на Америка. Такива като тях не се влюбват в прислугата.
	— Пожелай си го на Камъка на желанията като другите в Едилин — пошегува се Джема, за да разведри обстановката.
	— Да не мислиш, че не съм? Откакто чух историята, само за това си мисля.
	— Целият град ли знае за Камъка? — попита ужасено Джема.
	— Не. Само седемте семейства. Ако и други научат, ще обсадят къщата. Аз разбрах само защото госпожа Фрейзиър все хленчи, че няма внуци.
	— Не ми напомняй. Много стриктно си пия противозачатъчните.
	„Освен първия път“ — помисли си тя, но това не го спомена.
	— Можеш ли да пасираш картофите с миксера? — попита Рейчъл.
	— Разбира се. Само ми кажи къде е.
	След минута Джема вече беше с престилка и бъркаше огромна купа с варени картофи.
	Когато Рейчъл излезе, в кухнята дойде господин Фрейзиър. Той седна на стол от другата страна на барплота и опита от подноса с маслини и сирена, приготвен от Рейчъл.
	— Исках да ви питам нещо — каза Джема, като изключи миксера.
	— Какво? — попита предпазливо той, сякаш се опасяваше от въпроса.
	— Дали наистина са пратили техник за един счупен вал, или от „Ролс-ройс“ са си го измислили?
	Господин Фрейзиър се засмя:
	— И аз съм се чудил. Ти какво мислиш?
	— Баща ми каза, че било вярно. Колко ролс-ройса имате?
	— Един ролс и едно бентли.
	Вратата на кухнята се отвори и влезе Пери.
	— Знаех си, че ще те заваря тук — обърна се той към баща си, после погледна към Джема. — Значи все пак можеш да готвиш.
	— Мога да натисна бутона на миксера и да го използвам за картофите, сварени от Рейчъл.
	— Аз и толкова не мога — отвърна той. — А ти, татко?
	— Аз съм още по-зле. Мислех, че картофеното пюре се продава в кутия.
	— Всъщност се продава в скоростна кутия — заяви тържествено Джема.
	— Не е скоростна кутия, а колянов вал — поясни Пери.
	— Задвижван от бутала — добави господин Фрейзиър.
	Вратата се отвори и влезе Шеймъс, най-малкият син, с комплекта си за рисуване в ръка.
	— Много ти е шумно ли там? — попита го Джема.
	— Ариел — отвърна той и седна до баща си и брат си.
	Джема разбърка картофите с една голяма лъжица, която заприлича на гигантска близалка, и я подаде на Шеймъс.
	— Ей! — извикаха в един глас Пери и господин Фрейзиър.
	Младата жена започна да отваря чекмеджетата. Намери други лъжици, гребна с тях от картофеното пюре и даде по една на двамата. После видя залепената с тиксо кутия на Шеймъс.
	— Какво стана? — попита тя.
	— Счупи се — отвърна той, докато ближеше лъжицата.
	— Какъв словоохотлив син имам — отбеляза господин Фрейзиър, който също беше зает да ближе лъжицата.
	— Виж ти! — каза току-що влезлият Лани при вида на баща си и братята си, седнали около барплота с близалки от картофено пюре в ръце.
	Джема взе още една лъжица, напълни я и му я подаде. Лани зае последния свободен стол на барплота.
	— Та каква е темата на разговора? — попита той.
	— Не знам — отвърна Пери.
	— Питай Шеймъс — предложи господин Фрейзиър. — Той води разговора.
	Вратата се отвори за пореден път, само че този път се блъсна в стената.
	— О-о — каза господин Фрейзиър и бързо избърса лъжицата си. — Този звук ми е познат.
	Госпожа Фрейзиър стоеше изправена в целия си ръст.
	— Всички вън! Ти също, Джема. Повече никакво криене в кухнята — нареди тя.
	Джема си свали престилката и изтича след оттеглящите се мъже. Госпожа Фрейзиър обаче хвана ръката й и я целуна по бузата.
	— Добре дошла, Джема — каза мило. — И благодаря.
	— Няма за какво. Само им дадох малко от картофеното пюре.
	— Не, благодаря ти за Колин. Не съм го виждала да се усмихва толкова от… откакто завърши университета.
	— Съжалявам за Джийн. Знам колко много я харесвате всички.
	— Джийн е като шампанското. Колкото и да е изтънчено едно вино, не можеш да живееш на него. — Госпожа Фрейзиър се усмихна. — Ирландците обаче са доказали, че, общо взето, можеш да живееш на картофи. Върви сега!
	— Да, госпожо. — Джема също се усмихна. Притеснението й почти изчезна, макар че не знаеше как точно да тълкува аналогията с виното и картофите.
	Всичките единайсет души заеха местата си на масата, отрупана с огромни купи и подноси храна. Джема скоро установи, че е център на вниманието. С изключение на Шеймъс и Колин всички от семейството я обсипаха с въпроси за проучването й, къде е отрасла, какво иска да прави в бъдеще.
	Едва успяваше да отговори на всички. Пък и не й се искаше да говори за себе си, защото се боеше да не питат за нея и Колин; прекалено рано беше за това.
	След няколко минути разпит Джема взе да разказва за първия Шеймъс Фрейзиър, който дошъл в Америка от Шотландия през седемдесетте години на осемнайсети век.
	— Жена му, графинята — каза тя, — написала писмо, в което говори за каретата, която той направил за красивата Едилин Харкорт. — Всички се хранеха мълчаливо и я слушаха. — Била жълта с черни седалки и госпожа Харкорт я наричала „пчела“.
	Чу се ахване и всички, включително и Джема, погледнаха господин Фрейзиър, който обаче не даде никакво обяснение за реакцията си.
	— Продължавай — каза той. — Какво друго пише в писмото?
	— Прудънс — аристократичната съпруга на Шеймъс — казва, че каретата трябвало да разведри Едилин, когато и последното й дете се оженило и напуснало дома.
	— Разбирам я! — възкликна госпожа Фрейзиър и изгледа петте си пораснали деца. — Продължавай, Джема.
	— Госпожа Фрейзиър — първата, имам предвид, — казва, че Шеймъс сложил гравирана табелка под седалката, но се съмнявал някой някога да я види.
	За ужас на Джема Лани и Шеймъс станаха от масата.
	— Шеймъс! — предупреди господин Фрейзиър.
	Младежът грабна няколко хлебчета и излезе.
	Джема погледна въпросително Колин.
	— Татко държи много стари вагони и карети в склад зад къщата. Една от най-хубавите е жълта с черни седалки. Шеймъс иска да види дали ще намери табелката.
	— Не се ли сети да ми кажеш, че имаш скрити карети от осемнайсети век? Можеха да ми послужат за информация — укори го Джема, без да се замисли. После си спомни къде е и погледна към останалите. — Извинете ме. Не исках да…
	Всички от семейството започнаха да се смеят, а Лани тупна Колин по гърба.
	— Брат ни обича да си има тайни — каза той.
	— Вместо да раздрънква всичко — отвърна Колин и всички отново се заприказваха.
	До Джема седеше Франк, но досега тя не беше успяла да си размени и една дума с него. От другата му страна беше Ариел.
	— Джема — попита тя, навеждайки се напред, — искаш ли да им отвлека вниманието от теб?
	— Можеш ли?
	Тя видя как Ариел извади от джоба на панталона си диамантен пръстен и го сложи на пръста си под масата.
	— Това ще свърши работа — каза мило Джема и не се сдържа да не поздрави Франк с целувка по бузата.
	Всички замлъкнаха.
	— Колин, май имаш съперник — обади се Пери.
	Сега беше ред на Колин да изгледа въпросително Джема.
	Ариел протегна лявата си ръка към майка си, седнала в края на масата.
	— Мамо, ще ми подадеш ли морковите?
	Никой не й обърна внимание — с изключение на госпожа Фрейзиър. Тя изписка и дръпна ръката на дъщеря си толкова силно, че Ариел за малко да се просне върху купата със зелето.
	— Какво става, Алия? — попита господин Фрейзиър.
	Госпожа Фрейзиър вече беше издърпала Ариел от стола й и сега я прегръщаше, целуваше я и плачеше.
	Останалите седяха и гледаха смаяно двете жени. Ариел изясни какво става, като размаха лявата си ръка, на която проблясваше пръстенът.
	Господин Фрейзиър, очевидно зарадван, погледна Франк.
	— Ще ти понесе ли да си част от нашето семейство? — попита.
	— Надявам се да оцелея — отвърна Франк. — Знам, че сега не е моментът, но искам да купя онази твоя стара сграда в края на пътя „Мактърн“. С Майк мислим, че мястото е подходящо да си направим зала за фитнес.
	— Твоя е — каза господин Фрейзиър. — И не искам да чувам нищо за плащане.
	— Не мога да…
	— Може — намеси се високо Ариел и се откъсна от майка си. — Някой иска ли да види пръстена?
	Всички жени изявиха желание и дори приятелката манекенка на Пери се оживи.
	— Татко, искам най-голямата и най-скъпата сватба, вдигана някога в този град. И Сара Шоу да ми бъде шаферка.
	— Ако си казала първо на нея… — започна госпожа Фрейзиър.
	Ариел прегърна майка си.
	— Ти си първата, която научава — каза й.
	— Не се налага да се жените, нали? — попита майка й е такава надежда в гласа, че всички отново се засмяха.
	— Не, мамо, не съм бременна — отвърна Ариел. — Нали ти казах, че първо ще си довърша специализацията. С Франк ще мислим за деца, когато се върнем в Едилин и започна да работя като лекар.
	Госпожа Фрейзиър погледна Франк, който вдигна ръце в знак, че се предава.
	— Аз съм на ваша страна — каза й той. — Да не мислите, че исках Майк да ме изпревари с децата?
	— Колин, помогни ми — обърна се Ариел към брат си.
	Той погледна към Джема.
	— Съжалявам, но и аз съм на страната на мама. И на мен ми харесва идеята за семейство.
	Джема забоде поглед в чинията си, а другите две момичета я изгледаха любопитно.
	Рейчъл отвори вратата е трясък и така я спаси от положението.
	— В кухнята има шест сладкиша и който ми помогне да разчистя, получава парче — обяви тя и излезе.
	Всички, освен Ариел и майка й се захванаха да разтребват масата.
	Колин застана зад Джема с куп чинии в големите си ръце.
	— Съжалявам, ако те поставих в неудобно положение — каза й.
	— Можеш да се реваншираш, като ми покажеш каретите.
	— С удоволствие. — Той се наведе към нея. — Какво ще кажеш да свием по едно парче сладкиш и да отидем да ги видим? — После добави още по-тихо: — Някога правила ли си любов в карета от осемнайсети век?
	— Ами ти?
	— Не, но съм си го представял в подробности.
	— Обичам да осъществявам фантазии — прошепна тя, докато вървяха към кухнята.
	— Любимият му сладкиш е във фурната — каза й тихо Рейчъл. — След новината на Ариел никой няма да забележи, че ви няма.
	— Ти си ми новата най-добра приятелка — отвърна Джема.
	Отвори фурната и се зачуди какъв сладкиш обича най-много Колин. После се сети, че е боровинковият.
	— Готова ли си? — Наведе се той над нея.
	Както беше предположила Рейчъл, всички се бяха скупчили около Ариел и Франк, така че Джема и Колин успяха да се измъкнат незабелязано през задната врата. Тя го последва до четирите пикапа, строени на поляната.
	— Избери си един — предложи Колин.
	Тя посочи един обикновен зелен.
	— Страхливка — каза той, сочейки към другите, които бяха оптимизирани.
	Не успяха да стигнат до склада с каретите. Спряха в къщата на Джема да си вземат вилици за сладкиша, спогледаха се и се втурнаха към спалнята, събличайки се по пътя.
	Желаеха се още от сутринта. След часовете, когато си шепнеха и докосваха ръцете си, най-сетне бяха сами; копнежът беше станал непоносим.
	Гола, Джема се отпусна по гръб на леглото с Колин. Той долепи устни към нейните и проникна в нея.
	Тя се наслаждаваше на едрото му тяло, на усещането да го докосва с ръце. Обичаше да чувства силата му, бедрата му между своите.
	Откъснаха се един от друг чак след час, изпотени и доволни.
	— Да знаеш, че това е моят любим десерт — промълви тя.
	— Още не си опитала боровинковия сладкиш на Рейчъл — каза той и тръгна към кухнята.
	Джема се загледа в голото му тяло.
	Той се върна със сладкиша и една голяма вилица и седна до нея. Опита го и преглътна.
	— Фантастичен е — обяви.
	Наведе се и целуна Джема по устата. Тя протегна ръце да го прегърне, но той се дръпна.
	— Не, не, още не. Още сравнявам. — Лапна второ парче от сладкиша. — Да, много е хубав. И ти, и сладкишът имате своите достойнства. Не мога да реша.
	— О, така ли? — Тя му взе вилицата с парчето сладкиш и го поднесе към устата си, но остави горещото, сочно и сладко парче да падне върху голата й гърда. — О! И сега как ще го махна?
	Колин остави чинията на нощното шкафче и се обърна към нея.
	— Ще е жалко да го похабим.
	— Нали? — съгласи се Джема.
	В следващия миг двамата отново преплетоха тела и се зацелуваха.
	След трийсет минути Колин се претърколи по гръб.
	— Ти печелиш — едва успя да изрече.
	— Не чух добре.
	— Ти си по-вкусна от всички сладкиши. — Притегли я към себе си и я гушна като плюшена играчка. — Мисля, че… — промълви, но не довърши.
	Джема се подпря на лакът и видя, че той спи. На нея не й се спеше, затова стана тихо и отиде да си вземе душ. Никога не се беше чувствала толкова щастлива.


>	21.

	В края на седмицата Джема имаше чувството, че е на път да стане като онези жени, които ненавиждаше. Години наред беше наблюдавала как нейни добри приятелки започват да правят всичко с мъжа до себе си. И всеки път се шокираше, най-вече от внезапността на промяната. И тя, и приятелките й ходеха по срещи и после обсъждаха добре или зле е минала срещата.
	Само че един ден някоя приятелка започваше да говори в множествено число. Отначало всичко изглеждаше съвсем невинно. Джема я питаше дали иска да отидат някъде в събота, а приятелката й казваше: „Трябва да видя какво ще правим този уикенд.“
	При първия такъв случай Джема не забеляза промяната и се оказа неподготвена за това, колко бързо се заговори за „нашето“ хоби, „нашите“ книги и „нашето“ прекарване. Докато тя се усети, приятелката вече беше напуснала компанията и Джема я виждаше само с партньора й. Вече не се събираха по женски. Приятелката вече беше част от двойка и ако искаха да я видят, това означаваше да дойде и приятелят й, който обикновено се отегчаваше и жадуваше да е някъде другаде.
	Първият път, когато нейна приятелка се появи с годежен пръстен, Джема наивно й каза: „Обещай ми, че винаги ще сме приятелки.“
	Когато трето момиче размаха диамантен пръстен, на Джема й се искаше да каже: „Дай да го ударим с чук, за да видим дали е истински!“
	Сега обаче ги разбираше. През изминалата седмица с Колин бяха прекарали заедно всяка възможна минута.
	Когато докараха мебелите, двамата казваха на работниците кое къде да сложат. Беше забавно да спорят дали синият килим ще стои по-добре в „тяхната“ спалня или в гостната. Колин каза, че нощното шкафче от „неговата“ страна на „тяхната“ спалня било твърде малко, и го смениха с едно от тези за втората спалня.
	Когато един от работниците, които отговаряха за доставката, се затрудни да вдигне кожения фотьойл на Колин, Джема въздъхна и каза:
	— Жалко, че Лани и Пери не са тук да помогнат.
	Когато минаваше край нея, Колин я хвана за кръста, вдигна я и излезе навън. Сложи я във фотьойла и я внесе с него в къщата.
	Като видя погледа на Джема, работникът се обърна към Колин:
	— Тази вечер ще намажеш.
	Оказа се прав, естествено.
	Същата вечер двамата най-сетне отвориха шампанското от Тес и вдигнаха тост за „своята“ къща и „своите“ мебели.
	Следващата сутрин Колин закара Джема до къщата за гости. Известно време просто седеше зад волана, без да помръдне.
	— Тук много ти харесва, нали? — попита.
	— Имението на вашите или къщата за гости?
	— И двете.
	— Много обичам библиотеката в къщата за гости. Тя е най-хубавото работно място.
	Той нищо не каза, само я изпрати до вратата, целуна я и отиде на работа.
	През деня Джема чете старите книжа на семейството и си води бележки. Вече имаше по-пълна представа за първия Фрейзиър, дошъл в Америка. Той й се струваше интересен и тя се зачуди как е спечелил сърцето на дъщерята на граф. Може би е бил толкова красив, че… Не. Нали беше Фрейзиър — сигурно силата му е привлякла дамата.
	Джема даде полет на въображението си: красива графиня, затисната под преобърнала се жълта карета; на помощ й се притичва мъж с невероятна сила, който повдига каретата и я освобождава. И, разбира се, тя се влюбва в него.
	— Не звучи научно — изрече високо. — И определено не става за дисертация.
	В четири следобед вече си гледаше часовника и се чудеше кога ще си дойде Колин.
	В пет той й прати съобщение на телефона:
C>
	Ели ми даде продукти да сготвим вечеря. Ще дойдеш ли да си играем? Какво ще кажеш да останеш да спиш у нас?
C$
	Джема сложи чисти дрехи в един сак, прибра лаптопа и записките си в чантата и след петнайсет минути вече беше в къщата на Колин, „тяхната“ къща.
	Правиха любов така, сякаш не се бяха виждали седмици наред, тласкани от отчаяна нужда.
	След като си взеха заедно душ, двамата успяха да приготвят вечеря от купената храна, като половината изядоха още докато я готвеха. Накрая седнаха на „своята“ маса, в „своята“ трапезария с изглед към „тяхната“ градина.
	— Случвало ли ти се е да чувстваш, че си точно където трябва и правиш точно онова, което трябва? — попита Колин, след като доядоха боровинковия сладкиш на Рейчъл.
	— Да — отговори тя и усети как сърцето й пулсира в гърлото. Не изпита нужда да казва, че трябва да е тук и сега.
	След вечеря си говориха — имаше още да се опознават, да си кажат неща, които не бяха споделяли с друг.
	Колин й разказа, че едва отскоро е истински шериф. Такъв се назначавал след специални избори, а той не искал да се занимава с това. „Не си се представях да лепя агитационни плакати из града“ — обясни й.
	— Тогава кой проведе кампанията ти?
	Колин сведе очи към бирата си.
	— Майка нае някаква жена от… — Той махна с ръка.
	— От Ню Йорк?
	— Естествено.
	Двамата се разсмяха.
	В десет вече си бяха легнали, а в шест и половина сутринта бяха в залата за фитнес. Този път бяха сами. Майк и Сара се бяха върнали във форт Лодърдейл, а Люк беше пратил съобщение, че с Джос са будували цяла нощ заради бебетата. Никой друг не дойде. След тренировката Колин заключи входната врата и двамата правиха любов на две различни пейки за вдигане на тежести, после се изкъпаха заедно.
	След седмица вече бяха свикнали с ежедневието си — през деня всеки си вършеше работата, а вечер Колин й пращаше съобщение от една дума — „вкъщи“ — и Джема тръгваше към тяхната къща.
	Спокойствието им беше нарушено от втори обир, който много приличаше на първия. И той беше станал през деня, докато собственикът си е бил вкъщи. Крадецът отворил малък сейф в стената и задигнал старинна брошка.
	Вечерта Колин изглеждаше различен — мълчалив, със смръщено чело. Джема разбра, че трябва да го накара да говори.
	Не беше лесно.
	— Значи в крайна сметка ще трябва да те моля — каза тя след няколко неуспешни опита да го заговори.
	Той се подсмихна, отиде до колата си и се върна с дебела папка със снимки, които Рейчъл беше направила на местата на двата обира.
	— И двата пъти — обясни Колин — крадецът е влязъл през входната врата, без да го видят нито хората в къщата, нито съседите. И в двата случая са откраднали скрит предмет.
	Джема погледна снимките. И двете къщи бяха заобиколени от дървета, така че човек можеше да влезе без да го видят. Само че какво от това? Как е намерил нещо, скрито в колоната на легло? И кой знае как се пробива защитата на сейф?
	Колин нареди всички документи на масичката за кафе, която беше избрала Джема. Тя седна на възглавница на пода, а той — на дивана. Двамата четоха показанията и разглеждаха снимките с часове.
	Джема с изумление прочете, че в малкия сейф е имало двайсет и пет хиляди долара в брой, документи и брошката.
	— И крадецът е оставил парите? — попита тя.
	— Без да ги докосне. — Колин извади снимка от купчината. — Взехме я от застрахователя; това е брошката.
	Украшението беше голямо и много грозно, с малки гранати и мръсни на вид аквамарини.
	— Не мисля, че ще вземат много пари, ако се опитат да я продадат — каза Джема. — Въобще не е модерна. Освен ако не е принадлежала на някоя известна личност.
	— Не е. Оценили са я само на две хиляди и двеста долара.
	— Няма логика — каза Джема. — Защо му е на някого да рискува да влезе в затвора заради брошка, която струва по-малко от парите в брой, които е имало там?
	— Ако намериш отговор, с удоволствие ще го чуя — отвърна Колин, изправи се и се прозя. — Не знам за теб, но аз съм скапан.
	Джема го поведе към спалнята, където двамата правиха любов. После Колин заспа, но тя, както винаги измъчвана от любопитство, отиде в дневната да разгледа отново снимките от обирите.
	Прочете отново въпросите, които беше задал Колин на жертвите, и техните отговори. Нямаше нищо, което да свързва двете семейства. Не се познаваха, нито посещаваха едни и същи места.
	После обаче видя, че на гърба на един лист Колин е написал: И двете семейства имат десетгодишни дъщери. Училище? Църква? Курсове? Съперничим в училище? Може ли да са откраднали брошката заради облог?
	Джема си взе чантата, извади малката лупа, която държеше в отделението с ципа, и се зае да разглежда снимките на стаите на момичетата. В три часа нарисува кръгчета около клонките върба, вързани с розови панделки.
	Искаше й се веднага да събуди Колин и да му каже, но после реши, че той сигурно вече е видял букетчетата. Пъхна се в леглото, опря гръб в широките му плещи и мигновено заспа.
	Събуди я нещо, което приличаше на рев на бик. Преди дори да успее да отвори очи, Колин я издърпа от леглото и я целуна силно по устата.
	— Нито аз, нито Рой го забелязахме — каза той, докато се обличаше. — Джема, ти си невероятна, страхотна. Трябва да отида до офиса и да говоря с момичетата, преди да отидат на училище. Ако клончетата са оставени от крадеца, трябва да прегледам цялата база-данни за някого, който действа по такъв начин. Майк има връзки сред федералните, Франк също. Може да успея да се добера до техните файлове.
	Джема беше доволна, че го е зарадвала.
	Вече облечен, Колин я целуна отново.
	— Не знам колко време ще ми отнеме това. Ако се наложи да ходя да търся нещо… — Той я гледаше така, все едно искаше да разбере дали тя няма нещо против.
	— Отивай! Върши си работата — му каза Джема. — Ще намеря някой друг да ми покаже каретите.
	— Накарай татко. Той вечно търси на кого да разправя за старите си вагони.
	Целуна я отново и изчезна.


>	22

	Колин й се обади в десет сутринта да й каже, че отива във Вашингтон да провери някаква следа. Според него обирите можели да са дело на човек, издирван от ФБР с години.
	— Ще ми липсваш — каза й.
	— И ти на мен.
	Усмихната, Джема затвори телефона.
	Тя последва съвета му и помоли господин Фрейзиър да й покаже каретите. В крайна сметка прекараха целия ден заедно. Докато той й говореше за превозните средства на колела, тя започна да разбира защо е толкова разочарован, че никое от децата му не споделя неговото увлечение. Какво щеше да стане с това, което семейството беше събирало с векове, ако нямаше кой да го предаде на следващото поколение?
	Що се отнасяше до хубавата жълта карета, Шеймъс вече беше свалил седалката и беше снимал табелката. На нея пишеше:
C>
	ПОДАРЪК ЗА
	Едилин ТАЛБЪТ МАКТЪРН ХАРКОРТ
	ОТ ШЕЙМЪС ФРЕЙЗИЪР
	1802 г.
C$
	— И той като моя Шеймъс не е бил многословен — отбеляза господин Фрейзиър.
	— Освен това и двамата са художници — каза Джема.
	— И моят Шеймъс има само шестици в училище — допълни той с бащина гордост и я поведе към втория склад.
	Вечерта вече беше готова да се притисне до Колин, да му разкаже за всичко видяно и чуто и да сподели какво мисли. Само че той не се върна. Около осем прати съобщение, че още е във Вашингтон. „Ще се върна веднага щом мога“, пишеше още в есемеса.
	В един през нощта я събуди телефонът. Колин й каза, че брат му Пери е претърпял автомобилна катастрофа.
	Джема, вече съвсем будна, се изправи в леглото.
	— Зле ли е ранен?
	— Не — отвърна Колин. — Трис е при него. Обещаха да ме държат в течение. Мислех да се върна, но татко ме разубеди.
	— Да отида ли в болницата?
	— Не, там ще е пълно с хора. Можеш ли обаче да разбереш истината? Ако е сериозно, може да не ми кажат.
	— Ще разбера — обеща тя. — Ще се обадя на Трис и ще го попитам.
	— Благодаря. Сега си лягай.
	— Самотно е, когато те няма да заемаш цялото легло.
	— И тук е самотно без теб, във всякакъв смисъл — отвърна той.
	И двамата затвориха.
	Разтревожена за Пери, Джема не спа добре и сутринта стана рано. Нямаше смисъл да ходи на фитнес. Не беше от хората, които могат да тренират сами. Ако нямаше друг в залата, обикновено на десетата минута започваше да си мисли за нещо, което беше чела или трябваше да прочете, и си тръгваше. Дори не си даваше сметка какво прави и често се озоваваше при колата с ключовете в ръка; минути по-късно беше на работа.
	По някое време успя да се унесе, но се събуди твърде рано. Зачуди се дали Трис закусва при Ели, преди магазинът да е отворил. След петнайсет минути вече беше при задния вход. Един от работниците й махна и тя влезе в магазина. Точно както се беше надявала, Трис седеше на масата и пиеше кафе. Чинията му беше празна — явно току-що беше привършил закуската си.
	— Джема! — възкликна той. — Каква приятна изненада! — Досети се защо е намръщена. — Пери е добре. Отървал се е със счупен крак. Завил, за да избегне някакъв човек, който пресичал, и се ударил в дърво. Вероятно е карал прекалено бързо.
	Джема въздъхна с облекчение и седна.
	— Колин се притесняваше, че може да е сериозно ранен и да не му казват. — Извади телефона си, помоли Трис да я извини и написа кратко съобщение на Колин, че брат му е добре. Когато приключи, Ели я попита дали иска нещо за ядене.
	— Нещо, което се приготвя лесно и бързо — отговори тя.
	Погледна отново към Трис и й хрумна нещо.
	— Пери в гипс ли е? — попита.
	— От глезена до таза. Ще му трябва време да се възстанови.
	Джема се загледа в покривката на масата. Когато Ели й донесе сандвич с яйце и голяма чаша чай, тя дълго й благодари.
	През това време Трис я наблюдаваше.
	— Наумила си си нещо, нали?
	— Не — излъга Джема. — Познаваш ли поредната приятелка на Пери?
	— Не бих я нарекъл „поредната“. Двамата са заедно повече от година. Някой ти е казал нещо ли?
	— Не — излъга отново младата жена, защото нямаше как да му каже какво й беше доверила Рейчъл. — Просто тя не ми заприлича на човек, който смята да създава семейство. Ти какво мислиш за нея?
	— Когато съм с нея, не ми минава никаква мисъл през главата. Тя събужда само физически желания в мен.
	— Е, точно това имах предвид. — Докато пиеше кафе, Трис се опитваше да разбере какво й се върти в главата. — Познаваш ли вътрешното разположение на къщата на Фрейзиър?
	— Като дете прекарвах доста време там. Защо?
	— Мислех си за малката стая до кухнята. До нея има баня, а в стаята има и големичък диван, нали?
	— Това е старата веранда. Госпожа Фрейзиър направи като майка ми — усвои верандата, за да може да наблюдава децата от кухнята. Не че Алия някога е готвила, но обича да държи нещата под контрол. Господин Фрейзиър наричаше стаята затвор, защото тя сложи решетка на вратата и заключваше децата вътре.
	Джема го изчака търпеливо да довърши.
	— Искам да предложиш на семейството да настанят Пери в тази стая, докато се възстанови.
	— Защо? Може да си стои вкъщи в Ричмънд. Там ще му е добре.
	— Не мислиш ли, че непрекъснато ще има нужда от грижи и ще му е по-добре вкъщи?
	— Алия ли ти даде тази идея?
	— Не, просто съм загрижена за Пери, това е.
	Трис обаче не беше съгласен с нея.
	— Мило е от твоя страна, само че така ще трябва Рейчъл да се грижи за него, а тя си има предостатъчно работа. От друга страна, в Едилин наистина ще му е по-добре. Може да остане в някоя от стаите горе и се сещам за медицинска сестра, която ще му свърши идеална работа. Тя…
	— Не! — извика Джема, после заговори тихо. — Просто не е честно сестрата да тича нагоре-надолу по стълбите цял ден. Но може някой да помага с чистенето, така че Рейчъл да прекарва с Пери колкото време е нужно.
	Трис накрая разбра какво има предвид тя.
	— А, да. Ясно. Страхотна идея. Пери ще има нужда да го забавляват, нали?
	— А една медицинска сестра няма да иска.
	— Шегуваш ли се? Сестрата, която имам предвид, играе шах и знае фокуси, и освен това е красива. Тя може да…
	Джема го изгледа ядно.
	— Ясно, разбирам. Медицинските сестри не се занимават с развличане на пациенти. Може би е по-добре Пери да познава човека и да се чувства удобно с него.
	— Ще убедиш госпожа Фрейзиър? Да не реши да го сложи на горния етаж и да наеме сестрата с фокусите?
	— Само да намекна на Алия, че покрай възстановяването може да излезе и друго, ще закове краката на сина си за пода. Трябва да призная, че Рейчъл добре е опазила тайната. Откога продължава това?
	Преди Джема да успее да отговори, Трис каза тихо:
	— Охо! Магазинът е отворен и с теб сме разкрити. Идва старият доктор Бърджис. Ще се наложи да го поканя да седне. А трябва да говоря с теб, дявол го взел. Май намерих Камъка на желанията.
	— Какво?! — извика Джема.
	Точно в този момент някой сграбчи облегалката на стола й и тя едва не падна от него. Трис веднага скочи и й подаде ръка, а с другата прихвана приведения старец. Когато столът на Джема спря да се клати, Трис му помогна да седне между тях.
	— Доктор Бърджис, наистина трябва да ме оставите да ви прегледам.
	— Достатъчно лекари са ме ръчкали вече — отвърна той с равен глас, като гледаше Джема. — Вече не мога да гледам игла.
	След като Трис ги запозна, тя се опита да бъде любезна, но не й се удаваше, защото беше ядосана. Как можа Трис да я остави да говори за Пери, когато имаше да й казва нещо толкова важно? Джема отчаяно искаше да научи всичко, което той знаеше.
	Доктор Бърджис говореше колко бил гладен и че искал парче сладкиш и кафе. Когато се опита да стане, за да отиде до щанда, Трис му каза да седне и отиде да му ги донесе.
	— Какво мило момче си ти — отвърна доктор Бърджис.
	Веднага щом остана насаме с Джема, старецът доближи стола си до нейния и се наложи тя да му обърне внимание. За разлика от странния на вид господин Ланг, който мигновено й беше станал симпатичен, този напорист мъж не й харесваше.
	— Всъщност исках да говоря с вас — каза той с усмивка, която й се стори отблъскваща. — Не знам дали са ви казали, но аз също съм историк. Много ме интересува вашето проучване. Искам да зная какво сте открили досега. Според клюките, които се носят в града, историята е много интригуваща. Освен това — добави лукаво — май трябва да ви поздравя за годежа с нашия шериф.
	— Не сте чули правилно — отвърна Джема. — Няма годеж. С Колин само излизаме.
	Той сложи покритата си със старчески петна ръка върху нейната.
	— Но вие живеете с него, нали?
	Тя отдръпна ръка и си взе чантата.
	— О, май ви обидих — каза Бърджис. — Извинявам се. Мислех, че за днешните влюбени е нормално да живеят заедно. Може да греша.
	Трис се върна с кафе и чиния със сладкиши.
	— Джема, нали не си тръгваш вече? — попита той.
	— Джема — нали мога да ви наричам така? — тъкмо се канеше да ми разкаже за проучването си — каза Бърджис.
	— Джема е много добра в работата си — рече Трис, поглеждайки ту към единия, ту към другия, после седна.
	Тя искаше да остане и да разбере за Камъка на желанията, но още повече й се искаше да се отърве от стареца. Въпреки оплакванията си, че е гладен, дори не беше докоснал сладкишите. Джема хвърли поглед към големия му корем, изпъкнал под старата памучна риза. Маншетите му бяха протрити, яката — избеляла. Ако имаше нужда от нещо, то това не бяха пастички.
	Изведнъж осъзна какво я смущава у този човек. Съдейки по вехтите дрехи, беше болен неуспял историк. Като учен сигурно отчаяно искаше да има свои публикации. Без съмнение беше дочул за Камъка на желанията и възнамеряваше да измъкне каквото може от нея, да добави нещо от себе си и да даде материала за публикация. Джема си представи как вестници, списания, таблоиди, телевизии и интернет тръбят за Камъка на желанията. Пуснеха ли историята, Едилин щеше да е залят с…
	Не й се мислеше какви хора щяха да пристигнат в мирния малък град — от алчни негодници до наистина нуждаещите се. Заради това беше решила да не пише за Камъка нищо, което след това може да бъде публикувано. Дори смяташе да говори с госпожа Фрейзиър и да й обясни защо документът, който пишеше само за семейството, не трябва да включва историята за Камъка. Да пишеш за стара легенда беше едно; обаче Камъкът, изглежда, беше свързан със случващото се сега.
	Джема тръсна глава, за да се отърси от мислите си.
	— Добре ли сте? — попита доктор Бърджис, като пак докосна ръката й.
	Тя не искаше да остава повече с този мъж, затова стана.
	— Искам да поговорим още за Пери — каза тя на Трис. — Мога ли да намина в кабинета ти?
	— Целия ден съм зает. Дано Ариел да се премести скоро тук и да помогне с работата. Какво ще кажеш да вечеряме заедно?
	— Супер — отвърна Джема. — Ще дойда в кабинета ти в шест.
	— Идеално. И не се притеснявай за Пери — изрече с усмивка той. — Аз ще се погрижа за всичко.
	— Радвам се, че се запознахме, доктор Бърджис — каза бързо тя, целуна Трис по бузата и си тръгна.
	Щом стигна до колата си, му изпрати съобщение да не казва на Бърджис нищо за нея или за Камъка.
	„Нямам доверие на този човек.“
	Трис й отговори:
	„Благодаря, че ме предупреди.“
	Час по-късно Джема беше в къщата за гости, но дори красивата библиотека не й помогна да се съсредоточи върху работата. Не спираше да мисли за думите на Трис, че може би е намерил Камъка на желанията.
	В дванайсет и половина получи съобщение от Джос.
	„Чу ли новината за Сара?“
	Джема й написа, че не знае нищо.
	Джос продължи:
	„Обади ми се или ела да обядваме и ще ти разкажа.“
	Точно от това имаше нужда — да се разсее. Изтича до колата и след петнайсет минути беше в красивата стара къща на Джос. Вратата беше открехната и Джема влезе. Много й се искаше да разгледа къщата, но съдейки по какофонията, и двете бебета плачеха.
	Джос изглеждаше изтощена.
	— Изцапани са и в двата края — каза.
	Джема не отвърна нищо, а направо взе едното от бебетата, съблече го — оказа се момченцето — и го изми с топла вода. То се успокои.
	Джос я изгледа с възхищение.
	— Сестра ми ме научи — обясни Джема.
	Следващите няколко часа двете работиха в екип — миха бебетата, храниха ги, пак ги миха, преоблякоха ги. Джос непрестанно й благодареше. Когато следобед сложиха децата да спят, вече бяха минали три часа.
	— Защо не си легнеш и ти? — попита Джема. — Аз ще наглеждам бебетата и ще оправя къщата.
	— Не може така. Вече ми помогна достатъчно.
	Наложи се Джема едва ли не да я бута нагоре по стълбите, като другата жена й благодареше на всяко стъпало.
	Докато те спяха, Джема обиколи къщата, пусна пералнята, разчисти кухнята и подреди дневната. После отиде да види какво има в хладилника и намери продукти за руло „Стефани“. Докато го приготвяше, си спомни как Колин се шегуваше с нея за това нейно руло, което така и не му беше направила.
	Малко след пет часа Джос слезе долу с усмихнатите бебета.
	— Не знам как да ти благодаря — каза, поглеждайки във фурната. — Понякога съм толкова изтощена, че не мога да мисля. Не знам как ще се справи Сара. Тя познава много малко хора извън Едилин.
	— Да не искаш да кажеш, че е родила?
	— Господи! Ти дойде заради новината, а аз забравих да ти кажа. Снощи са й направили спешно секцио и е родила близнаци.
	Джема спря да люлее бебето и се вторачи в Джос.
	— Близнаци? Не са ли й правили ултразвук? Как така не е знаела с колко деца е бременна? Или просто не е казала на никого?
	— Тя не знаеше. Второто бебе било разположено зад първото и не го видели на видеозона.
	На Джема й беше трудно да си събере мислите.
	— На барбекюто Сара си пожела… — започна.
	— Знам. Пожела си близнаци.
	Джема седна, хванала здраво бебето.
	— Момче или момиче? — попита.
	— Две момчета. Майк каза, че вече им е поръчал принадлежности за бокс.
	— Как е той?
	— Развълнуван. Объркан. Страшно уплашен.
	— Пожелавам им да… — Тя преглътна. — Тоест, надявам се да се върнат да живеят тук.
	— И аз, но на Майк му остават още няколко години до пенсия. Сега, когато приятелят му Франк ще дойде да живее тук, и Майк много иска да се премести. — Джос погледна Джема. — Нали не вярваш в това с Камъка на желанията?
	— Не, естествено — отвърна немного убедително. Погледна към стенния часовник — беше шест без петнайсет. — Трябва да тръгвам. Имам среща с Трис в шест.
	— Среща? Ама нали с Колин…
	— Не е такава среща. Просто ми трябва информация — уточни. Сложи бебето на столчето, целуна го и забърза към вратата.
	— Кажи ми, като откриеш нещо — извика след нея Джос. — Не знам как да ти благодаря за днес. Чувствам се нов човек.
	Трис посрещна радушно Джема, хвана я за раменете и я целуна по бузата. Бялата лекарска престилка му придаваше изключително професионален вид.
	При него имаше четири жени, които я гледаха изпитателно и сякаш се канеха да скочат да го защитят.
	Трис заведе Джема в кабинета си и затвори вратата.
	— Това харемът ти ли е?
	— Може да се каже — отвърна той и свали бялата престилка. — Поне те така си мислят. Освен това смятат, че кръшкаш на Колин.
	— Или просто ги е яд, че излизам точно с теб.
	Той се засмя.
	— Искаш ли да вечеряме в моята къща? Хладилникът ми е пълен с храна.
	— С удоволствие.
	На тръгване Трис каза на жените, които бяха негови служителки, че ако им потрябва, ще си е вкъщи.
	— С Джема — добави той.
	Джема неволно изпита задоволство.
	— Ще се разчуе в целия град — каза му тя отвън. По някаква причина това не я притесняваше. — Какво ще кажеш да те следвам с моята кола?
	— Става — отвърна той и извади ключовете си.
	Докато караше след него, Джема се зачуди къде ли живее. Поеха по някакъв непознат за нея път, който явно водеше до природния резерват около Едилин, после завиха по една отбивка. Къща не се виждаше и Джема се запита да не би Трис да живее в палатка на някой свободен терен. После завиха още веднъж и минаха по една решетка за добитък*.
	[* Хоризонтална решетка с разредени летви, която спира преминаването на добитъка. — Б.пр.]
	Между дърветата на гористата местност Джема видя сините проблясващи води на езеро с патици. Къщата се намираше отсреща — не голяма, но прекрасна. Най-хубавото беше, че е разположена на такова идилично място, точно до езерото.
	Джема паркира зад Трис и излезе от колата. Наоколо цареше тишина, нарушавана единствено от песента на птиците и шумоленето на гората.
	— Великолепно е — каза тя. — Отдавна ли живееш тук?
	— Цял живот. Татко също е израснал тук. Това е Къщата на Олдридж, част от нея е стара. Не чак по стандартите на Едилин; строена е през четирийсетте години на деветнайсети век.
	— Щом е от този период, не трябва ли стилът да е колониален?
	— Мисля, че преди е бил, но по-късните поколения са я променили.
	Джема тръгна към езерото, за да разгледа къщата. Беше на два етажа, отпред цялата в прозорци, с комин. Тя си представи как стои до камината, докато навън вали сняг. В левия край се виждаше стая с нисък покрив, сякаш цялата от стъкло.
	— Това оранжерия ли е?
	— Да — отвърна Трис. — Прадядото, който я построил, бил главен градинар. Аз само посещавам разсадника от време на време. Ела вътре да ти покажа къщата. Трябва да ми кажеш коя част е стара и коя — нова.
	— О, предизвикателство значи!
	Джема го последва в къщата през странична врата. Озоваха се в голямо преддверие, покрито с плочки, с дъбово стълбище в единия край.
	— Това е старо — каза Джема, после кимна въпросително към вратата вдясно, за да разбере дали може да я отвори.
	Стаята беше просторна дневна с няколко библиотеки и голям телевизор, много уютна. Един поглед й стигаше да разбере, че това помещение е по-ново от преддверието, както обясни на Трис.
	Друга врата в коридора водеше към дълга стая, която в десния си край беше широка и постепенно се стесняваше към другия, където беше кухнята е шкафчета от тъмно черешово дърво.
	— Това помещение е старо, но според мен преди не е било една стая. Е, как се справих?
	— Отлично — отвърна той. — Майка накара да съборят стените от тази страна. След раждането на Ади заяви на татко, че няма да стои затворена сама в кухнята и ако той иска да има вечеря, да направи така, че тя да може да наглежда децата. След два дни стените вече ги нямаше.
	— Харесвам майка ти — каза Джема.
	— И аз. Искаш ли да ти приготвя питие?
	— Не, нали съм с колата, но бих пийнала тоник със сок от лайм, ако имаш.
	— Веднага ще ти донеса.
	— Имаш ли нещо против да… — Джема посочи вратата на оранжерията и той й махна с ръка да влиза.
	Помещението беше красиво и приличаше на викторианска градина. Съдейки по скромността в гласа на Трис, реши, че сигурно и той е добър градинар. Навсякъде имаше цветя, предимно орхидеи — висящи от тавана, в саксии на пода — буйно изобилие, което събуждаше у нея желание да седне с книга в ръка в някой плетен стол. Най-много й хареса това, че Трис не държеше по-големите цветя в саксии, а ги беше оставил да растат на земята, около красивите ръчно рисувани подови плочки.
	Трис й подаде леденостудения тоник.
	— Това е единствената стая, която не е пипана. Баща ми каза, че била любима на моя далечна прабаба, която построила къщата и прекарвала тук повечето си време. — Той се наведе и вдигна едно листо от орхидея онцидиум. — Тя била една от жените с дете, но без съпруг.
	— При други обстоятелства това нямаше да е интересно, но щом още се помни, значи има нещо. Ще ми се да науча повече за нея. Как се е казвала?
	— Луиза. Аз не знам много за нея, но Джос каза, че се е обаждала на дядо и го е питала за семейството. Според него в акта за раждане на детето на Луиза пишело, че негови родители са брат й и жена му.
	— Сигурно така се е правило по онова време — отбеляза Джема. — Значи някъде през трийсетте или четирийсетте години на деветнайсети век Луиза Олдридж е родила извънбрачно дете, от което се е наложило да се откаже. Построила си е къща сред природата и е живяла тук сама с растенията.
	— Същата романтичка си като Сара — ухили се Трис. — За твое сведение, когато обновяваше стаите, татко намери хирургически инструменти от времето на построяването на къщата. Имаше и някакви играчки камиончета от същата епоха. Предполагам, че Луиза е построила къщата далече от града, за да могат пациентките й да я посещават, без да бъдат видени. Освен това според мен е живяла тук със сина си.
	— Ти май знаеш доста за нея.
	— И мъжете, и жените Олдридж имат слабост към медицината — сви рамене Трис, — така че не е трудно да се сети човек. А сега да минем към по-важни въпроси.
	— Камъкът на желанията? — попита бързо тя.
	— По-скоро храната. Жената, която се грижи за къщата, идва два пъти седмично и ми носи от сготвеното у тях. Обича експериментите, така че никога не знам какво ме чака.
	— Нека да позная — каза Джема. — Тя е млада, хубава и неомъжена.
	— Познаваш ли я? — попита Трис е вдигнати вежди.
	Двамата се засмяха. На Джема й беше забавно да го гледа как се преструва, че не знае за дамите, примиращи по него. Беше виждала възрастни жени да спират на улицата, щом го видят, а той им се усмихваше срамежливо, сякаш нямаше представа защо го зяпат.
	Трис отвори хладилника и взе да вади купи, покрити с фолио, и да й ги подава. Имаше салати, колбаси, пилешко и малки кубчета сирене.
	Двамата си говореха, отвиваха купите и ги слагаха на масата. Никой не предложи да стоплят храната. Джема се изкушаваше да го попита за Камъка на желанията, но в същото време искаше той да й каже, когато сам реши.
	— Та защо нямаш доверие на доктор Бърджис? — попита Трис, щом седнаха на масата.
	— Не мога точно да определя, но се опасявам, че иска да научи колкото може за проучването ми и да го публикува.
	— Мислиш, че някой редактор ще се изкуши да публикува семейната история на Фрейзиърови?
	— Много добре знаеш каква цел преследва той.
	— А, онова ли? — Ухилен, Трис сведе поглед към чинията си. — Май си права. Не спира да разпитва в града за Камъка. Тази сутрин Ели ми каза, че ако се опита да изкопчи още нещо от нея, ще му нареже кльощавия задник на машината за колбаси.
	Джема се разсмя.
	— Краката му наистина са кльощави.
	— Оплакал се на Ели, че всички в града са много потайни.
	— И под „всички“ има предвид Седморката.
	Сега беше ред на Трис да се засмее.
	— Значи сега сме Седморката, така ли? — попита. — Нямаше ли някакъв филм за нас?
	— Ако имаш предвид „Великолепната седморка“ той няма нищо общо с вашата пасмина.
	— Може да има, щом напишеш историята ни — каза Трис. — Тази сутрин, когато ти си тръгна, доктор Бърджис ме попита за обира, по който работи Колин, но аз честно му признах, че не знам нищо.
	— Надявам се клюките за обира да отклонят вниманието от историята за Камъка.
	— Чух, че имало няколко влизания с взлом, които сигурно са дело на хлапета.
	— И аз не знам повече от теб — рече Джема, свела очи към чашата си.
	— Чу ли за Сара?
	— Да. Много хубаво, нали? — Джема замълча за момент. — Добре, стига празни приказки. Каза, че май си намерил Камъка на желанията. Искам да го видя — ако е възможно, тоест — и да чуя всичко, което знаеш за него.
	— Нел го намери.
	Трис отиде до стената и завъртя рамката на една снимка. Отзад имаше малък сейф. Той набра бързо кода, извади нещо, което приличаше на дамско огледалце с капаче, и го подаде на Джема.
	Оказа се учудващо тежко. Отпред беше издраскано, сякаш някой се беше мъчил да го отвори. Доколкото можеше да прецени като историк, обковът беше от късната викторианска епоха или от тази на крал Едуард. Изглеждаше доста обикновено.
	— Сестра ми и Нел се опитали да го отворят с отвертки и длето.
	— Разбирам любопитството им. — Джема вдигна капачето. Вътре имаше метална пластина. Тя погледна Трис.
	— Хайде, вдигни я.
	Джема успя да пъхне нокътя си под пластината и да я огъне нагоре. Вътре имаше красив медальон — някакъв камък в златен обков. Джема го вдигна към светлината.
	— Необработен диамант ли е? — попита.
	— Да. Дадох го на братовчедка ми Ким да го види; наистина е диамант, но не си струва да се обработва.
	Джема продължи да го държи високо и да го разглежда. Камъкът беше хубав, но незабележителен — и много по-малък, отколкото си го беше представяла. Освен това вече го беше виждала.
	— Беше на врата на Ланди — каза тя.
	— Каква памет имаш — отвърна Трис. — Разбирам защо те бива да се занимаваш с науки.
	— Как накара Нел да ти го даде? Нали не си го…
	— Откраднал ли? Не се оказах толкова умен. Наложи се в замяна да й дам две кукли на Хелън Киш и една на Хайди Плушок.
	— И кои са те?
	— Дизайнери на кукли. Кълна се, това дете ще стане адвокат. Добре, че го има иБей, иначе нямаше откъде да ги намеря.
	Джема все още гледаше медальона.
	— Къде? Кога? Как? — попита тя.
	— Де да можех да кажа, че е умозаключение; всъщност беше само предчувствие. Освен това не съм сигурен, че става дума точно за това в писмото, което ти намери. Както и да е — в деня, когато ти пострада, Нел каза, че медальонът мигал.
	— Спомням си, но тогава не й обърнах внимание — каза Джема.
	— Нито пък аз. Нел живее в свой собствен свят. Явно подсъзнанието ми обаче го е отчело. Спомняш ли си, че се наложи да тръгна по-рано заради господин Гибсън, който получи удар.
	— Естествено — отвърна Джема. Онзи ден беше ужасно ядосана на Колин, което сега й се струваше далечно минало.
	— Беше просто пристъп на безпокойство, той вече е добре. Бях ядосан, че се наложи да си тръгна, и мислех по-късно да се върна на барбекюто. Обадих се на сестра ми в болницата в Маями, за да разбера как е мъжът й. Оказа се, че е добре. Нел й взе телефона, излезе в коридора и взе да ми разправя несвързано как баща й взел медальона на Лани и аз трябва да го върна.
	— Защо му е да й взима медальона?
	— Решил, че е от разпродажба в църквата, че е ценен и някой сигурно си го търси.
	— Явно е добър човек.
	— Така е. Обаче се оказа, че Нел е излъгала майка си за това, къде е намерила медальона.
	— О-хо! Интригата се заплита.
	— Точно така. Хитрата ми малка племенница е откраднала медальона от мен.
	— Е, сега вече се обърках. Ти не знаеше ли, че имаш такъв медальон?
	— Щях да знам, ако го бях виждал. По телефона Нел ми каза, че случайно намерила медальона зад мъжа.
	— Ти сигурно знаеш какво значи това — каза с усмивка Джема.
	— О, да. Всяко дете, което е живяло в къщата от построяването й насам, е запленено от „мъжа“.
	Трис я подкани да го последва до камината. В далечния край на полицата беше вградена дървена плочка, на която беше гравиран образът на хубав млад мъж. Дрехата му беше с твърда яка, обичайна за деветнайсети век; косата се подвиваше около врата му. Мъжът имаше високи скули и решителна брадичка. Приличаше досущ на Тристан.
	— Сигурно ти е родственик — каза Джема.
	— Предполагам. Мислех, че прилича на баща ми, но майка каза, че е като всички останали с името Тристан, което са носили много мъже в рода ни. Никой обаче не знае кой всъщност е той; като деца всички се чудехме. Когато валеше, едно от любимите ми занимания беше да измислям истории за него. Колин казваше, че бил борец за справедливост.
	— Точно в негов стил — усмихна се Джема. — Според мен той е бащата на сина на Луиза.
	— И аз така мисля, но възрастните не са искали да го кажат на децата. Който и да е бил, днес никой не знае защо са го увековечили на камината. Майка искаше да извади плочката и да я сложи в рамка. Все се страхуваше да не се запали, но татко не й позволи да я извади. Трис погледна Джема. — Добре, че в крайна сметка е останала тук.
	Той докосна долния ляв ъгъл на плочката, после горния десен и натисна в средата. Квадратът се отвори и в камината се показа дупка.
	— И Нел се е досетила как става?
	— Да — отвърна Тристан.
	— Горда съм, че я познавам. — Джема се наведе и погледна в дупката. — Явно са я направили специално за медальона.
	— И аз така мисля. — Трис затвори скривалището, после отстъпи и я подкани да пробва.
	Тя успя от втория път.
	— Направо е смайващо как се е сетила.
	— И не е казала на никого — добави Тристан. — Знаела е, че иначе ще й вземат кутийката с медальона.
	— После е излъгала майка си и я е накарала да я отворят — изрече Джема с възхищение. — Колко хитро — да сложи медальона на врата на мечето; така хем всички го виждат, хем никой няма да заподозре. Сякаш е предизвиквала възрастните да видят какво е направила.
	— Такава е тя, милата ми малка племенница — каза Трис.
	Двамата се заеха да разчистват масата.
	— Та Нел беше разстроена и ми каза по телефона, че баща й щял да й вземе медальона. Естествено причина за проблема е, че е излъгала, но това не пожела да си го признае.
	— Интересно е, че е казала истината на теб, а не на родителите си.
	Трис се изсмя.
	— Защо според теб обича да е с мен? Аз оставям всичко да й се размине. Трябваше да чуеш Ади, когато разбра, че съм дал на Нел да се вози в камиона на господин Ланг.
	— Той нали не е…
	— Не, не — каза Трис. — Няма сексуални отклонения, но е на цели осемдесет години, а още шофира.
	— Тогава съм съгласна с майката на Нел.
	— Да, и аз — каза Трис. — Няма да се повтори, но проблемът е, че оставям Нел да ме върти на малкия си пръст, и тя го знае. Давала си е сметка, че ще проявя повече интерес към разказа й, отколкото към това, да я науча да не краде. Оставям тази грижа на родителите й.
	Трис сложи в хладилника купите, които Джема беше покрила с фолио.
	— Когато Нел ми каза къде е намерила кутията и какво е имало вътре, се сетих, че когато се запознах с теб, медальонът мигаше, а после…
	— После се сбъдна желанието на Нел баща й да си дойде и да живее в Едилин.
	— Точно така — съгласи се той. — А щом е мигал в деня на барбекюто, значи…
	— В онзи момент някой си е пожелавал нещо — прекъсна го Джема. — Сигурно си разбрал за малката ни игра тогава.
	— Обадих се на Сара и тя ми каза кой какво си е пожелал.
	— А после Сара неочаквано роди близнаци — промълви тя, докато си мислеше за разговора онзи следобед. — Поне никой не си пожела нещо лошо.
	— Двамата с теб мислим по един и същи начин — каза Трис. — Ако светът разбере, че такова нещо съществува…
	— Никой от семейство Фрейзиър няма да е в безопасност. Представям си как отвличат Шеймъс на връщане от училище и го карат да си пожелае еди-кой си да спечели от лотарията.
	— Или пък да искат разни странни неща като да спрат времето — предположи Трис.
	— Да, наистина. Или да се вселят в нечие тяло. Или да превземат света.
	— Когато чух за бебетата на Сара, само си мислех какво лошо може да се случи — изрече той. — Ще ми се слухът да не беше плъзнал из целия град.
	— И на мен — отвърна Джема. — Колин казва, че… — Тя не довърши.
	Трис се подсмихва.
	— Много си хлътнала по него, нали?
	— Разбираме се добре — отвърна Джема с усмивка.
	— Не това казват другите жени.
	— Джийн ли имаш предвид?
	— Не — отвърна Трис. — Жените, с които той излизаше, докато беше разделен с Джийн. Те искаха той да им посвети цялото си внимание, иначе ставаха… да кажем… неприятни.
	— Но Колин обръща голямо внимание на жената, с която е — възрази Джема. — С него си говорим за всичко.
	— Досега никоя жена не беше успявала да го накара да говори.
	Джема се усмихна.
	Трис отиде до картината на стената и отвори сейфа, за да прибере сребърната кутия.
	— Чакай! — спря го тя. — Мисля, че трябва да знаеш нещо за този тип сейфове. Редно ли ще е да ти кажа истината за обирите?
	— Разбира се. С Колин често си говорим за неговите случаи.
	Тя му разказа как крадецът е отворил сейфа в едната къща.
	— Явно някой търси добре скрит малък предмет — каза накрая Трис и посочи медальона.
	— Но кой може да знае какво представлява Камъкът на желанията? И че се побира в малък сейф? Аз търсих много и не намерих информация как всъщност изглежда. Ако това наистина е камъкът, което не знаем със сигурност.
	— Тогава къде да го скрия, ако не в сейф? — попита Трис. — Може би трябва да го върна там, където го намери Нел.
	— Крадецът е открил брошка в колоната на легло; съмнявам се да се затрудни с една картина. Защо не го дадеш на мен? Ще го дам на Шеймъс да го нарисува и ще го снимам. Така, каквото и да стане, ще имаме архив.
	— Къде ще го държиш? — попита Трис.
	— В металната кутийка. Мисля да я сложа при гримовете, за да изглежда като обикновено джобно огледалце.
	— Хитро — усмихна й се топло Трис. — Сигурна ли си, че искаш Колин? Никой друг мъж ли няма шанс?
	Колкото и красив да беше Трис, Джема не изпитваше интерес към него.
	— Май съм сигурна. — Погледна часовника си. — Минава девет, по-добре да тръгвам. Рано сутринта съм на фитнес.
	Трис я изпрати до колата. Нощта беше красива.
	— Радвам се, че дойде в Едилин. Ти си добро попълнение — каза той и я целуна по бузата. — И ако някога разбереш каква отрепка е Колин Фрейзиър, знаеш къде живея — добави с дяволити пламъчета в очите и й отвори вратата на колата.
	— Непременно ще му предам думите…
	Внезапно й се повдигна, тя се наведе и повърна на земята.
	Тристан веднага забрави шегите и влезе в ролята си на лекар; прегърна я през раменете и я поведе към къщата.
	— Трябва да е някакъв вирус — каза високо Джема, мъчейки се да не мисли какво друго може да е причина за прилошаването. — Или пък съм яла нещо развалено. Трябва да е хранително отравяне или вирус. След няколко минути ще ми мине. Сигурно имаш куп пациенти със същия проблем. Дъждът в четвъртък ме намокри. От това трябва да е.
	Трис мълчаливо я поведе към банята. Остави я за момент, после се върна с пластмасова чашка.
	— За изследване на урината — обясни той.
	— За хранително отравяне, нали?
	— За да разберем каква е причината за повръщането. — Посочи й една врата, която Джема не беше забелязала. — Ще чакам там — каза й и затвори вратата на банята.
	Докато изпълняваше задачата, тя се опита да не мисли. Естествено, че беше стомашен вирус. Нали все имаше такива?
	Приключи и излезе трепереща от банята. Облечен в бяла престилка, Трис стоеше на вратата на стаята, която й беше показал преди малко, обзаведена като лекарски кабинет.
	— Добре си го измислил — рече Джема, като си даваше сметка колко напрегнато звучи гласът й. — Много пациенти ли имаш тук?
	— Случва се. Джема, искам да седнеш и да си поемеш дълбоко въздух няколко пъти. Използвай наученото от тренировките да се успокоиш.
	— Добре — отвърна тя.
	Трис взе чашката и излезе.
	Отсъства само няколко минути, но на Джема й се сториха часове. Тя огледа кабинета и се опита като историк да сглоби някаква история. Кушетката за прегледи изглеждаше стара и реши, че може бащата на Трис да я е донесъл през петдесетте години на миналия век. Металният шкаф-витрина също изглеждаше стар.
	Опита се да стане и да го разгледа, но краката не я слушаха. Дори любопитството й не помогна.
	Когато Трис се върна, тя седеше там, където я беше оставил.
	— Как се чувстваш? — попита я.
	Джема предположи, че това е тонът, с който той се обръща към пациентите си.
	— Хранително отравяне ли е? — прошепна тя.
	— Джема — започна той и изражението му й даде отговора.
	Тя скри лице в ръцете си.
	— Не съм готова за това — прошепна. — Трябва да мисля за работата. Едва познавам Колин.
	Трис сложи ръка на рамото й.
	— Нека ти направя чай и препечена филийка. Бих ти предложил крекери, но нямам.
	Джема не помръдна, затова той й помогна да стане. — Ела да поговорим в дневната — подкани я.
	Няколко минути по-късно двамата седяха на дивана. Джема се опитваше да яде филийката, която й беше препекъл, но продължаваше да й се гади. Трис беше съблякъл бялата престилка и отново беше само приятел.
	— Дете? Сигурен ли си?
	— Напълно — отвърна той. — Утре ще ти дам витамини и ще ти потърся акушер-гинеколог. Предвид обстоятелствата не мисля, че е редно…
	— Да, това може да навреди на приятелските ни отношения. — Джема го погледна — очите й разкриваха чувствата й. — Какво ще правя? Как да кажа на Колин?
	Той сложи ръка върху нейната.
	— Джема, ако не го искаш, мога да ти уредя да направиш аборт. Не си длъжна да казваш на никого.
	Тя дръпна рязко ръката си.
	— Повече не искам да чувам такова нещо!
	— Добре — отвърна той, този път се усмихваше, и отново взе ръката й. — Всичко ще е наред. Познавам Колин добре. Той ще направи каквото поискаш.
	— Тоест, ще ме направи почтена жена? — попита тя с отвращение. — Мечтала съм си да се оженят за мен по задължение!
	— Ако не беше влюбен, Колин никога не би се оженил за теб, но би поел финансовата отговорност.
	— Той не е влюбен в мен!
	— Така ли мислиш? Никога не съм виждал Колин толкова увлечен по момиче. Още като дете беше разумен и улегнал. Другите деца винаги вършеха глупости, но не и Колин. Никога не се е интересувал от мнението на другите, имаше си собствени ценности.
	— Съгласил се е да работи нещо, което мрази.
	— Много е лоялен към семейството си.
	— Джийн…
	— Това беше чисто физическо увлечение, беше заслепен от нея — отвърна Трис, докато наливаше топла вода в една чаша.
	— Ако тя е заслепяваща, аз каква съм? — попита мрачно тя. — Отегчителна, но симпатична утешителна награда?
	— Ти си любимата — каза той, наля мляко в чая и й го занесе.
	— Но с него се познаваме съвсем отскоро.
	— Права си. Знае се, че за да се влюбиш, трябва да познаваш човека от две цяло и шейсет и осем години.
	Джема обаче не се засмя.
	— Какво ще правя? Това не ми влизаше в плановете. Исках първо да си довърша дисертацията и да си намеря работа. Едва тогава мислех да си търся спътник. — Тя погледна Трис. — Само че госпожа Фрейзиър си пожела да има внуци.
	— Не мислиш ли, че сексът без предпазни мерки може да има пръст в тази работа?
	Джема простена.
	— Предпочитам да мисля, че причината е магия, а не собствената ми глупост.
	Трис се засмя.
	— Става късно, нека те закарам вкъщи — предложи. — Утре ще ти докарам колата и ще ти донеса витамини. Кажи ми, като съобщиш на Колин, и с Рейчъл ще се погрижим за начина ти на хранене. Трябва да се храниш добре.
	Докато й помагаше да стане, Джема го погледна.
	— Бебе? — не можеше да повярва.
	— Точно така. Голямо весело бебе с името Фрейзиър. Чудиш ли се какво ще си пожелае, като порасне?
	— Не ми напомняй — каза тя и двамата се запътиха към вратата. — Вече знаем защо желанията са се задействали. Племенницата ти е отворила кутийката и духът се е измъкнал.
	— Сигурно — отвърна Трис. — Мислила ли си как ще кръстиш детето?
	— На теб ти е забавно, нали?
	— Да. Колин ми е приятел и братовчед. Боях се, че един ден ще дойде и ще ми съобщи, че двамата с Джийн ще се женят. Все се чудех дали ще успея да се престоря, че се радвам. Но понеже прояви здрав разум и…
	— Знам — прекъсна го тя. — Не е нужно да го казваш.
	Стигнаха до колата на Трис и той й помогна да се качи.
	— Нали няма да кажеш на никого? — попита Джема.
	— Никога не бих издал тайната на пациент или приятел. Няма да кажа и думичка, докато ти лично не ми позволиш. Сложи си колана. Сега трябва да мислиш за двама.


>	23.

	След като Трис я остави в къщата за гости, Джема си мислеше, че няма да може да заспи, но стана точно обратното. Строполи се напряко на леглото и заспа мигновено. На сутринта първата й мисъл беше колко много желаеше да е част от Едилин, когато пристигна в града. От сърцето й ли беше дошло онова желание? Дали мигащият медальон на Нел я беше „чул“? Знаел ли е, че й е писано да носи фамилията Фрейзиър? Според дядото на Колин желанията действали и при „госпожите“. Значи се включваха и съпругите. Може би трябваше да се обади на Ариел в Калифорния и да й каже да си направи тест за бременност.
	Докато лежеше, прокара ръка по плоския си корем. Не можеше да си представи, че там расте дете. Според доктор Трис обаче точно това ставаше.
	Пъхна ръце под главата си и се вгледа в тавана. И сега какво? Разбира се, първо трябваше да каже на Колин.
	Ами ако той наистина постъпеше, както каза Трис, и поискаше да се ожени за нея от чувство за дълг? Що за брак щеше да е това, ако се чувстваше принуден или подмамен да я вземе за жена?
	Джема стана и отиде да си вземе душ. Мисълта, че очаква дете, й се струваше нереална. Не се чувстваше никак зле, а нали се предполагаше да има сутрешно гадене? Тя сложи ръка на корема си.
	— Нима толкова държиш да си различно, че ще ми причиняваш гадене вечер?
	Излезе от банята, облече се, закуси обилно и здравословно и се залови за работа. Докато записваше онова, което беше открила за първия Шеймъс Фрейзиър, почти забрави за съдбовната новина. Насред тишината и спокойствието в библиотеката можеше да остави настрана тревогите си за бъдещето.
	В един момент не се сдържа и погледна камъка, за който предполагаха, че изпълнява желания. Малкият предмет проблясваше на слънчевата светлина в малката си овална кутийка колкото нокътя на кутрето й. Възможно ли беше такова дребно нещо наистина да изпълнява желания?
	Макар че не й се струваше правилно, Джема го стисна в дланта си и каза на глас:
	— Пожелавам си детето ми да живее дълго и щастливо. — Разтвори ръка да види дали камъкът е променил цвета си, както когато го носеше мечето на Нел, но той си беше съвсем същият.
	— Това е смешно — каза Джема.
	Прибра медальона в кутийката му и го сложи в малкия несесер до мивката, където държеше козметиката си. Така беше на видно място и все пак беше скрит.
	Същия следобед дойде Шеймъс, най-малкият брат на Колин. Джема не стана да му отвори, само му махна да влиза. Той отиде направо в кухнята, направи няколко сандвича за двамата и седна да рисува.
	Двамата вече бяха свикнали да не си говорят кой знае колко. Джема знаеше, че той харесва тихата й компания. Може би и той като нея намираше атмосферата в дома на Фрейзиър за доста дейна и шумна.
	— Детето ми ще бъде кротичко — каза тя и погледна към Шеймъс.
	Не беше имала намерение да го изрече на глас, но той явно не я беше чул, защото продължаваше да скицира нещо.
	Джема видя, че счупената част на дървената му кутия за моливи е грозно залепена със сиво тиксо.
	— Защо не я оставиш да ти я оправя? — попити.
	Шеймъс кимна, без да вдига глава; беше погълнат от рисуването.
	Джема продължи с опитите да приведе многото си записки в разбираем текст. На два пъти се улови да гледа имената на онези от семейството, за които пишеше. Явно предпочитаха старите имена, но тя не можеше да обремени детето си с такова като Перигрийн. А ако беше момиче? Дали Алия щеше да настоява за Прудънс например? Мисълта, че госпожа Фрейзиър беше нарекла дъщеря си Ариел, я поуспокои.
	Докато разсъждаваше върху това, Шеймъс й махна за довиждане и си тръгна. Беше й оставил кутията с моливите, под която се виждаше лист хартия. Той рядко даваше на другите да видят рисунките му, затова я обзе любопитство. Отиде до масичката за кафе и взе скицата. Видяното така я разтърси, че тя се отпусна тежко на дивана.
	Шеймъс беше нарисувал Джема как чете, седнала под голямо дърво като онова във „фермата на Мерлин“. Изглеждаше изцяло погълната от книгата, забравила за всичко наоколо. Рисунката щеше да е точен портрет, ако не бяха трите малки момченца край нея, всичките — копия на Колин. Едното се беше хванало за ниския клон на дървото; второто носеше шерифска значка и каубойски ботуши и се канеше да арестува първото; третото, все още с памперс, караше четири малки колички по саморъчно направена писта от камъчета и клечки.
	Известно време Джема гледа удивено рисунката, после се облегна назад и се разсмя — изглеждаше толкова истинска. Лесно можеше да си се представи така — погълната от книгата, докато децата си играят.
	— Какво го е подтикнало да нарисува това? — прошепна тя.
	После си спомни своя коментар за кроткото дете. Явно Шеймъс го беше свързал с нееднократно изразеното желание на госпожа Фрейзиър да има внуци и това на господин Фрейзиър някой да наследи потомствената страст към автомобилите. Като се прибави фактът, че Джема непрекъснато слагаше ръка на корема си и ходеше до банята през няколко минути, нищо чудно, че Шеймъс е разкрил тайната й. В една-единствена рисунка беше успял да обедини съкровените желания на родителите си със случайната забележка на Джема.
	Тя прибра внимателно скицата в папка и продължи с работата си. На всеки половин час обаче я поглеждаше, усмихваше се и клатеше учудено глава.
	Когато в шест часа получи съобщение от Колин, сърцето й подскочи. „Ето какво било да си влюбен“ — каза си тя, после се упрекна за глупостта си. Още беше рано за това. От друга страна, не беше ли по-добре да е влюбена в бащата на детето си?
C>
	Можеш ли да дойдеш веднага до „фермата на Мерлин“, при беседката? Майк и Сара ги няма, ще сме само двамата.
C$
	Сърцето й заби лудо, въображението й се развихри. Какво означаваше „само двамата“ — тайна любовна среща? „Фермата на Мерилин“ беше най-романтичното възможно място. Там щяха да са далеч от семейството му и от любопитните погледи.
	Тя се гримира набързо и изтича до колата. Докато караше, си представяше как лежи в обятията му и му разказва как е намерила Камъка на желанията. А после под покрива на звездите щеше да му каже за бебето. И тогава какво? Надяваше се той да я грабне радостно на ръце, да я завърти, а след това да си говорят за бъдещия си съвместен живот. Щастие — ето това искаше, от това имаше нужда.
	Мисълта я накара да се засмее. Все твърдеше, че иска кариера и независимост, а в крайна сметка жадуваше един едър, силен мъж да я спаси — като Пепеляшка.
	Видя джипа близо до усамотената беседка и паркира до него. Още щом зърна Колин, разбра, че не става дума за романтична среща. Изглеждаше притеснен, сякаш имаше някаква ужасна новина.
	— Здравей — каза той, щом тя излезе от колата.
	Хвана я за раменете и я целуна леко.
	— Какво е станало? — попита тя.
	— Джийн.
	Джема едва се сдържа да не направи физиономия. Да я покани на това красиво, романтично място, за да обсъждат бившата му!
	— Какво за нея?
	Стараеше се да се държи като възрастен и се поздрави, че не му изкрещя: „Какво иска драконката сега!?“ Седна на тревата и го погледна; той явно беше прекалено изнервен и остана прав.
	Колин й разказа как, докато преглеждал стари файлове, открил, че преди години някакъв крадец оставил на местопрестъплението върбова клонка с розова копринена панделка.
	— Значи се е върнал към кражбите? — попита Джема. — Имаш ли негови снимки?
	— Да, но това не е всичко. После е извършил редица големи обири по света — банки, Румънското консулство, два мезонета в Хонконг. Катерил се е по сградите. Може да отвори какъвто и да е сейф.
	— Сигурно лесно е отворил колоната на леглото.
	— Определено.
	Колин я гледаше така, сякаш трябваше да й съобщи нещо важно, но не искаше да го каже направо.
	— Защо му е на един професионален крадец да идва в Едилин? — попита тя.
	— Чичо е на Джийн.
	Джема се сдържа да не изругае и се постара да изглежда спокойна. Този гаден чичо на Джийн беше изместил новината й за бебето, но тя нямаше да се поддаде на гнева.
	— Доколкото разбирам, тя не ти е споменавала за чичото.
	— Нито дума. Каза, че е единствено дете на родители, които също са единствени деца.
	— Ясно е, че няма да каже на човек, падащ си по правораздаването, че чичо й е известен крадец. Или може да не е знаела за него.
	— Да, бе! Докато е учила право, той е бил под наблюдение и често е ходел при нея. Съдейки по досието и снимките, двамата са били неразделни. Тя е пътувала с него. И преди знаех, че е пътувала по целия свят, само че не знаех, че е било с чичо й, който…
	Колин не можа да намери думи, с които да опише прикритостта й.
	Колкото и да се опитваше, Джема не можа да изпита съчувствие, че бившата му приятелка го е лъгала. Ако наистина я беше забравил, както твърдеше, щеше ли да е така ядосан, че е крила нещо от него? Джема обаче не изрече на глас тези свои мисли.
	— Значи сега трябва да откриеш чичо й?
	— Да.
	— Какво казва Джийн за тази история?
	— Казва, че не го била виждала от години, но според мен лъже. — Колин престана да крачи напред-назад и я погледна. — Затова исках да говоря с теб. Не мисля, че всичко това е съвпадение.
	— Кое всичко?
	— Ти, аз, Джийн, чичо й, обирите. Според мен не е случайно, че всичко стана точно сега.
	— Какво ти се върти в главата? — заинтригува се Джема.
	— Мисля, че Джийн е казала на чичо си за раздялата ни. Доколкото я познавам, сигурно е стоварила вината върху мен. Започвам да си мисля, че обирите в малкия ни град са опит за отмъщение.
	— Щом той познава добре племенницата си, може да е отгатнал истинската причина за раздялата ви и да е дошъл тук за друго.
	Тя му разказа как Тристан е открил предполагаемия Камък на желанията.
	— Не разбирам как всички в града са разбрали за него. Ти казвал ли си на някого?
	— Нямаше нужда. Много хора са чували легендата.
	Не е трудно да направиш връзката между проучването на старите книжа и сбъднатите желания. Трис сигурно ти е разказал какво стана със зет му.
	— Да, но не знаех, че го е споменал и на други хора — възрази Джема.
	— Само за две седмици Джейк се прибра от война и си намери си работа в Едилин. Хората забелязват такива неща.
	— И близнаците на Сара — напомни му Джема. — Един камък, който изпълнява желания, сигурно е в състояние да привлече международен крадец.
	— Да, за съжаление. Трябва да ти кажа нещо, колкото и да ми е трудно в тази ситуация.
	Джема настръхна от тона му.
	— Какво ще ми казваш?
	— Тревожа се за теб, ако наистина се окаже, че чичото на Джийн си отмъщава на мен или иска да докопа Камъка. Ако прилича поне малко на Джийн, ще гледа да постигне своето, без да го е грижа за последствията.
	Срещата дотолкова се разминаваше с очакванията й, че Джема едва успя да прикрие разочарованието си.
	— Може би иска да изложи теб, да те направи за посмешище в града, задето си наранил Джийн.
	— Да ме унижи? Възможно е. Притеснява ме обаче вероятността да търси Камъка и да си мисли, че е у теб.
	Джема разбра накъде бие той. Искаше двамата да се разделят за известно време. Нейното желание обаче не беше такова.
	— Ами ако Джийн го е накарала да извърши обирите? — попита тя. — Може да е поискала да те злепостави по някакъв начин.
	— Едва ли — отвърна Колин, като избягваше погледа й.
	Джема реши, че той няма да й каже какво точно си мисли.
	— И сега какво?
	— Станало ли е нещо? — попита той, като я гледаше напрегнато. — Да не съм те ядосал?
	— Не, нищо не е станало. Просто се притеснявам за твоята безопасност. Какво смяташ да правиш?
	Джема знаеше, че двамата се залъгват един друг.
	— Ще продължа да разпитвам Джийн. Ще използвам всичко, което знам за нея, за да се добера до истината. Трябва да разбера какво става и защо. Досегашните кражби бяха дребни, но това може да е само началото. Докато чичо й се е мъчел да се измъкне след един обир, са загинали четирима невинни.
	Представата как разговарят за бебето беше изместена от представата за Колин с Джийн. Джема си наложи да се върне в настоящето.
	— Искаш да не се виждаме, за да си мислят хората, че сме скъсали, нали? — попита.
	— За момента така е най-добре. Мислех да си изпрося някоя кавга, за да ме разкараш, но реших да не рискувам — усмихна се криво той. — Какво ще правя, ако не ми простиш?
	— Каквото и преди няколко седмици.
	Джема погледна часовника си. Вече започваше да й се гади. Ако не си тръгнеше скоро, щеше да повърне тук, а не искаше той да научи за детето им по този начин.
	— Трябва да се връщам, имам работа — заяви тя и тръгна към колата, но той хвана ръката й.
	— Ядосана си ми — каза учудено той.
	— Разбирам изискванията на работата ти. — Джема се замисли за момент. — Как щеше да си изпросиш кавга?
	— Забрави, че изобщо съм го казал. Защо не отидем да вечеряме някъде и да поговорим?
	Тя си представи как повръща на масата.
	— Да го отложим за някой друг път. Сега трябва да тръгвам.
	— Ето, мога да вдигна скандал за това, колко много работиш!
	Сега пък тя се учуди.
	— Мислех, че искаш да ти разказвам какво съм открила за семейството ти. Не е ли така?
	— Така е, макар че ми беше трудно да преглътна онова с Трис.
	— Трис? Той пък какво общо има с обирите?
	— Доколкото знам, нищо.
	— Тогава защо го спомена?
	— Учудих се, че си му казала за моето разследване. Знаеше подробности, които не са известни дори на заместничката ми. Може би трябваше да те накарам да се закълнеш с ръка на сърцето, че няма да кажеш на никого. Пък и вие с вашия камък! Щеше да е лесно да ти вдигна скандал.
	Макар той да се усмихваше, Джема прие думите му сериозно. Досега никой не я беше обвинявал, че е предала доверието му.
	— Но аз мислех, че… — Усети как се изчервява. — Прав си. Не трябваше да казвам за разследването. Грешката е моя. Извинявам се.
	Гаденето й се усилваше, затова тя пристъпи към колата.
	— Джема, аз трябва да ти се извиня. Не е проблем, че си казала на Трис. Просто…
	Тъй като Колин не довърши, Джема се обърна и го погледна.
	— Просто какво?
	— Нищо, забрави. — Той се приближи до нея. — Ще се видим след няколко дни.
	— Искам да знам какво се канеше да кажеш.
	— Нищо — извърна поглед. — Не обръщам внимание на клюки.
	— Какви клюки?
	Той прокара ръка по лицето си.
	— Просто и преди ми се е случвало, това е. Прекарала си цял ден с Трис, разбирам. И Джийн все излизаше с други мъже. Чувствах се наранен, но се преструвах, че съм над тези неща.
	— Какви други мъже? За какво говориш?
	— За теб и Трис, за какво друго! — отговори той, все едно беше очевидно.
	— Какво за Тристан?
	— Джема, не искам да се караме. Поисках да дойдеш тук, за да ти кажа истината, не да се разправяме. За кратко време да не се виждаме, защото имам нужда от време да получа колкото се може повече информация от Джийн. Притеснявам се да не се опитат да ти отмъстят. А и това, че знаеш за онзи камък, също те прави потенциална мишена.
	— Естествено. Много добре те разбирам. Казваш на приятелката си за този месец, че трябва да се виждаш с приятелката си от миналия. И между другото, докато си с нея, аз трябва да стоя настрана от други мъже. Единствено не ми е ясно дали следващия месец ще си пак с мен. Или вече си избрал друга?
	— Джема, кълна се във всичко свято, несправедлива си! Имаш ли представа какво трябва да търпя за това, че прекарваш толкова време с Тристан? Къщата му е много изолирана и въпреки всичко няколко души ми казаха, че си била там с него късно вечерта. И после те е закарал до вкъщи. Да не си била твърде пияна?
	Джема нямаше намерение да му казва защо не е могла да шофира.
	— Ако си мислиш такова нещо за мен, тогава наистина е по-добре вече да не се виждаме. Сигурна съм, че семейството ти ще се зарадва, че си се събрал отново с красивата си приятелка адвокатка. И щом й прощаваш за всяка подлост, двамата ще сте много щастливи. Сега, ако нямаш нищо против, връщам се на работа.
	— Нищо против нямам. Дано да сте много щастливи с Трис.
	— Ами добре! Защото вие е Джийн явно сте един за друг.
	— Може и така да е.
	Джема не издържаше повече. Качи се в колата, затръшна вратата и потегли рязко.
	Не по-малко ядосан, Колин потегли към офиса си, решен да продължи с работата. Колкото по-скоро разкриеше престъпленията и арестуваше виновника, толкова по-бързо щеше да се събере с Джема. Разбира се, ако тя го искаше.
	Час по-късно още не беше свършил нищо; припомняше си спора им и се опитваше да разбере как се стигна дотам.
	След скарванията с Джийн винаги се чувстваше по-добре. Обикновено двамата си наговаряха ужасни неща, обвиняваха се взаимно в изневери, мързел, глупост и какво ли не. Нападаха се за всичко възможно — навика й да зарязва кухнята с главата надолу, вечното мрачно настроение на Колин, неспособността й да мисли за друго, освен за собствените си желания и нужди.
	След като бълваха отрова часове наред, и двамата се чувстваха изчерпани — психически и откъм лоши неща, за които да обвинят другия. Поемаха си въздух, споглеждаха се и единият споменаваше някоя баналност.
	— Все окупираш банята — казваше Колин.
	— А ти предпочиташ да гледаш спорт, вместо да дойдеш с мен на танци — не му оставаше длъжна Джийн.
	— Ти предпочиташ… — понечваше да каже той, но в следващия момент двамата се хвърляха в обятията си. Сексът беше не по-малко разгорещен от спора преди това.
	Джема обаче беше различна. Беше я помолил да се видят във „Фермата на Мерлин“, защото не искаше временната им раздяла да се случи в нейната или неговата къща, където бяха правили любов. През последните дни му беше липсвала толкова много, че искаше само да я заведе в леглото и да я прегръща. За срещата избра беседката, понеже беше неутрална територия.
	И през ум не му мина, че може да се скарат. Не смяташе, че има за какво. От самото начало си бяха паснали идеално, чувстваха се добре заедно.
	Вярно, че му се беше ядосала, че е забравил преживяването им в леглото, но нали после решиха проблема? Той й се реваншира.
	Колин беше пренебрегнал факта, че през последните седмици хората с удоволствие му казваха, че пак са видели Джема с Трис. Никой от истинските му приятели, онези, с които беше израснал, не беше споменал нещо, но по-скорошните жители не си мълчаха. Където и да отидеше, някой му говореше за Джема и Трис.
	— Пиеха горещ шоколад и си шепнеха — беше казал един. — Той определено знае как да спечели женското сърце.
	Докато Колин беше в магазина, една медицинска сестра нарочно спомена как вечерта Трис бил вкъщи сам с Джема.
	— Според мен това е началото на истинска любовна връзка — каза високо тя, за да я чуе Колин.
	— Никой не го заслужава повече от доктор Трис — отвърна още по-високо събеседничката й. — Крайно време е да създаде семейство.
	Колин едва се сдържа да не се намеси и да им каже, че Джема е негова, не на Трис. Навикът му да не коментира личния си живот обаче надделя.
	За това, че Трис е закарал Джема вкъщи, му каза Ланг. Според него двамата имали среща.
	— Не е било среща — тросна му се той. — А вие какво сте правили там?
	Ланг само сви рамене и огледа офиса му. Умееше да не се издава по-добре от всеки Фрейзиър.
	— Ако я харесвате, ще трябва да се потрудите да я задържите — каза.
	— Да оставим настрана моя личен живот. Да сте чули или видели нещо, свързано с обирите?
	— Не — отвърна старецът и Колин разбра, че няма да научи нищо повече от него.
	Колин ненавиждаше мисълта да каже на Джема да не се виждат известно време, но се притесняваше за безопасността й. Не смяташе да споделя с нея за подозренията си към Джийн. Въобще не би се учудил, ако бившата му приятелка измислеше някакъв план за отмъщение. Когато някой колега се опиташе да й измъкне случай например, тя му го връщаше тъпкано. А онзи ден, когато той сложи край на връзката им, Джийн беше много гневна.
	Въпреки това не му беше ясно защо Джема не вижда, че той мисли само за нея, а смята, че иска да е с Джийн, че се радва на станалото, защото ще може да се върне при нея.
	После историята с приятеля му Трис. Ако някой го попиташе, Колин щеше да каже, че не ревнува ни най-малко; но дори сам не вярваше на онова, което наговори на Джема. Умът му сякаш крещеше всичко изговорено от хората за Джема и Трис.
	Колин беше сигурен, че тези приказки не са верни. Или бяха? Той измъкна телефона си и се обади на Трис.
	— Има ли нещо между теб и Джема? — изтърси, щом чу гласа на приятеля си. Тонът му звучеше войнствено и враждебно дори в собствените му уши.
	— Какво става? — попита Трис.
	— Отговори на въпроса ми.
	Трис се поколеба.
	— Това реторичен въпрос ли е, или искаш честен отговор?
	Колин не каза нищо.
	— Добре, ще ти кажа истината. С Джема сме само приятели, но това не значи, че не търся нещо повече.
	Думите му никак не го успокоиха.
	— Защо си я закарал вкъщи? Да не си я напил?
	— Ако с теб не бяхме приятели, щеше да си платиш за тези думи. Трябва да затварям. Обади ми се, когато отново станеш нормален.
	— А ти стой настрана от Джема!
	— Колин, говоря сериозно — ако двамата скъсате, ще се опитам да я спечеля.
	След тези думи Трис затвори.


	Следващата седмица Джема се съсредоточи в работата си. Два пъти отиде да пазарува в Уилямсбърг, защото не искаше Ели да я пита къде е Колин. Да не говорим, че можеше да я гледат със съжаление, задето е била зарязана от човек, обичан от целия град.
	Прекара седмицата в четене и водене на подробни бележки за предците на Фрейзиър. По време на обичайните си посещения хората от семейството проявяваха любезност и загриженост. Шеймъс оставаше при нея с часове и когато му се говореше, говореше. Веднъж донесе куп рекламни брошури на различни университети и й поиска съвет кой да избере.
	Джема имаше трима приятели, които преподаваха в някои от университетите, така че им се обади и проучи нещата. Благодарение на нея успяха да изключат четири от училищата.
	На тръгване Шеймъс я целуна по бузата.
	— Добре дошла в семейството — поздрави я.
	Когато я наеха на работа, тя не очакваше да стане част от семейството. Не се беше замисляла много по въпроса. Очакваше да се сприятели с хора от града, може би дори да си намери приятел, и това да бъде социалният й живот. Не си беше представяла да се свърже със семейство Фрейзиър. Те обаче я привлякоха към себе си и сега не можеше да си представи живота без тях.
	Понеже нямаше с кого да тренира, не беше ходила в залата за фитнес и мускулите й сигурно бяха на път да се превърнат в желе.
	Джос още веднъж й благодари по имейла за това, че й е помогнала да прекара един спокоен ден. Джема й писа и я попита дали е казала на някого, че са прекарали деня заедно.
	„Шегуваш ли се? Казах на целия град колко си мила и великодушна“, гласеше отговорът й.
	Джема се намръщи, като го прочете. Значи Колин вече знаеше, че цял ден е била при Джос да сменя памперси и да чисти кухненската мивка, а не с Трис, както я беше обвинил той. И въпреки това не се извини.
	В продължение на два дни се движеше навсякъде с телефона си и си представяше как казва на Колин, че ще му прости, ако обещае повече да не я ревнува. Той обаче не се обади.
	Всяка вечер в седем часа повръщаше. По цял час се бореше с гаденето и накрая установи, че е по-добре да лежи кротко, докато отмине.
	Седмица след обвиненията на Колин Джема се събуди една сутрин и си каза „Стига“. Не можеше да продължава да страда така. Знаеше, че трябва да поеме отговорност за живота си. Нямаше да губи повече време в чакане някакъв мъж да я спаси.
	Седна на бюрото в библиотеката и се зае да направи списък с нещата за вършене. Сега най-важното беше, че е бременна. Все едно дали й харесваше или не, с бащата или без него, това си беше факт и тя трябваше да започне да прави планове.
	Знаеше, че Трис е прав и семейство Фрейзиър ще й помага финансово. Никога не би й хрумнало да живее на техен гръб, но щеше да оцени подкрепата им.
	От една страна, й се искаше да напусне Едилин и да забрави това място завинаги, но не беше толкова наивна да смята, че може да отгледа детето съвсем сама. Помисли дали да не отиде да живее при майка си, но тя щеше да се срамува, че неомъжената й дъщеря е бременна. Никое дете не заслужаваше такова нещо.
	Не, по-добре беше да остане в Едилин, където детето й щеше да има баба и дядо, които го обожават, а Джема вече имаше приятели.
	Сега й трябваше истинска работа, от която да печели над двайсет и пет хиляди долара годишно. За целта беше необходимо да напише дисертация и да получи докторска степен.
	За по-малко от час съчини писмо до научния си ръководител. Предложи шест възможни теми за дисертацията и поиска той да одобри една, за да започне тя да пише.
	Най-добрата тема бяха жените, които са се занимавали с медицина във вирджинската провинция през четирийсетте години на деветнайсети век. Трис й беше казал, че притежава огромен брой семейни документи, които са на нейно разположение. Олдридж бяха лекари поколения наред и Джема беше намерила интересна информация за тях в книжата на Фрейзиър. Първият лекар в семейството бил Матю Олдридж, който сам си зашил скалпа. Неговата история щеше да е драматично начало на дисертацията.
	После писа до четирима свои преподаватели, питайки дали познават някого в колежа „Уилям и Мери“, с когото да поговори за възможността да преподава там.
	Единственият проблем, който не можеше да реши, беше Колин. Боеше се, че следващия път, като го види, ще рухне. Зарече се, че няма да го допусне. Казваше си, че двамата са имали кратка връзка, която е приключила, и сега тя трябваше — мразеше този израз, но той беше подходящ — да продължи напред.
	През почивните дни вече се чувстваше по-добре. Стана рано и отиде до Уилямсбърг да си намери спортна зала. Имаше ключ за залата на Майк, но нямаше да понесе да попадне там на Колин. Трийсет минути кара велоергометър, четирийсет и пет работи с леки тежести, после двайсет се боксира с чувал. Пропусна киковете, защото се притесняваше да не навреди на бебето, което растеше в нея. Накрая си взе душ, преоблече се в чисти дрехи и за пръв път от дни насам се почувства добре.
	Следващата задача, която си беше поставила, беше да се изправи лице в лице с жителите на Едилин и тяхното съжаление. Още не беше готова да се види с Ели и да отговаря на разни въпроси, затова паркира в центъра и отиде до площада. Наблизо беше виждала един магазин, който тогава не й се стори интересен — за разлика от сега.
	Елегантният малък бутик се казваше „Вчера“ и се намираше срещу офиса на Колин, от другата страна на площада. Когато Джема отвори вратата, издрънча камбанка. Всички уреди и приспособления, както и етажерките, и големият остъклен шкаф в дъното бяха взети от старинни сгради. Махагоновите мебели отиваха идеално на красивите дрешки в ретростил, ушити от най-финия памук, с бродерия, която приличаше на ръчна.
	Зад щанда стоеше красива висока жена, около четирийсетгодишна. Тя се усмихна и се приближи.
	— Вие сте приятелка на госпожа Нюланд, нали?
	В първия момент Джема не можа да се сети за кого става дума.
	— Сара — спомни си тя. — Да, нейна приятелка съм.
	При мисълта за това изправи гръб. Нали това искаше — да бъде част от нещо; ето че беше на път да го получи.
	— Милата Сара — възкликна жената. — Тя е една от най-добрите ми клиентки. Наскоро ми се обади и поръча по още един брой от всички комплекти, които беше купила. Аз съм Оливия Уингейт. С какво мога да ви помогна?
	Джема едва не се изпусна, че очаква дете. Не можеше да си позволи това удоволствие, затова изрече първата лъжа, която й хрумна:
	— Сестра ми очаква трето дете и реших да й подаря по-различни бебешки дрешки.
	— Дошли сте на правилното място. Какво знаете за старинната бродерия?
	— Абсолютно нищо.
	— Желаете само да изберете дрешка, или предпочитате да научите как се прави?
	— „Научавам“ е любимата ми дума на всички езици — отвърна Джема и сложи чантата си на стъкления плот. — Цялата съм слух.
	Час по-късно си тръгна с три удивително красиви бебешки дрешки, всяка обвита във фина хартия и поставена в бледолилава торбичка със син надпис „ВЧЕРА“. В ума й се въртяха нови думи като антредьо, рязана бродерия, басти и везани розички. Но най-важното беше, че започва да свиква с мисълта, че ще има дете.
	За пръв път мислеше за това не като за бреме, а като за радостно събитие. Много обичаше племенниците си и с удоволствие си поигра с децата на Джос, които се привързваха към нея. Пък и с нетърпение очакваше да види близнаците на Сара.
	Изведнъж се сети, че трябва да купи подарък на Сара. Знаеше точно какво да й вземе — беше видяла два комплекта сини гащеризончета, идеални за малки момченца. Майк сигурно би искал и фланелки с боксьорски мотиви, но Джема не го взе предвид, защото в тялото й бушуваха твърде много женски хормони.
	Обърна се да се върне и се озова лице в лице с Колин. В първия момент тя се усмихна. Той много й липсваше и Джема гореше от желание да му каже за бебето.
	Секунда по-късно обаче обвиненията му прозвучаха в главата й и усмивката й се стопи.
	— Джема… — каза той и протегна ръка към нея.
	Тя отстъпи назад и се насили да се усмихне.
	— Как си? — попита възможно най-весело. — Много хубав ден, нали?
	— Джема, може ли да отидем някъде да поговорим?
	Ако й беше казал тези думи преди няколко дни, щеше да се съгласи, но не и сега.
	— Имам много неща за вършене, после трябва да се прибирам. Налага се да го отложим за друг път.
	Запъти се към колата си.
	— Чу ли какво стана с Майк? — попита той.
	Джема не искаше да се обръща, но не можа да се сдържи. „Аз и моето любопитство“ — каза си.
	— Какво за него?
	Сериозното изражение на Колин изчезна и той се усмихна.
	— Разказвам клюки само по време на ядене.
	— Не съм гладна — отвърна тя и се отдалечи с още една крачка.
	— Щом не знаеш за Майк, сигурно Джос не ти е казала и за Люк. Ама вярно, че само няколко от нас знаят. Твоят Камък на желанията явно действа.
	— Дявол да го вземе! — извика тя и се обърна отново към него. Любопитството беше пристрастяващо като наркотик. На всяка цена трябваше да разбере за какво става дума. — Къде? — попита със стиснати зъби.
	Той я поведе към една близка закусвалня. Мразеше тази негова хитра усмивчица.
	— Какво ще желаете, шерифе? — попита хубавата млада жена зад щанда.
	— Обичайното, Джилиан, а за Джема дай нещо с много малини.
	— За мен сок от манго — поправи го тя. — Отказах малините. Завинаги.
	Той я поведе към дъното на заведението. Като повечето в Едилин, и то беше дълго и тясно. Двамата седнаха в едно сепаре. Други клиенти нямаше.
	— Как си? — попита Колин.
	— Много добре. А ти?
	— Липсваш ми — промълви той и понечи да хвана ръката й, но тя я дръпна. — Джема, има неща, които не мога да ти кажа, но аз…
	— В такъв случай имам работа.
	Стана и понечи да си тръгне, но пътят й беше препречен от жената, която им носеше питиетата.
	— Проблем ли има? — попита тя.
	Джема знаеше, че всяка нейна дума ще стигне до ушите на целия град.
	— Не, всичко е наред — отвърна и седна на мястото си.
	Момичето остави питиетата на масата и се отдалечи.
	— Добре — въздъхна Колин. — Да оставим нещата така. Стана още един обир.
	— Така ли? — Искаше й се да научи повече, но насочи цялото си внимание към сока.
	— Гледаме да не се разчува, но почеркът е същият. В дома, където е станал обирът, живее десетгодишно момиче. И там намерихме върбова клонка, завързана с розова копринена панделка. — Колин замълча. — Джема, толкова съм ти благодарен, че го забеляза на снимките. Така знаех какво да търся при новия обир.
	Тя продължаваше да гледа в сока си.
	— Кажи ми за Люк и Майк.
	— А, да. Сигурно си чула, че Сара очаква близнаци, точно както си пожела.
	— Естествено. Първо ми го каза Джос, после Трис.
	Когато произнесе името, гледаше Колин в очите и видя болката му. Явно наистина вярваше, че между нея и доктор Трис има нещо. „Да, витамини за бременни“ — помисли си тя.
	— Преди малко бях в онзи малък магазин „Вчера“ да купя дрешки за децата на сестра ми и се сетих за Сара. Дали ще й хареса, ако й купя малки сини гащеризончета за бебетата?
	— Разбира се. Много мило, че си се сетила за нея. Тя…
	— Сетих се и за Джос. Малко е късно, но реших да купя нещо и за нейните деца. Всъщност… — Извади една от купените дрешки и я просна на масата върху опаковъчната хартия. Жената в магазина й беше казала, че става и за момченце, и за момиченце. Дрешката беше от швейцарска батиста — лек и много фин памучен плат, избродиран ръчно по краищата с малки пчелички.
	— Нали е много красиво? — попита Джема.
	— Хубаво е — каза Колин, като докосна края на дрешката. — Госпожа Уингейт има много такива неща. Живее извън града, близо до Трис и…
	Щом спомена името на лекаря, Колин отново замълча. Джема си даде сметка, че колкото и да е нещастна тя, той е по-зле. Тази мисъл може би трябваше да я развесели, но не стана така.
	Зави дрешката в хартията, прибра я в торбичката и отпи голяма глътка от сока си.
	— Налага се да тръгвам. Опитвам се да си уредя интервюта в някои университети и трябва да събера информация за тях. Вечер ще работя по дисертацията, щом одобрят темата.
	Колин я гледаше как събира торбичките.
	— Чакай! Не съм ти казал за Люк и Майк.
	— Няма нищо. Ще питам Джос или Сара. И без това ще ми трябва адресът на Сара във Флорида, за да й пратя подаръка.
	— Те ще се местят тук.
	— Колко хубаво! — Джема се изправи. — Радвам се, че си поговорихме — усмихна се тя, после излезе и отиде в бутика.
	— Забравихте ли нещо? — попита госпожа Уингейт, щом я видя.
	За свой ужас Джема се разплака.
	— О, боже! — възкликна жената и й помогна да седне. Взе торбите от ръцете й и й подаде кърпичка от една кутия на щанда.
	— По принцип не плача, но напоследък не мога да спра — обясни Джема.
	— Това е от хормоните.
	— Но аз нямам… — Джема погледна жената. — Как се досетихте?
	— Отворих магазина, след като мъжът ми почина, видяла съм какво ли не. Много млади жени идват тук и казват, че търсят подарък за бебето на някой роднина, а всъщност са разбрали, че ще имат дете, и искат да поговорят с някого.
	— И какво правите вие?
	— Първо ги изслушвам, после ги пращам при някой Олдридж. Младият Тристан ли е…
	— Бащата ли? Не.
	— Ах! Казахте ли на шерифа?
	— Дори адът да замръзне, няма… — Джема си пое дъх. — Не съм. Скарахме се и той… — Тя сви рамене.
	— Разбирам. Можете да сте спокойна, няма да кажа на никого. Само че, скъпа, нали знаете, че не можете да криете дълго?
	— Особено с това нашествие на близнаци в града.
	— Нали? — усмихна се жената. — Тъкмо тази сутрин една от жените, които ми шият, каза, че е довършила дрешки за близначета момченца. Предчувствам, че добрият късмет на скъпата Сара ще прати няколко човека тук да й купят подаръци.
	Джема подсмръкна и отвърна на усмивката й:
	— Колко делово от ваша страна да се сетите.
	— Трябва да мисля в перспектива. Боря се да оцелея в света на масовото производство. Елате да ви покажа някои други неща.
	— Имате ли баня?
	— Налага се, при положение че идват толкова дами в затруднено положение като вас. Насам.
	Джема се усмихна на завоалирания израз. Баба й смяташе, че думата „бременна“ е вулгарна и никой благовъзпитан човек не би я използвал.
	Когато се върна, на плота вече бяха прострени най-красивите дрешки, които беше виждала. Този път госпожа Уингейт й обясни как се прави декоративен набор. Джема спомена, че Майк би искал върху дрешките на момченцата му да има нещо с бойни изкуства. Госпожа Уингейт включи лаптопа си и й показа някои подходящи картинки, от които Джема да си избере.
	— Две от дрешките ще са готови до края на седмицата — каза жената. — Защо не дойдете тогава да поговорим за… всичко?
	Когато си тръгна от магазина, Джема се чувстваше много по-добре. Даже беше взела още една дрешка за своето бебе. Госпожа Уингейт беше отличен търговец!


	Щом се прибра, Джема изпрати имейл на Джос, за да разбере какво става с Майк и Люк. Ето какво й отговори тя:
C>
	Извинявай, че не ти казах, но стана голяма бъркотия. Предложиха на Люк да направят филм по негова книга. Брад Пит иска да играе Томас Кенън. Не мога да повярвам, че никой не ти е казал и за Майк. Докато бил в ресторант във форт Лодърдейл, разпознал някакъв тип, който бил издирван за убийството не четири жени. Майк го задържал и в къщата на изрода намерили завързана още една жена. Майк й спасил живота! За награда му разрешили да се пенсионира по-рано. В края на лятото той, Сара и децата се местят тук за постоянно.
C$
	Джема се облегна назад на стола. Явно желанията продължаваха да се сбъдват. Ако филмът на Люк станеше хит, той щеше да се сдобие с желаното безсмъртие. А Майк беше заловил „много зъл“ човек, точно както си беше пожелал. Джема писа на Трис за всичко — от гаденето в седем вечерта до сбъднатите желания.
	Вечерта, докато се приготвяше да си ляга, погледна към компактното огледалце в козметичната й чантичка. Отвори го и се взря в красивия медальон.
	— Не мисля, че си вълшебен — каза тя, — но ако си, моля те, нека Колин се върне при мен.
	Медальонът не показа никаква реакция — не че беше очаквала друго, — затова тя затвори капачето и си легна.


	— Кажи й.
	Думите прозвучаха толкова силно, че Колин подскочи. Беше заспал на големия кожен фотьойл, който бяха купили с Джема. Когато думите отекнаха в стаята, той стъпи неволно на земята, столът се наведе напред и едва не го катапултира.
	Беше заспал толкова дълбоко, че в първия момент не разбра къде се намира. Документите се бяха изплъзнали от скута му и се бяха посипали по пода. Огледа се, сякаш очакваше да види някого в стаята, макар да осъзнаваше, че е сънувал.
	— Какво да кажа и на кого? — измърмори той, ставайки от стола.
	Въпреки силния дъжд навън думите в главата му удавяха всички други звуци.
	— Кажи й. Кажи й. Кажи й — упорстваше гласът.
	Навън тресна гръм, незабавно последван от светкавица, при което Колин едва не се пресегна за пистолета на колана си. Предната нощ не си беше дал труда да се съблече. Вечеря сандвич и бира и се настани в стола, за да прегледа още веднъж информацията за Ейдриън Колдуел, известен още като Джон Колфийд, известен още като… Списъкът нямаше край, но каквото и име да използваше мъжът, все си беше престъпният чичо на Джийн.
	През последните няколко дни Колин говори често с нея по случая. Не беше лесно, но той се погрижи да не засягат лични теми и да се придържат към фактите за чичо й. Веднъж отиде до апартамента й в Ричмънд, два пъти тя идва в офиса му в Едилин.
	Тя му разказа за отношенията си със своя прословут чичо. Колин се изуми. Години беше живял с Джийн и смяташе, че знае всичко за нея. През последните дни се оказа, че не е знаел почти нищо.
	Джийн му разказа как, когато е била малка, чичо й се е вмъквал в стаята й въпреки алармата и железните решетки на прозореца, сложени от майка й. „Питах го как е влязъл, а той се смееше и казваше, че щом ние можем да излезем, има начин той да влезе.“
	Джийн му разказа и как два пъти е изпразнил банковите сметки на майка й. „Втория път мама не можа да го преодолее — каза горчиво тя. — Сега каквито и предпазни мерки да взима банката, мама се притеснява.“ Погледна към Колин. „Не си ли се замислял защо държа парите си в четири банки и се занимавам с трима брокери?“
	Колин го досрамя да си признае, че изобщо не е знаел за това. Но пък нали все той плащаше сметките? Кавалерството не му позволяваше да я разпитва за парите й.
	Джийн му разказа как с чичо й се сдобрили, докато тя следвала право.
	— Мислех, че ако познава мама и мен, ако гледа на нас като на хора, няма да ни обере пак.
	— Само че не е станало така — заключи той.
	— Не, съвсем не. Сигурно е решил, че сме му задължени за това, че не ни вреди. — Разказа му как след втория път майка й е била на ръба на нервен срив. — Когато се запознах с теб, още издържах мама и плащах дълговете й. Опитвах се всячески да й вдъхна чувство на сигурност. Не знам как щяхме да се справим, ако ти не ми помагаше със сметките.
	Колкото повече говореше Джийн, толкова по-смаян беше Колин, че е знаел толкова малко за нея. Беше пазила в тайна и миналото, и настоящето си.
	От друга страна, тогава той беше обсебен от ненавистта към работата си в автокъщата. Не си беше дал сметка какво преживява Джийн. Нищо чудно, че винаги беше готова да се скара с него и така да намали напрежението си.
	А Колин така и не беше забелязал ужасните неща, които криеше, стреса, под който живееше, страха й, че станалото може да се повтори.
	Сега той се опитваше да компенсира пропуските. Слушаше я внимателно, наблюдаваше изражението й и движенията й и усети, че тя премълчава нещо. Вероятно не го лъжеше, но отговаряше уклончиво.
	Колин предполагаше, че Джийн знае къде е чичо й и наскоро е имала контакт с него. Колкото повече говореше тя, толкова повече потайността й го караше да се бои за Джема. През последната седмица няколко пъти беше подхвърлила за новата му приятелка, дори беше казала, че я е зарязал заради „по-млада манекенка“. Думите и тонът й го накараха да настръхне. Прав беше да закриля Джема с всички средства.
	Прав или не, това не му помогна, когато видя Джема в Едилин. Докато се усмихваше и му показваше бебешките дрешки, изглеждаше толкова хладна. Той усещаше така остро липсата й, а тя явно не се вълнуваше много от раздялата им.
	Естествено, разбра, че не е била с Трис целия ден. Знаеше, че трябва да й се обади и да й се извини за несправедливите обвинения, но така щеше да обезсмисли идеята за раздялата. Точно сега беше по-добре да не са заедно — и Джийн да си мисли, че той няма да се събере с Джема.
	Що се отнася до Джема, колкото по-малко знаеше, толкова по-добре.
	Предната вечер обаче нещата се промениха. Колин преглеждаше отново документите по случая и препрочиташе стенограмите от показанията на Джийн. За пореден път се удиви, че е живял с нея, знаейки толкова малко за живота й. После върху него се стовари прозрението, че постъпва с Джема точно така, както Джийн с него.
	Колин беше израснал с мисълта, че семейството им е различно, отделно от другите хора. Баща му никога не беше говорил за това, но дядо му не спираше да го повтаря.
	— Ние не сме като тях, не сме същите — казваше възрастният човек за жителите на Едилин.
	— Защо? — питаше Колин.
	Дядо му нямаше логичен отговор.
	— Така е било и винаги ще бъде. Не обсъждай с другите семейни работи.
	Миналата вечер Колин се питаше дали нещата между него и Джийн нямаше да са различни, ако не беше следвал сляпо заръката на дядо си. Какво щеше да стане, ако беше споделил с нея колко мрази работата си? Колко му се иска да се върне в Едилин и да намери начин да стане шериф?
	— Щяхме да скъсаме години по-рано — отговори си на глас. Със или без чичо, Джийн ненавиждаше малкия град.
	— Всички там знаят какво правя — казваше навремето. — Онзи стряскащ дребосък Брустър Ланг само се навърта наоколо. Спомняш ли си как веднъж забравих да си заключа колата? Когато излязох от магазина, беше отворил вратата и надничаше вътре!
	— Просто не е знаел коя си — каза тогава Колин в желанието си да защити човека, който му беше помогнал в много разследвания.
	На Ланг му стигаше един час в града, за да научи повече от всички клюкарки, взети заедно. Освен това неговата информация се основаваше на факти. Той отдавна беше решил да не се задълбава в методите на Ланг за сдобиване с информация и предпочиташе да не разсъждава върху правотата на това си решение.
	Миналата година старецът му помогна да научи истината за тогавашния годеник на Сара. Колин възнамеряваше да й представи фактите и да направи всичко възможно да попречи на брака. Преди обаче да намери цялата му необходима информация, се намеси Майк, настоящият съпруг на Сара.
	Поредният гръм и последвалата го светкавица накараха лампите да просветнат, което върна Колин в настоящето. Погледна часовника на стената — минаваше два след полунощ. Думите „Кажи й“ още звучаха в съзнанието му.
	Сега трябваше да си ляга, но сутринта щеше да отиде при Джема и да й каже истината за… за… „Ще й кажа какво изпитвам към нея“, реши той и се запъти към спалнята си. „Нашата спалня“ — си каза.
	Преди обаче да стигне дотам, едновременно звъннаха стационарният и мобилният му телефон. Сърцето му едва не спря. В този час можеше да е само спешно обаждане от къщи.
	Вдигна и двата телефона едновременно — единия опря на лявото ухо, другия — на дясното.
	— Какво е станало?
	На мобилния беше майка му, на стационарния — баща му.
	— Шеймъс не се е прибирал от вчера — каза майка му, като явно едва се сдържаше да не се разплаче. — Рейчъл се обади да ми каже.
	Госпожа Фрейзиър беше при дъщеря си в Калифорния.
	— Вчера брат ти е излязъл, без да каже на никого къде отива — каза баща му. — Дано да е с момиче.
	Господин Фрейзиър беше във фирмения апартамент в Ричмънд, където отсядаше винаги когато водеше преговори за голяма продажба.
	— Баща ти ли чувам? — попита майка му.
	— Да, той е на другия телефон.
	— Перигрийн! — изкрещя госпожа Фрейзиър. — Заминал си и си оставил сина ни сам?!
	Колин доближи двата телефона един до друг.
	— Той няма нужда от детегледачка — обясни господин Фрейзиър. — Няма как да го грабнат и да го напъхат в багажника на колата. Едва се събира в малък камион.
	— Ти с твоите шеги! Най-малкият ми син се е загубил, защото ти си го зарязал да се оправя сам. Сигурно умира от глад.
	— Рейчъл ще…
	— Не започвай пак! Рейчъл и Пери почти са влюбени. Всички го виждат, освен теб. Дойдох в Калифорния само за да ги оставя насаме.
	— Ха! Отиде, за да натякваш на горкото момиче да забременее.
	— Нищо подобно…
	Колин постави мобилния си телефон на малката масичка, после нагласи слушалката на стационарния отгоре, за да могат двамата да си крещят. Взе си душ, облече си чисти дънки и тениска и когато се върна, родителите му още се караха.
	— Ако я оставиш на мира, може да намери време да забременее — казваше баща му. — Франк иска деца, значи битката е наполовина спечелена.
	— Откога желанията на мъжете имат нещо общо с бебетата? Аз ти износих децата. Забрави ли, че Колин тежеше четири килограма и половина, когато се роди?
	Колин вдигна очи към небето — като малък слушаше тази история всяка седмица. Взе двата телефона.
	— Отивам да търся малкото си безпомощно братче и мобилният ми трябва. Лягайте си и двамата!
	Затвори двата телефона едновременно и сложи мобилния в кожения калъф на колана, до пистолета.
	Отиде в гаража, качи се в джипа и вдигна ролетката врата. При вида на бурята навън се зарадва, че вече си има къща. През последните няколко години, докато живееше в апартамента, се налагаше да паркира на улицата. Що се отнася до фамилната къща, за баща му всеки гараж беше място, където да оставя колите си — и старите, и онези, които бяха толкова скъпи, че не даваше на никого да ги кара. Другите, които семейството използваше — ежегодно заменяни за нов модел, — стояха пред къщата под дъжда, снега и слънцето.
	— Поне Джема си има заслон за колата — каза високо той.
	Приятно му беше да си мисли, че в момента тя е в топлото си легло.
	Той се досещаше къде е Шеймъс. Останалите от семейството едва ли знаеха колко време прекарва момчето у Джема. Шеймъс обикновено отиваше до къщата й пеша и казваше, че да отиде с кола ще е все едно да сложи неонова табела за местонахождението си.
	Веднъж следобед видя как Шеймъс почука на вратата на Джема и направо влезе. Явно я посещаваше толкова често, че не чакаше тя да му отвори. Два часа по-късно Колин паркира наблизо с намерението да отиде да види Джема. Спря на няколко крачки от къщата и погледна вътре. Шеймъс лежеше по корем на дивана, приведен над скицника си; стъпалата му бяха върху масичката за кафе, където имаше празна чиния и чаша.
	Джема се беше изтегнала върху няколко големи възглавници на пода; около нея имаше спретнати купчинки листове, а любимите й цветни химикали бяха строени до стъпалото й.
	Именно тогава Колин разбра, че я обича, че може би я е обикнал от мига, в който я видя. Предполагаше, че в началото го е привлякла, защото се е вписвала в представата му за бъдещето. Каквато и да беше причината, още тогава му се прииска да са заедно. С Джема му беше хубаво като с никой друг. С нея нямаше усещането, че е на съревнование, както с Джийн. С Джема изпитваше чувство на свързаност, сякаш бе точно там, където трябваше, когато трябваше — усещаше го с цялото си същество.
	Докато шофираше, си даде сметка, че е сбъркал, като не й се е доверил и е проявил ревност. Зачуди се дали дълбоко в себе си не е знаел, че Джийн крие същността си, и затова й е отвръщал по същия начин. Може би е усещал, че да покажеш уязвимост пред агресивен човек като Джийн, е все едно гладиатор да признае, че се страхува.
	Джема обаче беше различна. Истинска.
	Когато паркира и видя волвото й под заслона, въздъхна облекчено. Знаеше, че за втори път в живота си трябва да разголи душата си пред друго човешко същество. Първият път беше, когато сподели с Джема какво му е казала Джийн онзи ужасен ден в апартамента му. Беше оцелял след онова откровение. Сега знаеше, че ако иска да е с Джема — а той искаше, — трябва да й признае всичко, включително за чувствата си към нея. Какво беше споменал господин Ланг? „Ако я харесвате, ще трябва да се потрудите да я задържите.“ Прав беше старият човек.
	Когато почука на вратата и Джема не му отвори, усети как сърцето му се качва в гърлото. Ами ако планът му не беше подействал и чичото на Джийн я беше пленил? Или пък беше с Трис? Нима глупостта му я беше тласнала в обятията на друг мъж?
	Наложи си да се успокои. Когато натисна дръжката на вратата и тя се отвори, го обзе страх. Надяваше се тя да си спи в леглото и да не е чула почукването му заради бурята. Ако беше така, щеше да й напомни, че изрично й е казал винаги да заключва.
	Леглото й обаче беше празно, макар да личеше, че е било използвано. Огледа къщата, но не забеляза следи от борба. Пижамата й небрежно беше метната на леглото, сякаш се беше преоблякла и веднага беше излязла. Само че колата й беше пред къщата, а никога не я беше виждал да кара пикап, макар че Лани й беше осигурил. Къде беше тя тогава?
	— С Шеймъс е — каза високо Колин, докато отиваше към колата си.
	Пое по криволичещия чакълен път насред имението и за рекордно време стигна до големия склад. Дъждът беше толкова силен, че виждаше само на един-два метра пред себе си, но той познаваше добре пътя. Ниската, дълга сграда се намираше зад семейната къща, до обширния държавен резерват. В склада стояха някои от най-старите фамилни артефакти, включително жълтата карета, на която според Колин повече й прилягаше да е в някой музей. Но всеки път, когато някой от синовете му го кажеше, Перигрийн Фрейзиър заявяваше, че семейната собственост си остава в семейството.
	Щом спря пред входната врата, видя, че отдолу се процежда светлина. Постройката нямаше прозорци и разполагаше с няколко системи за сигурност. Шеймъс знаеше всички кодове — не че те щяха да спрат чичото на Джийн.
	Паркира до вратата. Беше отключено, алармата беше деактивирана. За всеки случай Колин извади оръжието си, вдигна го и влезе вътре, след което тихо затвори вратата.
	— Шеймъс, това не може ли да почака до утре? — попита сънено Джема.
	Той седеше в задната част на голям фургон от осемнайсети век и скицираше малката жълта карета на няколко метра от тях.
	— Не можах да заспя — отвърна й, без да вдига поглед. — Ти обаче по-добре върви да си легнеш.
	Джема седеше зад него във вагона, на легло, покрито с платнище.
	— Не мога да те оставя тук сам. Вашите се притесняват за теб.
	— Те са ядосани на Колин, не на мен.
	— Знам. Аз също. Добрата новина е, че той е много нещастен.
	Чу се шум, при което тя погледна вляво и видя Колин, който тъкмо прибираше пистолета си в кобура.
	— За вълка говорим… Какво ви води насам в това прекрасно утро, шерифе?
	— Малкият ми брат. Заради теб мама и татко луднаха, Шеймъс.
	Шеймъс го изгледа гневно.
	— Защо се виждаш с Джийн? — попита.
	Колин хвърли поглед към Джема. Едва ли беше казала на някого за чичото на Джийн — не и след като й вдигна скандал, че споделя прекалено много с Трис.
	Той се повдигна на ръце, качи се на вагона и застана до Шеймъс, на около метър от Джема. Шумът от дъжда се чуваше и в склада. Въпреки лампите силуетите на старите вагони и карети, дело на някогашните Фрейзиър, създаваха призрачна атмосфера в големия полупразен склад. На Шеймъс му харесваше, но не и на Колин.
	Колин си пое дъх, после каза истината на брат си:
	— През всичките години, откакто познавам Джийн, тя ме е лъгала. Каза ми, че няма нито лели, нито чичовци, нито братовчеди.
	— Значи не е от Едилин — вмъкна Джема.
	Шеймъс само изсумтя.
	— Тя губи от това — каза Колин. — Починалият й баща има брат — международен крадец. Вмъква се в места като консулството на САЩ в Румъния и краде разни неща.
	— Какво например? — попита Джема, която не можа да сдържи любопитството си.
	— Каквото му плащат да открадне. Той няма съвест, няма морал. Накарах Джийн да ми каже истината и тя призна, че копелето два пъти е източвало сметките на майка й. В някои периоди е богаташ, в други мизерства.
	— Джийн каза ли ти къде е той? — попита Джема.
	— Казва, че не го е виждала от години.
	— Не си ли разбрал, че вечно лъже? — попита Шеймъс, както си беше с гръб, без да спира да рисува.
	— Да, сега вече го знам — отвърна Колин. — Не знаех за чичо й.
	— За какво лъже тя? — обърна се Джема към Шеймъс.
	— Изневерява на Колин. Винаги е било така — отвърна гневно момчето.
	— Знам — каза му меко брат му. — Научих много повече, отколкото ми се искаше.
	Очите му, насочени към Джема, бяха изпълнени с копнеж.
	Шеймъс се обърна и я погледна въпросително. Тя поклати отрицателно глава. Не беше казала на Колин за бебето и не искаше да го прави сега.
	— Значи Джийн има тайни от теб? — попита тя възможно най-невинно.
	— Да, както аз от теб — отвърна Колин.
	Шеймъс се изхили.
	— Джема е по-умна от теб — заяви.
	— Не е кой знае колко трудно — усмихна се широко Колин. Навън прогърмя. — Не искам да ви развалям купона, но мисля, че е най-добре да се приберем и да си легнем. А ти, братко мой, ще се обадиш на нашите да им кажеш, че си добре.
	— Ти разплака Джема — отвърна той, без да помръдва от мястото си.
	— Знам и съжалявам. Смятах, че е по-добре чичото на Джийн да си мисли, че сме скъсали. Страхувах се, че… Още ме е страх, че… — Колин я погледна в очите и разкри всичките си емоции и страхове. — Повече няма да го правя — обеща.
	Шеймъс затвори скицника си и слезе от вагона. Брат му го последва и двамата застанаха долу, протегнали ръце към Джема, за да й помогнат да слезе. Тя избра Шеймъс, който я пое и я сложи да стъпи до него, встрани от Колин.
	— Кога ще успееш да ми простиш? — попита я Колин.
	— Нямам представа. Ще го обсъдя с Трис.
	Той простена.
	— Въобще не трябва да те оставя да се отървеш — ухили се Шеймъс.
	— Ще се постарая да я убедя в обратното — каза Колин, загледан в Джема. — Сега, малкото ми братче, ще те заведа вкъщи, където ще се обадиш на мама и татко и ще се извиниш, че си ги притеснил. После ще закарам Джема у нас и ще започна да й се моля. Ще направя всичко, за да ми прости.
	— Изслушай я — кимна Шеймъс. — Има много да ти казва.
	— Искам да чуя всяка дума — отвърна Колин.
	Джема не посмя да го погледне от страх, че ще се издаде. Колин говореше за едно, а брат му със сигурност намекваше за бебето. Докато гледаше Колин, си даде сметка, че няма да й е лесно да превъзмогне обидата. Още чуваше нападките му. Много неща трябваше да се променят между тях.
	А на нея щеше да й се наложи да се откаже донякъде от независимостта си. Двамата трябваше да бъдат екип, не просто две личности, чиито пътища са се пресекли.
	Колин и Шеймъс я гледаха в очакване.
	Тя погледна Колин в очите.
	— Трябва да поговорим за много неща.
	— Съгласен съм — каза той, след което тримата си тръгнаха.


>	27

	Когато Джема спря колата до къщата за гости, Колин вече беше там и я чакаше. Щом влязоха вътре, той започна да обяснява:
	— Допуснах много грешки. Трябваше още в началото да ти разкажа за Джийн. И на нея трябваше да й кажа за теб в деня, когато се запознахме. Не трябваше да ревнувам от Тристан. Не трябваше…
	Джема допря пръсти до устните му и той замълча.
	— Ако искаме да имаме бъдеще заедно, трябва да знам какво става. Имам нужда да знам какво съм аз за теб. Един ден си с мен и си прекарваме фантастично, на следващия отиваш при Джийн. Наистина трябва да знам какво означавам за теб.
	Колин сложи ръка на бузата й.
	— Обичам те — каза нежно. — Трябваше ми време да го разбера, но е истина.
	Джема не можа да му отвърне със същите думи, защото болката от обвиненията му още беше жива. Може би защото обичаше научната работа, тя имаше нужда от факти.
	— Искам да знам какво правиш. Целият град знае, че си бил с Джийн, и ми омръзна да ме гледат със съжаление.
	— Права си.
	Двамата седнаха на дивана и той започна да разказва какво е открил във Вашингтон и какво е измъкнал от Джийн.
	— Още не знам какво цели онзи човек. Джийн казва, че и тя не знае.
	Слънцето изгря, а двамата продължаваха да говорят.
	— Нали няма пак да ме изоставиш? — попита Джема.
	— Никога — отвърна Колин и я целуна.
	Двамата нежно правиха любов, после той сподели, че мисълта да я изгуби едва не го е подлудила.
	— Никога не съм се чувствал така. Мисля само за това, че искам да си говоря с теб, да бъда с теб. Цял живот съм се чувствал самотен — дори със семейството си и през всичките години с Джийн. Но когато съм с теб…
	— Знам — прошепна тя, положила глава на гърдите му. — И аз се чувствам така. Обичам те, Колин. Мисля, че те обикнах в мига, когато те видях да стоиш на прага. Не знам какво щях да правя, ако майка ти не ме беше взела на работа.
	— Аз щях да тръгна след теб.
	Джема вдигна глава и го погледна.
	— Щеше да напуснеш любимия си Едилин? Да, бе!
	Колин я погали по косата и се вгледа в очите й.
	— Ако не си намериш работа тук или градът не ти харесва, ще отидем, където поискаш.
	Тя отпусна усмихнато глава. Ето това искаше. Имаше нужда да знае, че той я обича, преди да му каже за детето. Не желаеше цял живот да се чуди дали не е с нея от чувство за дълг.
	— Трябва да ти кажа нещо — изрече, като погали голата му гръд.
	— Каквото поискаш. — Целуна върха на пръстите й.
	— Аз…
	Прекъсна я звънът на мобилния му телефон, но Колин не се пресегна за него.
	— Не трябва ли да вдигнеш? Може да е нещо важно.
	— Предпочитам да чуя онова, което имаш да ми казваш.
	— Ще почака.
	Телефонът продължаваше да звъни. Той се пресегна и го извади от джоба на панталона си.
	— Рой е.
	Прие разговора, изслуша я и й каза, че веднага тръгва.
	— Проблем с едно семейство, което живее тук отскоро — обясни. — Петнайсетгодишната им дъщеря била изчезнала.
	— Върви! — каза му Джема, като се изправи и се загърна с чаршафа. — Веднага. Върви да намериш детето.
	— Двамата с теб…
	— … можем да почакаме. — Тя сложи ръка на рамото му.
	Колин целуна дланта й.
	— Знаеш ли, че те обичам? — попита той.
	— Мисля, че го разбрах, когато те видях толкова нещастен в закусвалнята.
	— А ти? — поиска да знае той, без да пуска ръката й.
	— Да — отвърна просто тя. — Обичам те.
	— И аз.
	Наведе се да я целуне, но Джема се дръпна.
	— Трябва да поговорим за Трис и за всички други мъже в живота ми — настоящия и бъдещия. Не харесвам ревността.
	— За мен тя е ново чувство. Никога преди не съм ревнувал.
	— Дори и Джийн?
	— Определено не.
	Колин понечи да я целуне, но в същия момент телефонът му отново зазвъня, този път с пронизителна мелодия на тромпет.
	Джема се дръпна от него.
	— Пак е Рой — каза той, като видя екрана. — Вече е там. По-добре да тръгвам. — Притегли я отново към себе си. — Обичам те, Джема. Ти си всичко, което някога съм търсил у една жена. Налудничаво ли ще ти прозвучи, ако кажа, че сякаш цял живот съм те чакал?
	— Не — прошепна тя, доволна, че отново е в обятията му. — Знам какво е чувството.
	— Сигурно съм имал нужда от Джийн да… да съм с някого, докато се появиш ти. — Целуна я по челото. — Пожелах си да срещна истинската любов и я намерих. — Телефонът му отново зазвъня — сега с натрапчивия звук на клаксон. — Татко е.
	— Тръгвай, ще говорим после.
	Колин я целуна с дълбок копнеж.
	— Обичам те, Джема. Не го забравяй.
	— Няма.
	Той излезе, качи се в джипа си и потегли. Джема го гледа как се отдалечава, после заключи вратата. Докато беше студентка, оставаше да учи по цяла нощ. Заради бременността обаче сега се нуждаеше от дванайсет часа сън.
	Преди това, когато госпожа Фрейзиър се обади да търси Шеймъс, тя тъкмо беше заспала. Провери дали момчето не е заспало на дивана й, после й каза, че не знае къде е.
	След това се опита пак да заспи, но заради шума от бурята и тревогата не можа. Час по-късно стана, облече се и потегли към склада с един от пикапите. Не се учуди, като завари там Шеймъс да рисува един от вагоните на предците си. Няколко минути след това се появи и Колин.
	Сега, няколко часа по-късно, умираше за сън. Какво нещо е бременността, помисли си тя, отпусна се на леглото и мигновено заспа.
	Когато се събуди, беше шест вечерта. Беше спала цял ден! Успя да стане и взе телефона си. Имаше четири имейла и шест есемеса. Научният й ръководител беше одобрил темата за дисертацията, а един преподавател й съобщаваше, че има познати в колежа „Уилям и Мери“.
	Четири от есемесите бяха от Колин. Изчезналото момиче било намерено с приятеля й, родителите й я наказали за идните двайсет години. Пишеше, че ще се върне след половин час, но в следващото съобщение казваше, че някой изрисувал с графити магазина на Ели и трябвало да отиде на място. „Ще се върна, щом свърша.“
	Последното съобщение беше от Трис и гласеше: „Трябва да се видим веднага.“
	Както си ядеше втората препечена филийка, Джема се намръщи. Ревността на Колин беше нелепа, но нямаше нужда тя да я разпалва, като се втурне у Трис.
	„Важно ли е?“, писа му тя.
	„Много. Трябва веднага да дойдеш у нас.“
	Това не й се стори в негов стил. Заради ревността на Колин или може би защото в нея растеше нов живот, Джема реши да действа предпазливо.
	„Нали знаеш какво става в седем?“, написа.
	Докато чакаше Трис да й отговори, видя кутията за моливи на Шеймъс на малката масичка, където стоеше от няколко дни. Взе я и махна тиксото, за да види какво й има. В края се беше отчупило парче. Докато я въртеше в ръце, забеляза вътре някаква хартия. „Сигурно са други тайни рисунки“ — каза си тя и се зачуди чий ли точен портрет е нарисувал Шеймъс този път.
	Телефонът й даде сигнал, че е получила ново съобщение, и тя остави кутията.
	„Пак ще ти държа главата. Моля те, ела ВЕДНАГА.“
	Явно наистина беше Тристан. Пък и каква по-подходяща компания при „сутрешното“ гадене от един лекар?
	Позвъни на Колин, но се включи гласовата поща, затова му писа, че отива у Трис да проучи някои документи. „Моля те, ела там“, добави тя.
	Взе си варено яйце от хладилника и бутилка плодов сок и потегли.
	Когато наближи, не пое по отбивката за къщата на Трис. Не й харесваше, че Колин ревнува, но и не искаше да го поставя в неловко положение. Може би половината град следеше стъпките й. Подмина отбивката и продължи нататък, после зави по друг чакълест път. Вдясно видя покрива на нещо, което приличаше на голяма бяла къща, и се сети, че трябва да е на госпожа Уингейт, която според Колин живеела близо до Трис.
	Джема зави и излезе на поляна в гората. Храстите закриваха колата от евентуални минувачи.
	Ако чувството й за ориентация не я лъжеше — а то беше добро, къщата на Трис трябваше да е право срещу нея. Писа отново на Колин къде е, но не можа да изпрати съобщението. Дърветата спираха сигнала.
	Неочаквано зърна сребристия мерцедес на Джийн, скрит под дърветата. От пътя нямаше да го види. Веднага разбра, че трябва да се махне оттам. Трябваше да изтича до колата си и да изчезне.
	Но тя беше сигурна, че съобщението е от Трис. Само той знаеше за гаденето й в седем вечерта. Той се нуждаеше от нея.
	Приближи се тихо до колата на Джийн и видя, че е празна, фактът, че е скрита обаче, затвърди подозрението й, че нещо не е наред. Все си мислеше, че ставащото е свързано с Камъка на желанията. Щом като чичото на Джийн беше крадец, издирван в целия свят, нямаше ли да иска да открадне нещо, смятано за вълшебно?
	Джема се опита да изпрати още един есемес на Колин и имейл на Джос.
	„Моля те, прати помощ в къщата на Трис. Прати въоръжени полицаи.“
	Ако всичко се окажеше наред, щеше да излезе глупачка, но по-добре така, отколкото нещо лошо да се случи на Трис.
	Бързо прекоси горичката и спря, когато видя къщата на Трис. Беше проектирана така, че да гледа към езерото, затова на гърба нямаше много прозорци. Вдясно се намираше оранжерията, Джема виждаше орхидеите. Вляво имаше три прозорчета — на банята и пералното помещение, а в средата — две остъклени врати, водещи към голямата стая, пристроена към къщата.
	Ако тръгнеше право натам, щяха да я видят. Отне й няколко минути да заобиколи и да се озове встрани на вратите. Долепи се до стената, наведе се и надникна вътре.
	Гледката я накара да затаи дъх. В стаята имаше двама души — Джийн и един мъж, за когото предположи, че е чичо й. Смайващото беше, че мъжът седеше на дървен стол в средата на стаята със завързани на гърба ръце. Джийн стоеше с гръб към чичо си, на около метър от него, и пишеше съобщение на телефона си. На масата до нея имаше пистолет.
	Джема се облегна отново до стената. Познаваше мъжа — беше онзи ужасен така наречен професор, който се държа отвратително в магазина на Ели. Дегизировката му беше частично смъкната и се виждаше, че не е нито толкова стар, нито толкова болен, за колкото се представяше.
	Джема се колебаеше какво да прави. Погледна телефона си и видя, че нито едно от съобщенията й не е било изпратено. Трис явно имаше нужда от нови интернет рутери — освен ако някой не беше прерязал жиците.
	Пое си дълбоко дъх и отново погледна през остъклената врата. Джийн взе пистолета и тръгна да излиза от стаята, вероятно за да намери по-добър обхват за телефона си. Дали се опитваше да се свърже с Колин?
	Джема знаеше, че най-разумното нещо е да се върне в колата и да се махне. „Нека Колин се заеме с това“ — помисли си тя.
	Хвърли последен поглед през остъклената врата и гледката я накара да застине. Мъжът беше с гръб към нея и яростно се опитваше да разхлаби тиксото, с което Джийн беше вързала ръцете му. След няколко минути сигурно щеше да се освободи.
	Въпреки неприязънта между двете жени и вероятността Джийн да е замесена в обирите, не можеше да не я предупреди.
	Зад ъгъла се намираше стаята за прегледи на Трис, която имаше прозорец. Джема изтича до него с надеждата, че ще е отворен. Така беше. Тя го избута нагоре, прехвърли крак и влезе вътре. Вдясно беше дневната, а в дъното — кухнята.
	Когато стигна до прага, видя как Джийн, застанала до плота, поднася чаша към устата си. Чичо й се промъкваше незабелязано зад нея. Във вдигнатите си ръце държеше колан и се канеше да го прехвърли през врата на племенницата си.
	Без да се замисли, Джема изтича към тях и изкрещя:
	— Ей, професоре!
	Когато той се обърна, тя се завъртя и го ритна в корема, както с Колин във фитнеса. Мъжът се приведе от болка, а тя повтори движението, като този път го ритна с всички сили в челюстта. Колин можеше да устои на такъв удар, но не и чичото. Той политна, удари главата си в каменния плот и се смъкна на земята, оставяйки кървава следа по кухненските шкафчета.
	Джийн стоеше като закована, с чаша, поднесена към устата, и разширени очи.
	— Къде е Трис? — попита Джема.
	Джийн остави с трепереща ръка чашата, без да откъсва очи от тялото на чичо си, изпаднал в безсъзнание. Коланът все още беше увит около китката му.
	— Трис е при сестра си в Маями — отвърна тя.
	— Не е вярно. Написа ми съобщение за нещо, което само двамата с него знаем.
	— Той ви следеше — кимна Джийн към чичо си. — Ако е написал нещо лично, то е, защото ви е видял заедно. Сигурно сте били някъде навън и той ви е видял.
	Мисълта, че мъжът ги е дебнел в тъмното онази нощ, отврати Джема, но по-лошото беше, че не знаеше дали Трис наистина е в безопасност.
	— Трис не би се качил на самолета без телефона си — каза тя.
	— Може да се е върнал и да го е изненадал. Аз успях да издебна чичо си, но това не значи, че и друг би могъл.
	— Тогава къде е Тристан?
	— Не знам — отвърна Джийн и се свлече на земята. — Щеше да ме убие — добави, загледана в чичо си.
	Въпреки че се притесняваше за Трис, Джема не посмя да остави Джийн и чичо й без надзор. Извади телефона от джоба си — съобщенията най-сетне бяха изпратени. За нейна радост беше получила две нови — едното от Рой, че Колин идва насам, другото от Джос, че полицията е на път.
	— Чул е за намерените картини в Едилин — каза Джийн. — Знаеше, че имам познати тук. Останал е без пари и е дошъл да види дали тук има нещо ценно за крадене. В случай че не намери нищо, сигурно е смятал да измъкне пари от мен. Бива го да изпразва банкови сметки. Исках само да се махне.
	— Щеше ли да те убие? — попита Джема. Колкото и да беше притеснена за Тристан, не можеше да зареже тези двамата.
	— Сещаш ли се за онзи номер на Колин с ръцете? — попита тихо Джийн.
	В първия момент Джема не разбра за какво говори тя, после схвана, че става дума за секс. Мисълта да дели любимия си с друга жена я накара да стисне по-силно дръжката на пистолета, който държеше до тялото си.
	— Няма проблем — продължи Джийн. — Няма нужда да ми отговаряш. Аз научих Колин на това. А знаеш ли кой научи мен? — Погледна към чичо си на пода. — Той. Когато бяха на десет.
	Джема ахна.
	— Колин не знае, че бившето ми презиме е Уилоу*. Чичо Ейдриън обичаше да ограбва семейства с десетгодишни дъщери и да оставя върбова клонка с розова панделка. Смяташе го за забавно.
	[* Уилоу — (англ.) върба. — Б.пр.]
	— И въпреки това си се виждала с него като студентка.
	— Да — усмихна се горчиво Джийн. — Мислех, че така ще предпазя мама и себе си. Смятах, че не знае колко го мразя.
	— Защо започна да обира къщи в Едилин? Трябва да е знаел, че тук няма нищо ценно за него.
	— Ами…
	Джийн не я гледаше в очите и Джема се досети:
	— Ти си извършила обирите, нали?
	— Да. Надявах се той да напусне града, но пък тогава чу за онзи проклет Камък на желанията и взе да наблюдава теб и Трис. Сигурен беше, че сте намерили камъка, затова сте толкова потайни. Мислех, че ако обера няколко къщи по неговия метод, федералните ще дойдат тук, той ще се изплаши и ще си тръгне. Той обаче беше наясно какво върша и защо; забавляваше се. Изпълнението ми беше толкова аматьорско, той беше правил такива неща още като тийнейджър.
	Джема беше отвратена от цялата история.
	— Сигурно е имал купувач — предположи.
	— Няколко. Ако беше продал камъка, никой по света с името Фрейзиър нямаше да е в безопасност.
	Отвън рязко спря кола.
	— Това е Колин — каза Джема.
	— Виж, знам, че сбърках с обирите, но не знаех какво друго да направя. Щях да загубя всичко. Онази вечер, когато приготвих вечерята, видях колко те желае Колин. Досетих се, че майка му е планирала всичко. Понякога е лукава като змия.
	Джема понечи да възрази, макар да знаеше, че този път тя казва истината.
	— Моля те — каза Джийн, — оставям живота си в твоите ръце. Ако кажеш на Колин какво съм направила…
	Джема погледна мъжа на пода — започваше да идва на себе си. В крайна сметка никой не беше пострадал при обирите.
	— Ще намерят ли доказателства срещу него в обраните къщи? — попита тя.
	— В последната оставих косъм и пръстов отпечатък.
	Джема не можеше да вземе решение толкова бързо. Трябваше да помисли.
	— Как намери пръстена в колоната на леглото?
	Джийн изсумтя насмешливо.
	— Леглото беше „направи си сам“. Колоната беше завинтена накриво. Той ме е учил да търся първо очевидното.
	Колин отвори вратата със замах. Придържаше Трис, който беше пребледнял, а лявата му ръка изглеждаше счупена.
	На Джема й идеше да прегърне и двамата и да заплаче от облекчение, но изведнъж й се догади и тя сложи ръка на устата си.
	— Сигурно вече е седем — ухили се Трис въпреки болката и се дръпна от Колин, който гледаше уплашено Джема.
	— Добре ли си? — попита той, като я хвана за раменете.
	В отговор Джема повърна върху обувките му.
	— Ще те убия, задето си я наранил — изрева младият мъж и се хвърли към чичото на Джийн, който се мъчеше да се изправи.
	— Колин, недей! — извика Трис. — Повръща заради твоето дете.
	Колин беше сграбчил мъжа за яката и беше вдигнал юмрук да го удари, но думите на приятеля му стигнаха до съзнанието му и той го остави да падне на земята.
	— Джема? — погледна я въпросително.
	Тя все още се мъчеше да потисне гаденето.
	— Заведи я до мивката! — извика Трис. — Твой ред е да й държиш главата.
	Отвън се чу воят на сирени. Полицаите бяха пристигнали.


	— И ти си решила да го пазиш в тайна… — каза Колин, притиснал Джема към себе си. — Не знам как да ти се извиня за всичко това.
	Зад тях полицаите слагаха белезници на Ейдриън, чичото на Джийн.
	— Вече всичко е наред — отвърна Джема.
	— Не, не е — погали я по бузата той. — Мислех, че ти и Трис…
	— Знам.
	Джема искаше да признае, че тя пък е ревнувала от Джийн, но сега не беше моментът за това. Толкова беше хубаво да бъде в прегръдките му, да я успокоява.
	— Повече няма да ревнувам — каза й Колин. — Обещавам, че цял живот ще се старая да ти се реванширам.
	— Няма да е зле.
	Той я целуна.
	— Обичам те, Джема. Винаги ще те обичам.
	— И аз те обичам.
	Засмя се, когато той настоя да я занесе на ръце до колата.


>	28

	— Добре ли си? — попита за стотен път Колин.
	В деня след ареста на чичото на Джийн Джема седеше завита с одеяло на дивана в къщата за гости. Нямаше какво друго да направи, освен да усмихва на грижите и вниманието, с което я обсипваха господин и госпожа Фрейзиър, та дори и Шеймъс. Госпожа Фрейзиър искаше да я сложи в най-хубавата им гостна, но Колин настоя, че е по-добре да стои в тяхната къща — неговата и на Джема.
	— Не съм болна, само съм бременна — беше казала Джема.
	При тези думи госпожа Фрейзиър избухна в сълзи — за пореден път.
	В крайна сметка постигнаха компромис. През следващите три дни Джема щеше да остане в дома на Фрейзиърови, където госпожа Фрейзиър щеше да се грижи за нея, после щеше да се пренесе за постоянно в къщата на Колин.
	— Сигурна ли си, че си добре? — попита Колин, чийто поглед беше изпълнен със смесица от почуда и гордост.
	— Да. Моля те, върви да се заемеш със случая. И виж как е Тристан. Искам да знам какво му се е случило и дали е добре.
	В стаята влезе Рой с телефон в ръка.
	— Аз ще ви кажа. Доктор Трис бил на път за летището, когато разбрал, че си е забравил телефона, затова се върнал. Заварил чичото на Джийн да претърсва къщата.
	Джема погледна Колин, който взе ръката й и кимна — беше познала, Ейдриън наистина беше търсил Камъка на желанията.
	— Трис каза, че мъжът избягал през прозореца, а той се втурнал след него.
	— Трябвало е да остане в къщата и да ме извика — намеси се Колин.
	— Трис го знае — продължи Рой, — но се боял, че мъжът ще отиде в къщата на госпожа Уингейт, затова тръгнал след него. Онзи нещастник изскочил иззад едно дърво и го ударил с нещо, вероятно със стик за голф. Според Трис мъжът се е целел в главата му, но той го чул навреме и се обърнал; така онзи улучил лявата му ръка.
	— Много ли е зле? — попита Джема.
	— Счупена е, но не е опасно. Няколко седмици ще бъде в гипс. Родителите му пристигнаха от Саратога, баща му ще поеме пациентите му за известно време.
	— Ами Джийн? — попита госпожа Фрейзиър. — Тя как понася положението?
	Джема затаи дъх. Дали бяха разбрали, че Джийн е извършила обирите? Вдигна поглед към Колин. Той беше разпитвал Джийн цяла нощ, но може би не беше намерил сгоден случай да й каже какво е научил.
	— Чула е, че Трис ще е извън града, и се е сетила, че чичо й ще претърси къщата му. Явно онзи е следил Трис. Първия път, когато Джема повърнала, се криел в храстите.
	Колин стисна ръката й, сякаш да повтори обещанието си — повече никога нямаше да й даде повод да крие нещо от него.
	— Джийн отишла в къщата на Трис, но не го намерила там — обясни той. — Докато той е лежал в безсъзнание навън, крадецът се е върнал в къщата. Джийн не е знаела, че чичо й е писал на Джема от телефона на Трис и е поискал тя да дойде. Джийн е имала пистолет и го е сварила неподготвен. Завързала го е с тиксо.
	След кратко мълчание Колин продължи:
	— Джийн се опита да ми се обади, но интернет връзката на Трис е била прекъсната заради бурята. Ако Джема беше дошла, онзи сигурно щеше да я накара да му даде камъка, а после да я убие.
	Наложи се да си поеме няколко пъти дъх, преди да продължи:
	— Джема обаче е постъпила много умно, като не е спряла пред къщата, а е заобиколила. По това време Джийн вече е била там и е завързала чичо си за стола. За жалост той умее да се измъква от всякакви ситуации. Ако Джема не го беше нападнала — което, между другото, не е трябвало да прави, — той е щял да убие племенницата си.
	— И всичко това заради някакъв камък, който изпълнява желания — каза отвратено госпожа Фрейзиър. Нейното най-съкровено желание се беше сбъднало и можеше да си позволи подобно пренебрежение.
	— Къде е това нещо, между другото? — попита господин Фрейзиър. — Иска ми се да го видя.
	Джема понечи да отговори, но Колин я прекъсна:
	— Това го решават Джема и Тристан. Аз не съм го виждал и не възнамерявам да го търся. Знам, че години наред е бил скрит в къщата на Трис, така че принадлежи на него. Мисля, че ще се съгласи да го повери на Джема. Ако тя реши да остане в Едилин, разбира се.
	Господин Фрейзиър сложи ръка на рамото на сина си и погледна другите в стаята.
	— Какво ще кажете да оставим тези влюбени гълъбчета насаме?
	Без да чака отговор, той подкани всички да излязат.
	Когато накрая останаха сами, Джема отметна одеялото и стана.
	— Не знам за теб, но аз умирам от глад.
	Насочи се към кухнята, но Колин не я последва. Когато се обърна, го видя да стои на колене с кутийка в ръце — без съмнение с пръстен.
	Бавно отиде до него.
	— Ще се омъжиш ли за мен? — попита той, подавайки й синята кадифена кутийка.
	Джема я отвори и видя пръстен, който сигурно беше семейна ценност — три диаманта в леко изтъркан обков.
	— Реших, че повече ще ти хареса нещо старо — промълви той.
	— Много е хубав — каза тя и му върна кутийката.
	Той извади пръстена и го сложи на пръста й. Пасна й идеално.
	— Майка ти ми каза кой размер носиш.
	— Майка ми? — учуди се тя.
	— Реших да й се представя, така че й се обадих и й поисках ръката ти.
	Джема седна на дивана.
	— Каза ли й за… — погледна към корема си.
	— Когато й се обадих, самият аз не знаех.
	Тя седеше на дивана, той още беше на колене.
	— Кога й се обади?
	— След като се видяхме в закусвалнята. Бях много нещастен, както си казала на брат ми. — Очите му светнаха. — Купила си дрешките за нашето дете, нали?
	— Да. — Обгърна лицето му с ръце и го целуна. — Искам да чуя и останалото, но заради детето ти съм толкова гладна, че дори ушите ти ми изглеждат вкусни.
	Тя се изправи.
	— Джема? Не отговори на въпроса ми — каза нетърпеливо той.
	— Кой въпрос?
	Колин вдигна вежди и посочи с очи неловката си поза.
	— О! — възкликна тя и се разсмя. — Горкото ми момче. Сигурно те болят коленете. Да, ще се омъжа за теб. Да, да и да!
	— Страхотно. Сега ми помогни да стана.
	Джема протегна ръце към него, при което той я притегли на дивана. Бавно, с преливащи от чувства сърца, двамата се прегърнаха. Сега целувката им имаше различен вкус, защото съмненията и страховете ги нямаше; виждаха единствено бъдещето.
	Незабелязано от хорските очи, Камъкът примигна. Беше изпълнил още две желания. Джема беше намерила място и хора, на които да принадлежи, а Колин — истинската любов.


>	Епилог

	На Джема й трябваха няколко седмици, докато успее да поправи кутията за моливи на Шеймъс. През това време екстрадираха чичото на Джийн в Румъния, където го чакаха няколко съдебни процеса. В много страни искаха да го разпитат.
	Джема каза на Колин истината за обирите в Едилин и го помоли да пощади Джийн. Настоя, че жената е страдала достатъчно заради чичо си и не заслужава затвор и лишаване от адвокатски права. Той беше съгласен с нея, но каза, че законът си е закон.
	В крайна сметка въпросът беше решен от ФБР. Два дни след ареста на Ейдриън Колдуел те пристигнаха в града и отстраниха Колин, сякаш беше някакъв селски невежа, твърде глупав да се занимава с такъв случай. Годеникът й изслуша федералните агенти, които високомерно му заявиха, че само човек като Колдуел може да изпипа така обирите в Едилин.
	— Нищо чудно, че не сте успели да разплетете случая, шерифе — му казаха със самодоволни усмивки на градските си физиономии. — Никой местен не може да направи такова нещо. Лошо е, че сте пропуснали косъма и отпечатъка. Те са връзката между няколко големи удара и ще вкарат Колдуел зад решетките до живот.
	Колин само им се усмихна добродушно и ги покани да напазаруват за Коледа в Едилин. Те го потупаха по гърба и обещаха.
	Джема беше единственият свидетел на разговора на Колин с Джийн — той й се нахвърли така грубо, че на нея й дожаля за жената. По-късно Джийн я погледна над широкото рамо на Колин и й прошепна: „Благодаря“.
	След толкова вълнение всички имаха нужда от известно време да се върнат към обичайния си начин на живот. Когато госпожа Фрейзиър взе да подпитва Джема какъв цвят иска да са роклите на шаферките, двамата с Колин се ожениха тайно. За два почивни дни успяха да организират малка частна церемония и да се преместят в неговата къща. Бяха една много щастлива двойка.
	Именно по време на преместването Джема видя кутията за моливи на Шеймъс и се зае да я поправя. Той беше единственият свидетел на бракосъчетанието им и тя му беше задължена, че държа букета й, докато с Колин си разменяха пръстените. Предполагаше, че вътре са скрити рисунки на Шеймъс. Когато понечи да ги издърпа и видя пожълтялата, разпадаща се хартия, сърцето й почти спря. Очевидно бяха стари.
	Бавно и много внимателно ги измъкна от кутията. Първо зърна името и датата. Тамсен Фрейзиър Байън, 1895 г.
	Джема се отпусна безпомощно на един стол и зачете.
C>
	12 февруари 1895 г.
	Моята история започва с решението на почитаемите ми леля и чичо, Кей и Алекс Макдауъл, да прекарат лятото на 1834 а в Англия, за да купят коне. Възнамеряваха да наемат къща там, но майка ми писа на Юън, големия брат на татко и граф на Риптън, и внезапно за нас се отвориха всички врати, заваляха покани. Ще ми се причината да беше семейната преданост, но не. Съпругата на чичо Юън, алчна жена със скромно потекло, но затова пък богата, мразеше нас, американците, толкова много, че отказваше да използва името Фрейзиър. Тя обаче знаеше, че дъщерята на леля Кей неотдавна се е омъжила за Грейсън Армитидж, наследник на едно от най-големите състояния в Америка. Така леля Кей получи покана да отседне у тях.
	У дома, в Едилин, настана оживление. Понеже чичо Алекс щеше да пътува из Британските острови да търси коне — животни, които обожаваше, — леля Кей щеше да е сама. В интерес на истината, тя нямаше нищо против, тъй като обичаше изкуството не по-малко от семейството. Стигаше й да има под ръка молив, хартия и нещо за наблюдение — и беше щастлива.
	Но аз, двайсет и четири годишна и наскоро зарязана от любимия, реших, че съм най-нещастният човек на земята, затова се залових да я убеждавам, че трябва да ме вземат със себе си. Най-безсрамно се позовах на факта, че Юън ми е чичо. Това, че беше граф и че жена му отказваше да пусне в къщата си американските роднини от работническа класа, нямаше никакво значение за мен. Вълнуваше ме единствено да покажа на света — тоест на Едилин, Вирджиния, — че не ме е грижа, задето мъжът, когото смятах за свой бъдещ съпруг, беше избрал друга.
	Не си спомням как стана така, че си намерих и придружител. Май беше дело на леля Кей. Вероятно се е опасявала да не бъде натоварена с отговорността да забавлява една отчаяна млада жена, така че ме насърчи да взема със себе си приятелка.
	Каквато и да беше причината, през пролетта на 1834 година заминахме четирима: Кей и Алекс, отдавна женени, но все така влюбени (когато ги видях да се държат за ръце, избухнах в сълзи) — и аз и Уини.
	Луиза Уинифред Олдридж беше моя братовчедка и двете бяхме израснали заедно. Баща й и брат й бяха лекарите на нашия град — трето и четвърто поколение лекари в Едилин, затова Уини беше доста добре запозната с медицината. Помагаше на баща си още от момиче. Как само ни отвращаваше, когато пристигаше на изисканите ни чаени партита с фуста, опръскана с кръв. Някои момичета едва не припадаха при живите й описания на операции и дори ампутации.
	Онова, което всички харесвахме у Уини, беше дълбоко практичната й натура. Всеки път, когато ние, девойките, направехме нещо нередно — обикновено предизвикани от някое безобразно момиче с фамилията Уелш — именно Уини ни успокояваше и ни помагаше да намерим правилно решение на проблема.
	От всичките си приятелки избрах Уини да ме придружи в Англия, защото тя не ме съжаляваше, задето мъжът, когото истински обичах, ме е зарязал. На унижението, което преживях, реагира трезво и спокойно. Каза, че „Робърт Алъндейл струва толкова, колкото онова, което излиза изпод задницата на коня“. Изрече го само веднъж, без да обяснява излишно, без да разсъждава повече по въпроса, но това стигаше. Знаех какво мисли, както и че няма да промени мнението си. В онези дни тя беше толкова здравомислеща, колкото аз — лекомислена.
	Когато дойде време да заминем за Англия, вече се бях възстановила достатъчно, за да махам за довиждане на приятелите, дошли да ни изпратят. Няколко седмици по-късно, при пристигането ни в Саутхемптън, бях обзета от мисълта, че чичо ми има синове за женене. Големият, Джулиан, щеше да наследи титлата граф. Как щеше да позеленее от завист Робърт Алъндейл, ако се върнех с Джулиан под ръка!
	Налага се да призная, че аз откраднах Камъка на желанията. Макар да бях само на осем, когато дядо Шеймъс почина, от всички деца аз знаех най-много за живота му в Шотландия. В студените зимни вечери сядах в скута му и той ми разказваше предания. Любимите ми бяха за Камъка на желанията. Разказваше ми как някаква вещица го направила и го дала на един млад и силен Фрейзиър, за да му благодари, че спасил живота на няколко души. Дядо Шеймъс каза, че Камъкът изпълнява по едно желание на всеки от семейство Фрейзиър, стига то да е от сърце.
	Баща му Урстед пропилял желанието си. На младини той жадувал единствено да се ожени за красивата Мери Мактърн, дъщеря на водача на клана. Смятал, че така ще се сдобие с власт и другите ще го уважават. Омръзнало му да гледат на него само като на товарно муле. „Тегли това, Фрейзиър“, или „Вдигни този камък“, казвали му другите. Тласкан от жаждата за уважение, Урстед извадил камъка от обкова и назовал желанието си.
	Сигурно е било от сърце, защото на следващия ден срещнал Мери Мактърн сама и я обладал насила. Не ми се ще да мисля какво е преживяло горкото момиче. Всички от семейство Фрейзиър са едри и необичайно силни. Мери знаела, че каже ли на баща си какво й е сторил Урстед, в клана ще настане война. И така тя не споделила с никого. Когато месечното й неразположение закъсняло, тя отишла при баща си и му казала, че е влюбена в Урстед Фрейзиър и иска да му стане жена. Всички от клана били ужасени. Как можело милата, красива и образована Мери да иска да посвети живота си на гръмогласния, невеж, избухлив Урстед Фрейзиър? Хората разказвали, че риданията на майка й се чували на километри.
	Мери знаела, че истината ще посее смърт, затова едва шестнайсетгодишна се омъжила за двайсет и две годишния Урстед Фрейзиър. По-късно, след като хората продължили да му се присмиват и да го смятат за глупав, той започнал да излива гнева си върху Мери. Тя криела, доколкото може, раните си и казвала на родителите си, че е щастлива. Родила на мъжа си осем едри и здрави момчета. Когато пораснали, Урстед започнал да излива гнева си и върху тях.
	Мери казала на четиримата си най-големи синове за Камъка и те назовали желанията си. Понеже били обикновени младежи, искали единствено да избягат и да си намерят работа далеч от баща си. Точно това и направили. Но когато пораснал, дядо ми Шеймъс не избягал, а останал да се грижи за майка си и тримата си по-малки братя.
	Една вечер баща му, който бил пияница, не се прибрал. Дядо Шеймъс не ми каза какво точно се е случило онази нощ, а и аз не исках да си представям. В крайна сметка Шеймъс, майка му и братята му се отървали. Безпътният им баща обаче им оставил само дългове и една къща, която почти не ставала за живеене. Семейството било толкова бедно, че едва оцелявали.
	Дядо Шеймъс казваше, че за него най-лошото било не бедността, а подигравките. Най-големият му враг бил Ангъс Мактърн, който един ден щял да стане водач на клана. Като деца двамата често се биели и другите винаги взимали страната на Ангъс. Когато имуществото на клана било пропиляно, Шеймъс се зарадвал, че Ангъс никога няма да постигне обещаните му власт и богатство. Но членовете на клана продължавали да гледат на братовчед му като на свой водач. И все така се надсмивали над семейство Фрейзиър. „Едър като бик, но без ум“, подметнал един мъж, докато Шеймъс бил още момче.
	Дядо спомена, че после „му го е върнал тъпкано“, но не пожела да ми каже какво му е сторил.
	Шеймъс решил да използва Камъка на желанията едва когато в замъка на Мактърн дошла да живее красива девойка на име Едилин Талбот Той стиснал камъка и си пожелал злато, много злато.
	Майка му вече била видяла как Камъкът изпълнява желания, но и печалните последици от тях. Години наред страдала заради онова, което някога си пожелал мъртвият й мъж, и не искала същата съдба за синовете си. Въпреки че не знаела дали самата тя се брои за Фрейзиър, Мери се опитала да промени необмисленото желание на Шеймъс. Взела му камъка и му пожелала не само злато, но и по-добър живот за нея това означавало любов. Това, че никой от синовете й не си пожелал любов, й причинило по-голямо страдание дори от ударите на съпруга й. Те нито били виждали, нито били изпитвали истинска любов, а тя искала да я познаят.
	Останалата част от историята дядо Шеймъс разказваше със смях — как дошъл в Америка и спасил Ангъс Мактърн от сигурна смърт. „Беше ден на радост“, казваше той. Знаех, че има предвид как е ликувал заради унижението на братовчед си.
	Много обичах да ми разказва как ухажвал баба Пру. Тя дошла в стария замък на Мактърн да търси чичото на Едилин. Шеймъс я обикнал от мига, в който я видял. „Конят, който яздеше, беше толкова голям, че и товарен вагон можеше да дърпа — разказваше просълзено той. Когато слезе, се оказа висока колкото мен.“
	Бях чувала тази история и от баба Пру, но тя беше по-практична. Каза, че първия път, когато видяла Шеймъс Фрейзиър, й се приискало да го бутне в сеното и да го използва за задоволяване на желанията си. „Омръзнало ми беше от разни женчовци!“ Беше смайващо как двамата са се намерили. Баба е била дъщеря на граф, а дядо — малко повече от коняр. Тя беше едра жена — не дебела, но висока и с едър кокал. Дори на младини не е имала хубави черти. „Красотата е в очите на гледащия“, казваше тя със смях, после удряше мъжа си по гърба така силно, че ако беше друг, щеше да падне.
	Когато бях на седем години, баба и дядо бяха вече много възрастни, но дядо казваше, че ще си отиде от тази земя след братовчед си Ангъс. Жената на Ангъс Едилин почина през 1817 година. След това на Ангъс повече не му се живееше. На следващата година почина и той. Дядо Шеймъс казваше, че много ще се радва, когато Ангъс умре. „Старият ми враг“, така го наричаше. Но не би. След смъртта на Ангъс здравето на дядо бързо се влоши; после почина баба и след три месеца той я последва. „Всички си отидоха — казваше той, хванал ръката ми на смъртния си одър. — Враговете, приятелите, семейството, всички. Ще отида да ги видя. Ще ми се да извъртя някой и друг номер на Ангъс, да го ядосам“ — смееше се той. След три дни почина. Заспа и не се събуди. Майка каза, че са го намерили с усмивка на лицето. Според баща ми Колин сега дядо бил с баба, така че сигурно бил щастлив. Не можеха един без друг.
	В деня, когато дядо почина, попитах за Камъка на желанията, който той държеше в кутия със семейната Библия. Баща ми твърдеше, че историята била само мит, но той така или иначе не се интересуваше от предания. Живееше в настоящето и обожаваше всяко нещо на колела. Компанията му правеше най-хубавите вагони и карети в страната. Дори президентът Мадисън си поръчал една (баща ми разказваше със смях, че трябвало да повдигне седалките, за да си мислят хората, че дребосъкът е по-висок).
	„Ще ми дадеш ли Камъка на желанията за спомен от дядо?“ — попитах аз, на което той измърмори нещо, което мина за съгласие. Знаех, че ако го попитам, когато е под напрежение, ще се съгласи, само и само да се отърве от мен. Майка обаче винаги знаеше какво става и какво съм си наумила, затова не й споменах за камъка. Надявах се татко да не спомене за него. Уви, късметът не беше на моя страна. Видяла, че го няма, досетила се, че съм го прибрала аз, и ми го взе. Намерих го в бюрото й, когато вече бях голяма. Обковът му удържаше магията. Без него камъкът започваше да мига, както когато изпълняваше желание. Този път не исках позволение, а направа го взех и горещо си пожелах Робърт Алъндейл да ме обикне.
	Сигурно желанието не е било от сърце, защото Робърт отново ме предаде. Намери си жена, чийто баща беше починал и й беше оставил три къщи. След смъртта на родителите ми щях да наследя прилична сума, но дотогава трябваше да разчитам на тяхното великодушие и Робърт много добре го знаеше.
	Според легендата камъкът изпълнявал по едно желание на всеки Фрейзиър и щом онова за Робърт не се сбъдна, значи имах право на друго. Скрих камъка в кожения сандък, с който заминавах за Англия. Щом майка ми видяла, че го няма, веднага се досетила, че съм го взела аз. Брат ми се вълнуваше от него колкото и баща ми. Да ме прости Господ, но аз й се заклех, че не съм го пипала и не знам какво е станало с него. Понеже същия ден Робърт се женеше, реших, че Бог може да си затвори очите за тази лъжа.
	Занесох камъка в Англия с надеждата, че благодарение на него ще се върна вкъщи със съпруг. Но се оказа, че от вълшебството му се нуждае Уини, не аз.
	Тя и красивият Джулиан се влюбиха и поискаха да се оженят. Но неговата мащеха, онази снобка, която мразеше американските роднини на съпруга си, не можеше да понесе мисълта завареният й син Джулиан да наследи баща си. Тя жадуваше всичко да остане за нейния дебел и грозен Клайв.
	Видях я как гледа Джулиан и Уини през прозореца, но не казах на приятелката си. Двамата се смееха. Макар че не се докосваха и не правеха нищо непристойно, личеше, че са влюбени. Единствено аз знаех, че на другия ден се канят да избягат и да се оженят. Имаше нещо плашещо в начина, по който ги гледаше онази жена. Същата нощ извадих Камъка от обкова и пламенно пожелах Джулиан и Уини да останат завинаги заедно.
	Нямах представа, че по онова време Джулиан вече е бил мъртъв.
	На следващия ден Уини посрещна стоически новината, че са намерили тялото му. Не плака. Само тези, които я обичахме, знаехме колко я боли.
	Сълзите бяха на мащехата му. Не вярвах, че падането на Джулиан от покрива е било нещастен случай. Онази противна жена плачеше така горко, че се наложи да й помогнат да влезе в църквата за опелото, но аз гледах с презрение сълзите й. Казах на леля Кей, че според мен тя е убила Джулиан.
	Леля не отвърна нищо, но май беше съгласна с мен. Скоро след това напуснахме Англия и на път за дома Уини разбра, че носи дете. Едва тогава тя заплака, но това бяха сълзи на щастие.
	За мен бременността на Уини доказваше, че Камъкът на желанията е истински. Беше се опитал да изпълни желанието ми. Винаги съм се чудила дали ако го бях изрекла по-рано, Джулиан нямаше да е жив.
	Не казах на Уини за желанието — тя щеше да се изсмее презрително и да ми каже как всъщност се правят бебетата. Пък и не исках да развалям щастието й.
	Уини поиска да изтича и веднага да съобщи новината на леля Кей и чичо Алекс. Докато тичахме към кабината им, се боях, че като по-възрастни двамата ще се разгневят. Нищо подобно. Нямаше я очакваната проповед за това, как прелюбодейството е грях. Двамата се спогледаха дяволито; явно знаеха колко силна е страстта, когато си млад.
	Въпреки това се притеснявах как ще реагират родителите на Уини. Тя се съгласи пръв с тях да говори чичо Алекс. Какво е казал, не знам, но явно е подействало, защото всички се радваха на новината. Родителите на Уини уредиха роденото момченце, кръстене Патрик Джулиан Олдридж, да бъде вписано в църковните книжа като син на брата на Уини и жена му. Така се избегна унижението, което чакаше едно незаконородено дете.
	Благодарение на наследството от баба си и дядо си Уини построи красива малка къща до едно езеро извън града и отгледа детето си там. Макар че не беше призната официално за лекарка, тя научи от дядо си и баща си достатъчно и имаше безброй пациенти.
	Уини така и не можа да превъзмогне загубата на любимия и не се омъжи. Леля Кей издяла малък портрет на Джулиан и го вгради в камината в къщата на Уини и сина й. Чичо Алекс измисли таен начин за отместване на картината. Зад нея скрихме Камъка на желанията, чиято тайна се надявам никога да не се разкрие. Оказа се, че не са ми нужни никакви вълшебства, за да намеря мъж, който да ме обича и когото аз да обичам. Живях добре. Не искам да прозвучи сантиментално, но Уини ми липсва всеки божи ден.
C$
