P>
	Изпитваш угризения че си убил баща си
	Без да си скътал и сто години спомени.
	Все неврастения като цвят в трошица хляб.
	Защо не се опиташ да играеш табла?
	Подскачат заровете.
	Мъж или жена?
	Куче или котка?
	Да, но ще падне куче, което все пак ще се окаже котка
	и пак старата песен за заминаващи, които не заминават;
	и това дървено кресло.
	Тела без пол вдигат едничката си гръд високо.
	Твоето детство го владееха поповете в женски рокли.
	Ти не можа любов да правиш в криптата на „Сакре-Кьор“.
	Има в мозъка ти птичка
	безгласна птичка
	която никога не е летяла
	нито е пяла,
	способна само да потръпва от мисълта, че всичко е излишно.
	Тя обичаше като братя
	малките корабчета,
	кораби — колибри —
	роякът им накацал
	нищо не е учил.
	Ръждата — кръв на корабните скелети
	застинали в смъртта,
	а тук от край до край
	наоколо вода, тъй уморена
	тежка с оловото на домакини
	най-често майки.
	Студено ти е, ала не умееш
	ни да умираш, ни да плачеш.
	Тъжен сред злобни кейове
	които всеки тук презира,
	вървиш сред река от сиви градове
	и без надежда да достигнеш океан.

@	(„Завои“, 1924)
P$
