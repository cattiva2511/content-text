P>
D>
	На Луи Арагон
D$

	„Преди да бие полунощ при кея
	Ако една разчорлена жена върви след тебе
	Недей се тревожи Тя е лазурът
	Няма защо да се боиш от него
	Ще има златноруса ваза в някое дърво
	Камбанарията на селото с размазани бои
	Ще бъде твоя ориентир Не бързай.
	Спомни си Гейзерът кафяв който изхвърля
	В небето струите от папрат
	Те поздравява.“

	Писмото запечатано на трите края с риби
	Сега минаваше през светлината на предградия
	Като реклама на укротител.
		Между това
	Красавицата-жертва наричаха я в квартала
	Малката резедава пирамида
	Разпаряше за себе си облак подобен
	На милостивата тоалетна чантичка.
		По-късно ризницата бяла
	Която беше спряла да изпълнява домашните и други задължения
	Почивайки си в радостно спокойствие
	Детето с раковината което трябваше да бъде…
	Но нека замълчим.
		В една клада вече се зараждаше
	Начало на един роман прекрасен
	За рицари на плаща и рапирата. В същото време
	На моста се люлееше роса с глава на котка.
	Нощта и всичките илюзии ще са загубени.
	А ето белите отци се връщат от вечерня
	С огромен ключ висящ над тях.
	Ето и сивите вестители; ето най-после и писмото й
	Или нейните устни: моето сърце е
	Часовник с кукувица за да събужда Бога

	Но докато тя говори падат всичките стени освен една
	Плющяща в един гроб подобно корабно платно.
	Вечността търси ръчен часовник
	Преди да бие полунощ там недалеч от кея.

@	(„Земна светлина“, 1923)
P$
