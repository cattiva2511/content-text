P>
D>
	В памет на Джон Кийтс
D$
	Когато споменът за мене
	ще побледнее, може би,
	и в нови страсти и вълнения
	светът без песен ще скърби,
	погребан в миналата слава
	ще дремя аз успокоен,
	но жив, из всеки стих забравен,
	ще грее лик боготворен.

	В тоз лик безсмъртен всичко вложих.
	с което Бог ме надари,
	съкровища, с които можех
	да бъда и щастлив дори,
	в замяна — кръстен бях в съдбата
	на бледния Ендимион,
	ловец, възлюбен от луната
	и роб на зачарован трон.

	Зад тез очи, очи на песни,
	кой смъртен нявга би прозрял
	оная сянка неизвестна,
	пред чийто идол съм горял,
	чий слух в ефирното мълчание
	би доловил завета строг,
	че само в пламенно страдание
	се ражда смелият възторг!

	С таз сянка неуморно бродех,
	лика й вплел у всеки стих,
	не вкусих аз в живота отдих
	и жаден сълзите си пих!
	Таз сянка, с облак серафичен,
	дошла от някой сън велик,
	следеше с поглед безразличен
	как мрях, убиван всеки миг.

	Аз виждах колко е нещастен
	човекът, беден от мечти,
	и колко става по-прекрасен,
	когато блян го навести,
	и бранех от света брутален,
	това, с което го дарях,
	и в плен на порив идеален
	изкупвах всеки негов грях!

	Когато споменът за мене
	ще побледнее, може би,
	от свойта жертва разделена
	таз сянка само ще скърби,
	и тя, над мен палач изправен,
	ще ме събуди в оня час,
	когато в някой стих забравен
	светът дочуе своя глас!
P$
