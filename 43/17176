P>
D>
	Последната песен на Джакомо Леопарди
D$
	Отмина ти в небесни одеяния
	към кулите на вечни светлини,
	а гибелта, с безчислени кервани,
	нахлу при нас и всичко заплени.
	Кой помни тук победните литаври
	и твоя меч, в закрила възсиял,
	днес кръв струят божествените лаври,
	които бе на нищите раздал!

	Виж, немощност на твоя трон царува,
	под сълзите на всички знамена,
	а глутница от парии пирува
	над мършата на царствена страна!
	Ще може ли в сърцата пак да лумне
	жаравата на бранния копнеж,
	и устремът на пориви безумни
	да съживи провлачената леш!

	Къде си ти, божествен бронз, прободен
	от завистта на демон упорит,
	кой знае днес какво е дух свободен,
	що приживе минава в своя мит!
	Един героят иска да изчезне
	зад ръста смел на своята любов,
	и на смъртта из хилядите бездни
	да броди сам, за връщане готов!

	Щом видиш ти, че рухваме в умори,
	и няма кой сърца да ободри,
	от оня праг, отдето Бог говори,
	завета си гръмовно повтори!
	Ще дойде край на всяко малолетство,
	и твоя род ще дигне стан слънчат,
	и с твоя меч, като последно средство,
	ще поздрави злокобен звездопад.

	И с всички праведници аз ще тичам,
	най-малко десет пъти да умра,
	и в зо`ва — братя, колко ви обичам! —
	как трябва да се мре ще разбера!
	И тъй далеч от времената срамни,
	ний мечове победни ще държим,
	и с волята всевишна ще възпламне
	у всеки роб мощта на херувим!

	Щастливците, които паднем в боя,
	под песента на всичките звезди,
	ще бързаме низ пътя на героя
	към сянките на славни прадеди!
	А вятърът от бранните полета,
	ликувал кървав с нашите души,
	ще донесе синовните завети,
	плача на майките ще утеши!
P$
