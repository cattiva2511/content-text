>
#	Лица

	__Даскал Димитър__

	__Чорбаджи Петко__, водител на старите чорбаджии

	__Хаджи Андрея__

	__Хаджи Куман чорбаджи__

	__Милан__

	__Стефана__, жена на чорбаджи Петка

	__Милка__, дъщеря на чорбаджи Петка

	__Христо__, син на чорбаджи Петка

	__Добри Терзият__, водител на младите чорбаджии

	__Ганчо Куката__, новоизбран кабзумалин

	__Михаил__, брат на Стефана

	__Дядо Къню__, селянин

	__Дечко Граматика__, стар учител

	__Пан Пшесмицки__, инженер, поляк

	__Хашлака__

	Занаятчии, селяни, жени, турски заптиета

N	Действието става през половината на миналото столетие в един прибалкански град.


>	Действие първо

N	Пруст у чорбаджи __Петка__. Подът застлан с няколко пъстри, китени губерчета. Стените, наоколо прозорците, вратите, иконостасът и целият таван украсен с цветорез. Под прозорците надлъж цялата стена миндер, покрит с китен миндерлък, по него са изправени ред китени възглавници, а отсам-оттатък в къта по една шита със сърма възглавница. Над прозорците са разкрачени по стената множество бели сахани и тарели, две пушки и няколко обковани със сребро и седеф ханджари. Въз една страна до вратата, водеща от пруста към чардака, е изправена малка масичка-долапче, над която стои сребърен поднос със сребърни лъжички, кошничка за лъжичките и сребърни пахари и коруп за сладко. Над долапчето вдълбан в стената иконостас, в него вътре сплетени няколко китки пшеничени класове — брадите на чорбаджийските нивя. Също от другата страна до вратата, която пък води от пруста към къщи, е сложен брашовски сандък, над него по стената са наредени чибуци, а до чибуците провесени две дълги копринени кърпи.
N	Отвън мъглива априлска нощ. Сегиз-тогиз през прозорците се мярка светлик от фенерите на минувачи нататък по мегданя. Влиза __Христо__, шестнайсет-седемнайсетгодишно пернато момче, с памучна антерия вместо елек, над антерията шаячен жакет и гологлав. След него __Милка__ в ръце с два пиринчени светилника, които отива да изправи на масата. Тя е току-що разцъфнала осемнайсет-деветнайсетгодишна девойка, умна и съсредоточена в себе си и сдържана, облечена е със сукнена разкроена пола, цяла обшита отпред със сърма и с възкъси набрани поли. Подир Милка и Христа влиза майка им — средна пора жена, възниска — понякога надуто-горделива. Тя е облечена с къса подшита салтамарка, прищъпнат чепак, с вълнени набрани поли, които се спущат чак до земя. На глава с морав фес, с тесен сарък наоколо. На гърдите блещи голяма пендара, завързана с огърлица рубии на врата.

	__Христо__ _(показвайки с пръст мярналия се през прозорците фенер на минувач по мегданя)_. И сетните плебеи бързат към Метоха. След малко пък старите патрици ще дойдат тук.
	__Милка__. Какво мъдруваш?
	__Христо__ _(надменно)_. Ти не знаеш нищо. _(Като да разказва заучен урок.)_ Плебеи се наричат тия жители на Рим…
	__Милка__ _(пресича)_. Запомних ги и аз вече… Кои били занаятчии и земеделци, плащали данък, служили като войници, но не вземали участие в управлението.
	__Христо__ _(по-скоро грабва реч от сестра си и продължава все тъй, като да казва заучен урок)_. Патрициите имали в ръце ползването от обществените полета, те едни занимавали обществените длъжности и не искали да смесват кръвта си с плебеите.
	__Милка__. Което изчетеш от книгите, с него учен ще се правиш.
	__Стефана__ _(без да ги слуша, като изправя възглавниците по миндеря)_. Иди оттатък, подигни възглавничката, Милке, стига се наддумвахте.
	__Христо__ _(продължава)_. Дотегнало на плебеите да влачат хомотя на патрициите и дигнали глава. Затуй дошъл Сервий Тулий и побързал да ги освободи. _(Към Милка)_. Разбра ли сега, коконо?
	__Милка__ _(показва на главата си)_. Ти извади нещо от твоята да кажеш.
	__Христо__ _(важно застанал пред пруста)_. Даскал Димитър — туй е Сервий Тулий. След него иде Тарквиний Горделиви — и началото вече на републиката.

N	По чардака се чуват стъпки.

	__Стефана__. Ей и хората идат. _(Към Христа.)_ Я отвори вратата.
	__Михал__ _(отвън още)_. Събраха ли се, събраха ли се и тук?
	__Христо__ _(отваря вратата. Към майка си)_. Вуйчо Михал.
	__Михал__. Добър вечер. Още никого няма я, много ви тежки хората, сестро. Нашите не затворили дюгените и — на Метоха.

N	__Михал__ е трийсет и пет, четирийсетгодишен мъж, среден ръст, лек и палав. Накрехнал настрани висок фес, разметнал на рамена чепкен, облякъл елек, цял със сърма обшит, и с широк червен пояс.

	__Стефана__ _(надменно, с явно пренебрежение към брата си)_. Не им търпи, пък ний сме му сити.
	__Михал__. Я сити — я… Току не им се изпуща кокала от уста…
	__Стефана__ _(към Христа)_. Ти нали за чибуците дойде?
	__Христо__ _(полушеговито-полудекламаторски)_. Плебеите няма вече да палят чибуците на патрициите.
	__Стефана__. Какви владици-патрици пък сега? Изнес чибуците, че ратаите пукат кафе.

N	__Милка__ повтаря, каквото им разправил __Даскал Димитър__.

	__Стефана__. Той да не е подигнал и децата срещу бащите им?
	__Михал__ _(кикоти се)_. Ама ще падне един смях до бога!
	__Стефана__. Ти стой настрана пък — смеха си гледай!
	__Михал__. Ба — човек живей за един смях! Като бяха се окумили, като бе глъхнало… Ката утрин ще се проточат през мегданя Хаджи Андрея, Хаджи Куман, Андрон, сякаш попове на прянос минават. Хай подире им раята. Я, втръсна ми се — да се поразмъти, да стане що-годе…
	__Стефана__. Щом ти са втръснали тези, гледай пък Куката. Хайде, да е честит на тебе и на всички!
	__Милка__. Ама не е за тука. Христо разправя какво било в Рим.
	__Христо__ _(със същия важен тон)_. Както там, таквоз и тук. Плебеите работят, патрициите стоят; патрициите господстват, плебеите робуват. Не добият ли права плебеите, ще се обърне света!
	__Стефана__. Стига бърбора — изнес чибуците!
	__Михал__ _(кикоти се)_. Ганчовица Куката, Добревица ще се запечатат в онези ми ти малакофи по черква, пък старите чорбаджийки като ще подвият поли…
	__Стефана__. Кой — аз ли ще подвия? _(Клати глава, като че довършва закана в себе си.)_
	__Христо__ _(между това обира чибуците и важно с мерни стъпки излиза)_. Христо няма да пали вече чибука на Хаджи Кумана.
	__Стефана__ _(след сина си)_. Че тя фалагата на батя Дечка…
	__Милка__ _(пресича майка си и с недоволство)_. И-и, и ти за Дечковата фалага захвана като свака Хаджия. Разберете, мина вече времето и на нея, и на Дечка Граматика.
	__Михал__ _(към Стефана, разсмян)_. Думай сега де.
	__Стефана__. Само туй знайте; минало времето на старите, дошло на Куката от ръта и на Даскал Димитра.
	__Милка__. За угодата на някого светът няма да се спре на едно място.
	__Стефана__. Тъй. Да си отиде баща ти, да стори място на Терзията и Куката.
	__Михал__. Е, стига все против нашите де!
	__Стефана__ _(полу на себе си, с подигната глава)_ — Защо не съм сега мъж, божке! Защо не съм? Ами с този фистан къде да се дяна?…
	__Михал__. Е, щеше да изкараш и ти една поразия като Хаджи Андрея — повече какво? Вчера проводил у дома момчето си — като му държа противна страна, да му платя борча си. Имах да му давам десетина гроша от вино — их, калпазанина!
	__Стефана__. Полека, батю Хаджия е оттатък.
	__Михал__. Сякаш не го зная, като го смъкна Хаджи Христо от онези чакалски ли, кучешки ли колиби — Хаджи Андреювици, дето са ги прекръстили сега. От рая направи го зет и на мене чалъм да продава.
	__Стефана__. Тебе прилича ли ти да не си плащаш борча!
	__Михал__. Аз съм чорбаджийски син!
	__Стефана__. Ама баща ти не пазаруваше вино на вересия, не ходеше да се братими с Куката. _(Към Милка.)_ Иди виж ратаите опукаха ли кафето. Вземи да го смелиш.
	__Михал.__ Чакай пък аз да се върна да видя какво са я завъртели на Метоха.

N	__Михал__ из едните врати, __Милка__ из другите — излизат; откъм къщи влиза __чорбаджи Петко__. Средна пора, едър приличен мъж, са буйни мустаци и хубаво избръсната брада. Над копринена котнияна антерия облякъл сукнена салтамарка, възсини сукнени потури, препасал също тъмен пояс, на който затъкнал отстрана сребърен дивит. На глава е наложил калъплия фес. А през врат преметнал дълъг синджир на часовника си, скрит в пояса отстрана. Както цялата му външност, тъй и осанката му издават у него породист човек. Той е малко бавен, с достойнство и говори всякога уверено, макар понякога да се забелязва известна наивност и мекота.

	__Петко__ _(внася малко столче, покрито с тъкана покривка)_. Да има де да сложим огъничето — Михал ли беше тук? Когичком изскочи?
	__Стефана__. Не го свърта. Отиде на Метоха.
	__Петко__. Щях да му поръчам, като си свърши Даскала, да му каже да се отбие да пие едно кафе у дома. Имам да му кажа две приказки.
	__Стефана__. Притрябал ти е. Само да задява Милка и тя да зяпа подире му.

N	По чардака се чуват стъпки.

	__Хаджи Куман__ _(отвън още)_. Я отворете да светне бе.
	__Петко__ _(към жена си)_. Светилника!
	__Хаджи Куман__ _(с влизането си)_. Не носим ни аз, ни Дечко фенерец — не виждаме де стъпяме. Добър вечер.
	__Домакините__. Дал бог добро, дядо Хаджи.

N	__Хаджи Куман__, прекарал години старец, простак, говори провлачено. Облечен със салтамарка и шаячни потури. След него върви __Дечко Граматика__, съща пора комахай, затъкнал в тесен изтрит пояс дивит и в тъмни кърпени шалвари. От другите врати влиза и __Хаджи Андрея__, възнисък, плещест, с подстригани по гръцки мустаци, облечен също като домакина. Той е надут, груб, обича да говори натъртено и понякога нетърпелив.

	__Хаджи Андрея__. Тъкмо щях да кажа — един фенер да изнесат ратакините.
	__Стефана__ _(към Хаджи Кумана)_. Заповядай, дядо Хаджи. Ти и гостенин водиш. Минете отгоре.
	__Хаджи Куман__ _(като се спира сред пруста)_. Спарпутих го в тъмнината, и то — на Метоха. Че не стига ли там Даскала, ами и дъртия Граматик?
	__Дечко Граматика__ _(иска да се оправдае)_. Как — не на Метоха бе, дядо Хаджи!…
	__Хаджи Андрея__. Аз съм рекъл вече — утре, като вземем мезлиша, пак него ще туря.
	__Хаджи Куман__. И аз. Куче да ме лай, няма да храня.
	__Хаджи Андрея__. Дигнахме училище, от черква по-голямо, че събрахме светогорски калугери — дето ги разпилял аскеря — да се учат в него, да ги хрантутим и да ги учим.
	__Хаджи Куман__. И какво учение. На книги ли ги е събрал да ги учи този даскал или на талим.
	Петко _(като им показва да седнат)_. Да оставим Даскала, дядо Хаджи, на него няма да даваме ум, ами…
	__Хаджи Андрея__ _(едвам седнал, скача пак и възбудено го пресича)_. Като речеш — да го оставим! Той разбърка всичко тука, утре ще ни вземат и раята, и стоката — да сме го оставили!
	__Хаджи Куман__. Чорбаджилъка на дяда си ли му се ще да си повърне или ни дири отнейде слабото място да ни възседне: турил е този синковец нещо на око… При тебе, чорбаджи Петко, той катаден идеше. Ти не може ли тъй някак да го проумееш къде му стиска калеврицата?
	__Хаджи Андрея__. Онези хаймани, дето тършуват по Балкана, ако не са те под кожата му, аз ей ма де съм! Рекли са му да си нареди няколко в мезлиша като Терзията, да пипне черковната и училищната кутии той — подире, като хване с тях гората… Има цяла зима да пият по влашките кръчми и да попържа султана!
	__Петко__. Стига сте одумвали момъка! Откогато сме отворили голямото училище и той е поел работата, мъже брадати от дедай си села в градове околвръст събра да ги учи. От Хилендар чак хората го разбраха, ний наш човек не можахме да го ценим. То е тъй — никой не е пророк в отечеството си.
	__Стефана__ _(към Хаджи Андрея и Хаджи Кумана)_. Той моя мъж все ай тъй. В окото му бръкни, зла дума за Даскала не казвай.
	__Петко__. Той не е какъв да е. Дядо му Димитър на времето си беше пръв чорбаджия тук. С ален капут го беше дарил войводата. И в манастиря в Завярата го хванаха. Помня и сега как плака цяла нощ баща ми, кога го обесиха.
	__Хаджи Куман__. Ами тогази какво му е на тогози, зарад Терзията и Куката да иска да ми земе ранцата.
	Петко _(става и тръгва да излиза)_. Да проводя Христа да го повика сам той да ни каже. Аз и без туй исках да се разговаря с него.
	__Хаджи Куман__ _(след чорбаджи Петка)_. Их, чева не е риба, да се хвърли сама на лясата — тези работи хамен тъй казват ли се направо! Защо ще си правиш труд?

N	Щом __чорбаджи Петко__ излиза, __Стефана__ сяда на мястото му и се завързва сякаш по-интимен разговор.

	__Стефана__. И остаряхме, и патихме: моя мъж все туй си остана, такъвзи и ще си умре. Ай тъй вижда — в очите му го лъжат, той сякаш сам се прави на ахмак, вярва на цял свят. Нему като му е чисто сърцето, мисли и другите тъй.
	__Хаджи Куман__. Той чорбаджи Петко не помни. Аслъ на този Даскал в кръвта му е туй. На времето дядо му за десет хиляди гроша ат яздеше. С османпазарския аянин на моравата джирито и какшкан играеха, аскер като минеше оттук, рекат да съберат от хората ечемик, храна — той няма да отиде от всякиго да вземе, на бащините ти и на вуйчовите ми хамбари ще налети. Съмна на чорбаджиите, като го премахнаха.
	__Хаджи Андрея__. И баща му, и този, край тази къща като минават, поклон трябва да правят. Досега щеше ряпа на огнището им да поникне. Днес, днес мойта жена помни, като отсекли чорбаджиите: на техните и огън да не дават съседите, майка й я провождала вечер късно да им занесе главня под престилка.
	__Стефана__. Мене туй ме е най яд! Да не беше Петко пристоял онази година да го главят и да му дадат пет пъти повече от батя Дечка — какъвто оголял се върна, като се окашляше само, отдалеч щеше да подвива пеш! Даде му хляб на ръката, поизплати си къщата на дяда Хаджия, сега…
	__Хаджи Куман__. На кой ум се намерих да му дам толкози парици да потроши в Елада.
	__Хаджи Андрея__. Ти ще си прибереш взимането до косъм.
	__Хаджи Куман__. Да прави, каквото ще! Къщата му е насреща. Дечка ще турим.
	__Дечко Граматика__ _(със скръстени ръце и прекалена скромност)_. Белким не ми е занаят или не съм учил двайсет години момчетата, като речете, дядо Хаджи, на ваше здраве, пак го учвам.
	__Хаджи Андрея__. И ще ги учиш, и в черква ще канерваш. Толкози години си шетал — на мойто време да те уморим от глад, не приемам.
	__Дечко Граматика__ _(свел умилено очи)_. Хе-е-е, учил съм ги. Как съм си бъхтал ангела от всекиго челяк да изкарам, Хаджи. И с добро, и с дърво. За една кърпа и за една кокошка свършваха при мене азбукето и псалтиря…
	__Хаджи Андрея__. Аз твойта наука за всички нови даскали не я давам.
	__Дечко Граматика__. Малка бе тя, ама който веднъж я изкара, здраво я хваща. Най-напред донесе си панакидата, напиша му отгоре: „Кръстя, боже, помагай.“ И захване: „Аз, буки, веди.“ _(Полека.)_ Сега за едно лято ги изкарва на пясъка, ама защо ми е на пясъка…
	__Хаджи Куман__ _(възбудено)_. Да го турим, да го турим! Дечко да ги учи.
	__Стефана__. Че защо пък…

N	__Петко__ отново се повръща в пруста.

	__Стефана__ _(към мъжа си)_. Приказваме тук — батю Дечко шетва още.
	__Петко__. Я да доде да ти помогне тебе Дечко да видиш кафе ли — какво ще ни проводиш. _(Стефана и Дечко Граматика излизат.)_
	__Петко__. Утре онези ще ни искат сметка в училището. Пред меймурина и пред народа ще гледат да ни очернят. Всеки, каквото му е дадено на ръка, да го приготви… Кондиката и мехюрите да ги вземните. Сребро колкото има в кутиите, да е прибрано до пара… Другите де са? Андрон бари няма ли да доде!
	__Хаджи Куман__ _(кима отрицателно глава)_. Тц, не ще. Срещнах го днес — такъвзи чорбаджилък не иска вече да прави. Всички го подритвали.
	__Петко__. И той дертовете си във всяка обща работа ще ги намеси.
	__Хаджи Куман__. В мезлиша, вика, ваш човек ли дойде — прав е, мой ли — крив. Приказката му за нищо не се зачитала.
	__Петко__. Андрон ум ли иска да доде да ми дава, да седна да го слушам! Там не го викам аз на приказка. Общи работи не се вършат с разговори — искат пипане и тичане.
	__Хаджи Андрея__. Ако ще бе! Оставете го. Тъй, невидяло се! Като е прибрал всички хайти в раята си!
	__Хаджи Куман__. Не е тъй, Хаджи. Аз ти думах и по ищирата, думах ти и подире, като захванахме черковата. Недей прибира всичко в ръката си. И ний да покомандарим една работица, от чорбаджилъка си да познаем нещичко.
	__Петко__. Стига все за големство и вий! Обща работа в ръце държим. Цяла глутница се е настървила…
	__Хаджи Андрея__ _(дига рамена)_. Аз от зимъс викам. Още еснафа като се разшава по колибите. Да събере всеки чорбаджия хората си: оставаш ли си ти пак рая — хай върви си, чупиш ли жегъла — плати си борча. Тъкмо се запролетява, поискат нива — няма нива; сермия за кермекчийница на Цариград — няма. Нека им намерят нивя и пари в чаршията!
	__Петко__ _(с досада)_. Един път не можахте да ме разберете и вий!
	__Хаджи Куман__. Нивиците си аз самичък ще работя. Да ми плати всеки борча си, дето съм го предплатил на кабзумалина. Не им ща ни мезлиша, ни чорбаджилъка.
	__Петко__. Сто пъти съм ви казвал: аз не искам да меся сметките си с общите. По свои сметки аз не карам общи работи. И от таквизи, дето се дрънкат по тезгяхите и на Метоха, малко искам да знам!

N	Между това от вратата към чардака влиза __Милан__, около трийсет и пет годишен, малко унесен в себе си човек; с видимо усилие да се домогва до собствено мнение, търси си всякога думите и безволен. Той е блед, от време на време сухо покашлюва, обут е в широки ботуши, на които се показват калпаци на калцуните. С голям калпак на главата — личи, току-що е слязъл от коня.

	__Милан__. Добър вечер!
	__Петко__. Дал бог добро, Милане! Добре, най-подир стигна и ти.
	__Милан__. Както съм окалян, измокрен — теглих с коня си направо. Да се отбия в къщи — тъй, таквози — никого няма дома. Пък закъснях.
	__Петко__. Добре си сторил. Седни. Днес хубаво те е прал дъжда по Балкана.
	__Хаджи Андрея__ _(нетърпеливо)_. Кажи да чуйм — какво я завърши?
	__Милан__. Утре колибарите ще слязат насам: то таквози… само ще си каже. Сега доведох и дяда Къня. Мина оттатък да се почисти.
	__Хаджи Андрея__. Аз ти рекох, като отидеш при моите раи там, какво ще им разправяш.
	__Милан__. Сега таквози… Полския пан — онзи, как го викаха? Пиш… Пиш… дето прекарва пътя през Балкана. Във всяка колиба се спирал, изпивал по една ока вино и им разправял.
	__Петко__. И той ли пък. Те в Полша се уредиха, че у нас дойдоха!…
	__Милан__. Подир него минал пък Михал — всичко се обърнало ай тъй. Право, като ги слушам, аз таквози…
	__Хаджи Андрея__ _(с досада към Милана)_. Какво таквози, онаквози.
	__Милан__. Да се дръпнем пък! Щом ний сме били най-голямото зло…
	__Хаджи Андрея__. Толкоз то от тебе!

N	Разговора пресича стопанката, която води дяда Къня — стар, но държелив колибарин, завил бели навуща и с голям калпак.

	__Стефана__. Годините вървят.
	__Дядо Къню__. Време му е, ще кажеш, и дядо Къню да пусне брада, ама той е рекъл: докато не види и трето коляно от рода си, няма да се даде.
	__Петко__ _(като го посреща)_. В тази лапавица като си вървял, юнак си, дядо Къню — и от мене си по юнак!
	__Дядо Къню__. То не ще приказка. Чорбаджията като поръча, ред ли е дядо Къню да не дойде.
	__Стефана__. Мини, седни, дядо Къню.
	__Дядо Къню__ _(като сяда на сандъка)_. Ай тука на брашовския. От дяда Хаджия още той е вземал по десетина гроша назаем, колкото да си има отворени врата в тази къща. Господ на небето, чорбаджията на земята! Все под негово крило съм стоял.

N	С цял поднос кафета влиза ратакинята и поднася всекиму чашка. После и ратаят поднася чибуците. Всекиму дава чибук и с ръка туря малко огънче в него. Само на __дяда Къня__ не оставя чибук.

	__Петко__. Ами за дяда Къня чибук?
	__Стефана__. Не го е сметнал.
	__Дядо Къню__. А-а, остави, чорбаджи Петко, дядо ви Къню и без…
	__Петко__ _(откачва от стената чибук, подава му го заедно с кесията тютюн)_. В мойта къща не бива тъй. Заповядай!
	__Дядо Къню__ _(поема ги твърде поласкан)_. Гледай, гледай, за дяда Къня… Той сам ще си го напълни.

N	Когато всички зафирцват кафето и чибуците задимяват из пруста, на вратата откъм чардака се похлопва.

	__Петко__ _(става да отвори)_. Даскал Димитър. Чакайте! Заповядай, Даскале. Ти все по еленик го караш.
	__Даскал Димитър__ _(с влизането си, като се ръкува със стопанина)_. Хлопам. Не зная да нямате нещо.
	__Петко__. И ний имаме същото, каквото вий оттатък.
	__Даскал Димитър__ _(ръкува се и със Стефана, после кимва и на гостите)_. Добър вечер.
	__Петко__. Заповядай, седни!

N	__Даскал Димитър__ — млад, строен човек, с шаячни френски дрехи. Той е самоуверен в речта си и горд. Към Петка се отнася като че със снизхождение, а към другите чорбаджии с ирония, понякога грубо и дръзко.

	__Даскал Димитър__. Приготвихте ли се?
	__Хаджи Куман__. На никого нищичко не съм длъжен, няма какво да готвя.
	__Хаджи Андрея__. Да се запретна мегдан с Куката да деля? Че не съм останал хляб от чорбаджилъка си да чакам.
	__Даскал Димитър__ _(като го изгледва с ирония)_. То се знай. Вий не приемате. Пан Пшесмицки разправя, шляхтичи като вас в Полша и добър ден от робите си не приемали.
	__Петко__ _(сяда до Даскала)_. Да оставим шегите, Даскале. Искам с тебе да се разговоря по-наздраво — и като приятели речи, и като…
	__Даскал Димитър__. Няма да можем да се разберем, чорбаджи Петко. Защо да си правим труд напразно.
	__Петко__. Захвана се една борба срещу мене: отпървом с шушукане из миши дупки по чаршията, след туй се разшърка и между раята, сега, гледам — хора, паметни като тебе, дори и те влязоха в нея. Искам едно да ми кажеш: ти с твоя ум как го вземаш всичко туй? Къде ще му излезе края?
	__Даскал Димитър__ _(снизходително усмихнат)_. Ами той краят му ще бъде много близък и се види.
	__Стефана__. Да го чуем и ний.
	__Даскал Димитър__. Много просто. Ще падне стария и с него кривач хора, които държат всичко, да сторят място на новите, друг ред да турят.
	__Хаджи Андрея__. На Куката!
	__Милан__. Той ми таквози… ред.
	__Даскал Димитър__. Вий Куката видяхте и се заловихте у него.
	__Хаджи Андрея__ _(троснато)_. Нали туй ти са хората. С тях ще се борим!
	__Даскал Димитър__. Още като го посочиха, казах, той не е за такава работа. Повторих и одеве — на Куката не му стана добре. Всички искат от него — не мога да си налагам волята… _(С ирония)_. То вий я карахте тъй, когото посочехте на раята си, него избираха. И като седне веднъж в мезлиша, струва му се, с тапия го взема.
	__Стефана__. Подкарайте го вий по-добре, да ви видим.
	__Даскал Димитър__. По моему сега колибари и еснафи тряба да имат само туй пред очи: да смъкнат хомотя на чорбаджиите, да вземат общите работи и да разчистят на хората, които ще изпъкнат тепърва между тях.
	__Дядо Къню__. Не пониква първия човек като едностърк синчец в гората, синко.
	__Даскал Димитър__. Знаем, богатство тряба да натрупа.
	__Петко__. Богатство лесно се събира.
	__Дядо Къню__. Докато чест спечели, докато захване думата му корен да хваща… Колко, колко тряба да му повярва света, да тръгне подире му…
	__Даскал Димитър__. Досега — да станеш първенец, трябва със знатен род да се прославиш, да се заобиколиш с рая, най-подир да се дигнеш и на Ерусалим да отидеш. Първенците не изпъкнаха с друго — с парите, родът и хаджийството си.
	__Хаджи Андрея__ _(едва се сдържа, грубо)_. С борчове и чапкънлъци — с туй ли пък вий ще изпъкнете?
	__Даскал Димитър__. Ний ли? Ще ти кажа — не бързай! Един с честта си, други с ума си, трети с труд. Всеки, който дарба има, ще направим тъй — сам да може да си отвори път.
	__Хаджи Андрея__ _(надуто и обидно)_. Пет пари за ума и дарбите на таквизи голтаци аз не давам, да знаеш!
	__Петко__ _(за да предвари караницата)_. Ако ти се много стяга душата, излез отвън да изпушиш една цигара. Аз Даскала тази вечер съм го нарочно канил тук, да се разговоря с него. _(Като се извръща към Даскал Димитър кротко)_. Пари и хаджийството е лустрото на чорбаджилъка. Аз сам на Божи гроб не съм ходил — няма и да ида — хора с дарби и памет трябат. Никой повече от мене не им сеща всеки ден нуждата и не знае колко те трябват. Да излезе някой паметлив, даровит човек, да го видя — аз първи ще го потегля към себе си. Тебе искаш ли да те избера чорбаджия утре?
	__Хаджи Куман__ _(като се спогледват с Хаджи Андрея.)_ Пъх!
	__Даскал Димитър__. Във вашите борби да се замесвам — не е моя работа. Приказвахме за друго. Вий тук не можете да разберете: всичко теглите към себе си; ако даровит човек дойде при вас, той ще бъде пак такъвзи, каквото сте и вий.
	__Стефана__. Хубава работа — че ний да не сме!…
	__Даскал Димитър__. Може да сте най-добрите. Само той няма да се дигне на своя нога, няма да подкара и работите тъй, както той си мисли. Ще бъде покрай вас и всичко ще тече тъй, както си го знаем.
	__Петко__. Нищо не знаете, Даскале! Борите се срещу днешния ред: един се дере гърлото хомотя от раите да събаря, други си разправя, не вървяло всичко тъй, както нему му се ревнело — приказки наизуст са те. Виждам — ни ти, ни никой от вас не си е дал труд да помисли: какво ще рече да си чорбаджия на този свят.
	__Даскал Димитър__ _(усмихва се със снизхождение към Петка)_. У нас какво са, всеки ден ги гледаме, а какво са били у еничерите…
	__Петко__ _(без да го слуша)_. Да владееш една рая то е да пазиш и да береш грижата на цяло стадо хора. Да знаеш, отговаряш за него и тука на земята, и горе на небето.
	__Даскал Димитър__. Да, но хората не са стадо!
	__Петко__. Не ща да се ловим за приказки. Слушай ме. Всякога, когато турците поискат нещо, чорбаджията се изправя сам за раята си. Разтършуват се по Балкана, замирише на размирица. Войводата не отива да дири другиго — доде на мезлиша и там всеки стои за своите хора с главата си. Дето сега виждам вяра, род да са се запазили между нашите колибари, дето не са им обелили базиргяни ребрата — то е, защото всеки от тях е влачила хомотя, както казваш ти, и не му е хрумвало и той на своя глава да кара.
	__Дядо Къню__. А бе то хич приказка ли е! Оставете дядо ви Къню да му каже на Даскала. Колибарин без чорбаджия — той е като Йова. И пред турчин стои за тебе, и в мезлиша разправя, и на даването те преплаща.
	__Даскал Димитър__. Вий ще се научите сами да си плащате данъка. До туй да остане само! За него много ум не иска.
	__Петко__. Като не я проумяваш тая — на! Чорбаджията си развързва кесията и предплаща наведнъж цялата си рая, да не остане вълкът да влезе в кошарата — от всяка овца да събира данък. Как съм си прибирал след това от всеки колибарин парите си — мене питай!
	__Даскал Димитър__. Знам.
	Петко. Ама аз съм чорбаджия! Тези хора ми са оставени от деди и прадеди. По-добре мой някой и друг грош да се изгуби, отколкото да оставя турчин да надникне в огнището на едного от хората ми.
	__Даскал Димитър__. Зная, много добре зная — вий си пазите раите, заемате им пари, те ви работят нивите и каквото изкарат, го носят на вас. И децата знаят туй. Колибарин не може едно яйце самичък на пазаря да продаде!
	__Петко__ _(дига ръка и го пресича)_. Да ти кажа защо! Каквото ми донесе раята — яйца, масло, вълна, — като си взема колкото ми трябва за в къщи, другото провождам да го занесат у зетя ми. Той да си боли главата. Да не мислиш, чорбаджиите са петимни да се товарят със стоката на хората си, подире да се чудят пък те на кого да я продават. То е само и само — да не остават колибарина с чистото си сърце да отиде да го лъжат базиргяни по чаршията и да се подиграват с него.
	__Даскал Димитър__. От всичко това какво излиза? Всеки от вас държи неколкостотин къщи в ръце.
	__Милан__. Чорбаджи Петковите може и да са и от хилядо нагоре.
	__Даскал Димитър__. Толкоз повече. Тези хора нямат воля в нищо.
	__Хаджи Куман__ _(към Хаджи Андрея)_. Каква го е воля патила тогози? На, ако проумях едничка от неговите. _(Към Даскал Димитра)_. Че за какви спири му е на колибарина туй бре!
	__Даскал Димитър__ _(обръща изведнъж на шега)_. Че аз мисля да я накича на чело, дядо Хаджи, та да даде и на чорбаджията си малко да се покурдисва, затуй!
	__Хаджи Андрея__ _(към другите раздразнен)_. Аздисали са — аз ви казвам, аздисали са като презобени коне! _(Към чорбаджи Петка.)_ Видя ли го сега и той не знай за какво се запъва!
	__Даскал Димитър__ _(като подига гласа си троснато)_. За да си поеме всеки грижата, за да зарадеят всички заедно за общото — затова се запъвам! Хората не са деца!
	__Дядо Къню__. Ба, и още какви!
	__Даскал Димитър__ _(с още по-подигнат глас)_. Ще го излъжат няколко пъти на пазаря — ще се научи да си отваря очите; някой от мезлиша открадне или не върши работа — ще го махнат; турчин посегне на честта му, ще му се опре. Пък щом види, не се излиза тъй наглава, ще замахне и върху него.
	__Петко__. По-полека, Даскале. Аз не съм глух! Според тебе, като оголее веднъж раята, таквизи като Куката да й разбъркат сметките — сетне щели да поумнеят!
	__Даскал Димитър__. Те, както векове са смогвали бащите ви и вас да нахранят, ще понесат някоя и друга година пагубите на базиргяните и на Куката.
	__Дядо Къню__. Малка му е сирмията на колибарина, синко, страх ме е, не може понесе, пък оголей ли един човек, вземат ли му и честта, нататък не го боли за нищо.
	__Милан__. И аз щях да кажа, таквози… Какво вече ще брани от турчина, когато му вземат всичкото…
	__Петко__. Не влизайте в сляпа улица! Думата ни е за друго тука. На нас и на раите останало с турчина да се мерим!
	__Даскал Димитър__. Защо? До ще ден и с него да поискаме да се мерим.
	__Петко__. Само това ни липсва.
	__Даскал Димитър__. Навикнали всякога да се наблягате един на други с вашия ред, ето дори сами сте изгубили вяра в себе си. Вий приличате на стари кладенци. Черпили, черпили всички от памтивек от тях, сега и влага надали е останало по дъното, пък искат воденици да карат.
	__Милан__. Послужете, вижте за колко таквоз… ще ви изберат и вас. Общите работи не се те с малко и лесно карат.
	__Даскал Димитър__. Новият ред ще разкрие нови извори! Да видите как отвред ще бликнат хора със сила и вяра в рода си!
	__Хаджи Андрея__. Ха-ха! Полека. Като гъби подир дъжд.
	__Даскал Димитър__. Когато общите работи бъдат достъпни за всички, народът ще има голям избор — най-достойните — те ще управляват!
	__Петко__. Пъха ли си всеки ръката в общите работи — те няма да помръднат и педя напред! Там ще искат едни ръце от желязо! Туй да оставим. Ако тръгне, както разправяш, всяка пролет тряба чорбаджиите до един да се сменяват.
	__Даскал Димитър__. Та какво от това?
	__Петко__. Като как си мислиш ти — да поемеш общите работи? Хамен тъй като влезеш да привиеш кръстом нозе в мезлиша, всичко ще тръгне, а? Най-напред един чорбаджия докато си завъди приятели между турците. Да има на двама, на трима аги здраво да се опре, че тогава и думата му да хване да минава пред войводата.
	__Даскал Димитър__ _(пресича го)_. Той, като се опира здраво на народа, не му трябат никакви аги — войводата ще гледа него и патерицата му.
	__Хаджи Андрея__. Щом Добри Терзият се натопори с патерицата и на войводата сърцето в петите ще отиде.
	__Петко__ _(свива рамена и дига ръце от Даскал Димитър)_. Не съм крив аз, когато на тебе и през плет не се е мярвало как се вършат общи работи.
	__Хаджи Куман__. Що си седнал да си хабиш приказчицата, чорбаджи Петко? Главата му не увира! То дошло да се наддумва тука.
	__Петко__ _(изведнъж като се връща към Даскал Димитра, хваща го за ръка и продължава)_. Подире: чорбаджийският ум ще се обляга на народа и турците ще плаши с туй. Пък в същото време кой де може ще го дебне как да му подложи динена кора, да седне на мястото му.
	__Даскал Димитър__. Така е. Изхаби ли се един, стане ли негоден да проумява какво се иска от него, няма да го цедят, както при вас — чак до синовете и унуците му. По десетина, по двайсет души — един от други по-достойни ще се надпреварват за неговото място.
	__Петко__. Тогази кое по-напред? С турците ли да се разправя, с враговете си ли или общите работи да гледа. С тях — хубаво помни! За една година няма да може да се разбере само накъде е? Питам го аз: какъв ще бъде този ред, дето всяка година всичко ай тъй с главата надолу ще се обръща?
	__Дядо Къню__. Кажи го, речи го ти: никакъв.
	__Даскал Димитър__. Ако искате — няма да има никакъв ред.
	__Петко__ _(слисан, като скръстя ръце пред него)_. Е-е, ами тогава?
	__Даскал Димитър__. Един достоен държи патерицата днес, утре доде по-достоен от него, вземе я той. Туй непрекъснато дигане и падане на хората, тази бъркотия помежду им, сама ще тикне общите работи много по-силно, отколкото във вашия ред, дето всичко беше закостеняло на мястото си.
	__Петко__ _(съвсем слисан)_. Ежби и бъркотия. Те да подтикнат работата в мезлиша. Ти не си на себе си. Даскале! Прощавай ме за приказката, ама щом сте се повели по таквизи щуротии — то ще рече: у никого капка свяст не е останало вече.
	__Даскал Димитър__. Ти не можеш да ме разбереш.

N	__Чорбаджи Петко__ става. Настават след него и другите. След малко откъм къщи се чува тичане и шум.

	__Стефана__. Мъж ми не може. Нали колибарите и на Метоха ще проумяват.
	__Дядо Къню__. Ама защо вържеш гняв на колибарите, чорбаджийке? Тука най-учените го приказват.
	__Милан__. Що остана до простите хорица такъвзи… Право.
	__Хаджи Андрея__. Добре се изказа. _(Към чорбаджи Петко.)_ Видя ли го.
	__Стефана__ _(като се ослушва в шума отвън)_. Кой се е разтичал пък оттатък. Чакай. _(Дръпва се и отива.)_
	__Петко__ _(без да обръща внимание на жена си)_. Право! Да додеше някой вчера да ми каже: Даскал Димитър туй го приказва, нямаше да му хвана вяра!

N	__Даскал Димитър__ дига усмихнат рамена пред Петка.

	__Хаджи Куман__. Когато чакахме възкресение на Божи гроб и през зимата имаше един калугер от русия пешком дошъл. Той все туй повтаряше — от учените ще се свърши света.
	__Даскал Димитър__ _(хваща за рамото Хаджи Кумана, разсмян)_. Хе-хе, че пък — че пък мъдрост си ти донесъл от Божи гроб, дядо Хаджи. Я гледай — да не ти се надява човек.
	__Хаджи Куман__ _(като се дърпа обидено)_. Донесох я! Остави ме! Ами ти, като ми потроши толкова грешни парици в Елада, тези ветрища ли донесе!
	__Даскал Димитър__ _(гордо и сърдито виква изведнъж)_. Какво? И смееш ти още да си отваряш устата. Аз мои пари съм трошил и…

N	__Даскал Димитър__ недорекъл реч и в пруста се втурва __Дечко Граматика__.

	__Дечко Граматика__ _(уплашено)_. Джумфур! Еснафите дигнали джумфур! Михал доде да каже — тръгнали насам.
	__Хаджи Андрея__. Какво, какво?
	__Петко__. Приказвай по човешки.
	__Дечко Граматика__ _(уплашено)_. Джумфур! Михал каза.

N	Влиза __Стефана__, след малко __Христо__, най-подир __Милка__ — всички се събират в пруста.

	__Стефана__ _(засуетена)_. Щом отседнал коня меймурина тази вечер и повикал при себе си Добри Терзият. Еснафите дигнали глави и искали у дома да додат. Доде го видя Михаля, изскочил.

N	Всички се споглеждат с недоумение.

	__Петко__ _(горчиво усмихнат)_. Меймурина повикал Добри Терзият и еснафите дигнали глави.
	__Стефана__. Аз нищо не мога да проумея.
	__Петко__. Много добре проумявам аз. И отдавна се догаждах, само исках да се уверя. Турците подкладоха целия огън тук.
	__Даскал Димитър__. Отде-накъде?
	__Петко__. Ний да се разядем помежду си, пък те да стоят настрана и да си гледат кефа. Техните първенци не можаха да преглътнат: гяурите да дигат черква и училища, по-хубави от джамиите им. Плашеше ги нашия сговор. Като не можаха друго, пуснаха фитили между еснафа и раята!
	__Хаджи Андрея__ _(към Даскал Димитра)_. Чорбаджиите били турски мекерета, а? Кой продава рода си, кой стана маша на людски ръце?
	__Даскал Димитър__. Много им е крива сметката на турците. Като дигне веднъж глава раята, няма на чорбаджиите да се спре само.
	__Дядо Къню__ _(замахва с ръка отчаяно)_. А-ах, видя се тя нашата.
	__Петко__. Няма да посмеят те да додат. Я, Милане, идете към Метоха с дяда Къня да пресрещнете еснафите и да ги попитате какво искат?

N	__Милан__ и __дядо Къню__ излизат.

	__Христо__ _(настрана, палаво)_. Менений Агрипа отива на Марсово поле да разубеждава въстаналите плебеи.
	__Хаджи Андрея__ _(заканително)_. Нека да додат!
	__Стефана__ _(като показва към прозореца)_. Я-я!

N	Всички се ослушват. Отдалеч се носи смътен шум. Между това __Даскал Димитър__ се доближава до __Милка__, ръкува се с нея и завързва тих разговор. Когато всички млъкват и се ослушват, чува се шепотът между Даскал Димитър и Милка.

	__Милка__. Ти ни съвсем-съвсем забрави. По-рано идеше всеки ден у дома, сега не помня вече откога не си идвал.
	__Даскал Димитър__. Ами работа… Какво да правя?
	__Милка__ _(малко засрамена)_. По-напред как идеше… да приказвате с баща ми.
	__Даскал Димитър__. Сега мъчно вече можем да се разберем. Той на една страна, аз на противната, стоим един срещу други!
	__Милка__. Туй нима може да бъде пречка?
	__Даскал Димитър__. То се разбира. Но вий жените…
	__Милка__. Аз мисля — макар да съм жена и много да не разбирам от вашите борби — отвън нека си държи всеки свойта страна, тука у дома, помежду си — то друго.
	__Даскал Димитър__. Тъй-тъй. Тряба така да бъде. Приятелството си е приятелство. Само че…
	__Милка__. Какво?
	__Даскал Димитър__. Как да кажа. Вий жените в тия работи…
	__Стефана__ _(дочува по-ясно шума отвън)_. Я, пеят.
	__Хаджи Куман__. Какво са се разревали среднощ?
	__Хаджи Андрея__. Няма ли пазванти?

N	Отначало издалеч се чува песента на еснафите, които се доближават насам. През прозорците забелязват се хора с фенери в ръка, стълпяват се по мегданя. По-сетне всички се доближават под пруста и се чуват викове, кикотене, някои подсвиркват с уста. Всички в пруста се споглеждат с недоумение.

	__Стефана__. Спряха се под прозорците. Какво искат!
	__Дечко Граматика__. И тази не бе се ни чувала, ни виждала по нас!
	__Хаджи Андрея__ _(бързо разбутва всички, доближава се до прозореца, отваря го и гневен се обръща към мнозинството)_. И ноще ли нямаме мира от вас, и ноще ли! Какво сте завили. Не мойте ме уплаши.
	__Един глас__ _(издигнат в мигом смълчаното мнозинство)_. Чувате ли го! От чорбаджийски прозорец и той на чорбаджия се прави.
	__Хаджи Андрея__. Аз ще ви науча!
	__Втори глас__. Вчера не си развърза цървулите да влезе у Хаджи Христови.
	__Хаджи Андрея__. Ще ви науча, хаймани н’едни!
	__Трети глас__. Сляз чорбаджийския ти квас да видим! _(Дига се отново глъч и врява, която заглушава Хаджи Андрея.)_

N	__Петко__ се приближава до зетя си и се мъчи да го издърпа, но той иска още да се кара и се противи.

	__Петко__ _(като издърпва най-сетне Хаджи Андрея и се показва сам пред множеството със строг, но сдържан глас)_. Какво сте се събрали по туй време пред къщата ми? Мене ли дирите — ей ме на!
	__Няколко гласове__. С-с-ст, мълчете, чорбаджията!

N	Всички притихват мигом.

	__Петко__. Или не можете да ме търпите още една нощ чорбаджия? Двайсет години аз вече стоя и нито оставих някого от вас с пръст да бутнат. Потрайте до утре. Аз сам ще си занеса патерицата у меймурина.
	__Четвърти глас__. Вий имате ли срама бе! Какво викнахте да плашите децата на чорбаджията.
	__Пети глас__. Е, хайде. Като се е толкоз додрямало на Петка Хаджи Христов, да го оставим. И тази нощ да се порадва на чорбаджилъка си.

N	Дига се ново кикотене из множеството, което с викове и подсвиркване си поема пътя нататък. __Петко__ хлопва сърдито прозореца.

	__Хаджи Андрея__ _(изстъпан сред пруста със запенени уста, вика, що му глас държи)_. Да не ми е името Хаджи Андрея, да не съм аз Хаджи Христов зет, ако не натъпча всекиго в кози рог!
	__Хаджи Куман__ _(показва на Даскал Димитра)_. Най-напред тогози дръжте. Той им пусна мухата!
	__Дечко Граматика__ _(по-изотзад)_. Той, той, дядо Хаджи!
	__Хаджи Андрея__ _(към Даскал Димитра, злобно и сърдито)_. Ти да си туриш обица на ухото. Дето си тръгнал да ми мътиш водата — тинята отгоре да се дигне.
	__Хаджи Куман__. Пък той в мътна вода риба да лови.
	__Даскал Димитър__ _(стъписан крачка от тях, гледа ги с горда, презрителна усмивка)_. Наистина! Във вашата смрадлива локва — с глен на жабуняк покрита, — камък хвърлиш, да се опръскаш само!
	__Хаджи Андрея__ _(още по-гневно)_. Свивай си езика зад зъбите, да го не прехапиш ай сега!
	__Петко__ _(строго, но без още да влиза помежду им)_. Андрея!
	__Даскал Димитър__ _(към Хаджи Андрея)_. Вий ли ще ме съдите, вий ли ще се заканяте на мене! Дето сте потънали в кражби и грехове, човек няма да не е пропищял от вас!
	__Петко__ _(пристъпва към Даскал Димитра, сдържано и настойчиво)_. От кого са пропищели, кой е грабил? В моя мезлиш аз зная хора само за добро са стояли и радели.
	__Даскал Димитър__. Един ти не знаеш в твоя мезлиш какво се е вършило!
	__Стефана__ _(сепнато)_. Нека всички направят, колкото ний сме направили!
	__Петко__ _(наивно)_. Ний докарахме вода да очистим всички от кир и мръсотия тук, дигнахме училище, черква.
	__Даскал Димитър__ _(пресича го и като се отвръща от стопанина с насмешка)_. Ха, черкви, училища, чешми — знаем! Отваряха си в мезлиша работа, само да има откъде да грабят.
	__Хаджи Андрея__. Какво? Имаш ли лице на шуря ми?
	__Хаджи Куман__ _(към Хаджи Андрея)_. Тупни го бе, че да си събере в шепа зъбите!
	__Петко__ _(развълнуван, но като се мъчи да се самообладава)_. Даскале! Ти, като си ме смятал за крадец, защо си дошъл тук!
	__Даскал Димитър__. Сам проводи да ме викат.
	__Петко__. По-добре прага на къщата ми да не си пристъпвал, като си имал таквази мисъл в сърцето си за мене.
	__Даскал Димитър__. Аз на тебе нищо не казах.
	__Хаджи Андрея__. Хайде сега, няма да заливосваш!
	__Петко__ _(като посочва вратата на Даскал Димитра)_. Нямам вече приказка с тебе!
	__Даскал Димитър__ _(дига гордо глава и с една усмивка тръгва да излезе)_. А, ти ме пъдиш от къщата си! Добре! Стой с тези, дето са те заобиколили. Скоро аз пак ще потрябам. Сбогом!
	__Хаджи Андрея__, __Хаджи Куман__ и __Дечко Граматика__ се погват след Даскал Димитра и един през друг се спреварват подире му чак навън.
	__Хаджи Андрея__. Я дърмите ти по-скоро оттука.
	__Хаджи Куман__. Още утре париците ми!
	__Дечко Граматика__. Той цял бунтовник бе, дядо Хаджи. От дяда си по-голям.

N	В пруста остават само __чорбаджи Петкови__, смутени и мълчаливи. Чорбаджи Петко не може да се успокои. А __Милка__ се мъчи да задържи сълзите си. Късо, напрегнато мълчание.

	__Милка__ _(като се разплаква най-подир)_. Едвам дойде Даскал Димитър у нас и вий го изпъдихте като…
	__Петко__ _(не може още добре да разбере)_. Какво има?
	__Стефана__ _(строго към дъщеря си)_. Я, я гледай ти нея. На теб пък какво ти е?
	__Христо__. В тази къща не живейте само вий!
	__Стефана__ _(към Христа и Милка)_. Да се изстъпи той в лицето на баща ви да каже, че крал в мезлиша — да го търпим още.
	__Петко__ _(смеря дъщеря си с очи, изведнъж без думи разбира какво става в душата й и сякаш победен, стъписва се и с тих глас, като да бърбори сам на себе си)_. Остави, Стефано… Подкопаха ми корените в мезлиша, под мойта чест къртици ровят отвред отвън, навярно и в къщата ми са смогнали да се промъкнат.
	__Стефана__ _(от все сърце натъртено)_. В къщата си бил ти един господар, Петко. И по-голям господар от тебе няма тука. _(Като се извръща към децата си и дръпва Милка.)_ Чувате ли? Хубаво да запомните туй и вий!
	__Петко__ _(като че ободрен от думите й, по-спокойно)_. От дяда си, от баща си и аз туй съм запомнил и за него ще се държа, докато бъда жив. Ний сме българи, колкото и да се дигаме, честта ни не може да се дигне повече от на един роб. В общите работи ний от мезлиша по-нататък не отиваме. В търговията, като ни пуснат най-много на чаршията, тряба да благодарим. Нашата радост, нашата чест и едничкото място, дето ний се сещаме, че сме хора, е между своите в къщата си.
	__Стефана__ _(удряйки се в гърдите)_. Докато аз съм стопанка в твойта къща, само честта ти няма да оставя пред никого да падне. Твоя дума надве тука няма да стане, ако ще би наопаки да се обърне света.
	__Петко__. Даскал Димитър поиска тука пред вас да ме опетни. Няма кракът му да стъпи, докато не изближе всичко, каквото е казал. Ний в мезлиша сме залягали за общото повече, отколкото за своите дома. И ей пред вас за всички се обзалагам: ако намерят един от чорбаджиите да е взел пара от черковна или училищна кутия, нека я набият в челото ми!
	__Стефана__ _(към децата си настойчиво)_. Дума по дума искам да запомните какво ви казва баща ви. Хайде!

N	Тъкмо __Стефана__ подбира напреде си __Милка__ и Христа, от другите врати се повръщат в пруста __Хаджи Андрея__, __Милан__, __Хаджи Куман__, __Дечко Граматика__ и __дядо Къню__.

	__Дядо Къню__. Ума му на дяда Къня не може да проумей на кого се обляга този Даскал, де е вирнал глава?


>	Действие второ

N	На другата сутрин облаците се разпиляват и небето се вече прояснило. Малък стръмен мегдан пред черковния двор и училището. От една страна зад оградата се дига кръст на черквицата, от другата е училището с широко отворени врати. Ниско от стената на училището изтича чешма. По-долу се вижда пишкиня на фурна. Издалеч се чуват закъснели кукуригания на петлите. На мегданя се мярка само един просяк, изправен край черковния дувар, и две ратакини, които си напълнят менците на чешмата, и една насам, друга нататък си разотиват мълчаливо. Наближава черковен отпуск. От фурната с табла на глава излиза симидчия и отива към черковния двор. След малко тръгват богомолците, повечето местни занаятчии с фесове на глава. Измежду тях се забелязват и колибари с калпаци. Жените се спират при симидчията, някоя купува кравай, друга погледва към училището и по две, по три наред разправят и отминават. Мъжете тук-таме се групират на купчини и шушукат. Няколко жени подхванали приказка още от черква.

	__Първа жена__. … Тъкмо щели да си разотиват нашите, някой им прошепнал: чорбаджиите се събрали у чорбаджи Петковия пруст — пак нещо да кроят. Скочили всичките. Куката им казва: имам изин от меймурина да ги изловя, да им взема патерицата и кутиите. Вървете!
	__Втора жена__. Мари, не думай?
	__Другите__ _(се спогледват и прехапват устни)_. Хи-и-и!
	__Първа жена__. Тръгнали. Ами няма как да разбият вратата! Тогази Даскала ги научил: да вървят те направо, той отдолу ще им отвори, били се сговорили с Милка да го пусне от долната протка.
	__Втора жена__ _(не може да се надиви)_. Слушайте, слушайте Милка!
	__Първа жена__. Да не би се сетил чорбаджи Петко, надали е щял някой от тях да осъмне. Щом чул откъм Метоха врявата, погледнал — няма дъщеря му, изскача — тя тъкмо отваряла.
	__Другите жени__ _(клатят глави)_. Е-ех!…
	__Първа жена__. Викнал на Даскала: в пранги ще го тури, пък на Милка: да си вземе утре бохчата, че на женския манастир!

N	Първи ред жени отминава. След тях втори ред, също подхванали приказки още от черква.

	__Трета жена__. Даскал Димитър разбърка тука.
	__Четвърта жена__. Пък защо мари? Защо? Моя мъж казва: вече равно ще стане. Няма богат, няма сиромах, всички наред ще вървят — равни!

N	Отминава и втори ред жени. Мегданът все повече и повече се напълва с колибари и занаятчии.

	__Първи занаятчия__ _(като потегля настрана един колибар и един занаятчия, шепнешком)_. Бе мене не ми е ни за чорбаджии, ни за еснафи, аз искам правото да се види… Няма ли на този свят туй, дето го викат право! Нали за него човек живей, затуй има сърце у себе си — то да му казва: туй е криво, туй е право.
	__Втори занаятчия__ _(клати глава)_. Тъй е, тъй е, ама на!
	__Първи колибарин__. Първото го сеща сиромахът, че му е чисто сърцето. На богатия то замязало на еврейска чаршия. Какво няма вътре! Де да ти разумей той тъй ли или онъй.

N	__Дечко Граматика__ ходи мълчаливо из мнозинството, като надава ухо ту тук, ту там.

	__Дечко Граматика__ _(щом забелязва Михаля, отдръпва го настрана и шепнешком)_. Каква тръгна тя, Михалчо, снощи каква се кроеше, пък накъде се обърна?
	__Михал__. Ха, и ти ли ходи снощи да кроиш при Хаджи Андрея? Чакай да те обадя!
	__Дечко Граматика__ _(изплашен)_. Не съм кроил бе, Михалчо. Стой, какво струваш?
	__Михал__. Ти с младите дръж сега, те ще ти върнат хляба.
	__Дечко Граматика__. Дали щат туй добро стори, аз и на нови чорбаджии шетвам.
	__Михал__ _(дига глава, изсмива се в очите му и скършва нехайно из тълпата)_.

N	__Дечко Граматика__ — съживен от думите му, озърта се насам-нататък и чевръсто завива на друга страна. Няколко колибари се отделят и шепнешком разправят помежду си.

	__Втори колибарин__. Не съм тръгнал аз от слободия чорбаджии да събарям. Слушайте ме! Може другите да са, ама аз си зная какво ме кара да не искам вече в рая да бъда. Миналата година зажених дъщеря. Тя си била дала сърцето на момък от Андрониовата рая. Нали сме Хаджи Андреовчани, отивам при чорбаджията да му кажа: дигна ръка — не бива! С Андроня се ядели помежду си, чорбаджията не бива да му се сродява раята с Андроновата. Накара ме силом да дам момичето си на другиго. Тези работи не са за приказка по мегданите, ама на… Хем чедото си зачерних — хем аз влязох в грях. На онзи свят кой ще отговаря за греха ми пред господя? Няма да отиде Хаджи Андрея. Аз пак самичък ще отговарям. Тогази да не оставям. Не е то от слободия. Да върша самичък и да си отговарям самичък. Отговаряне за всичко има.

N	Сред множеството се показва висок, с бръснати мустаци, дълга рошава коса и спуснати отстрани бради човек, инженерът __пан Пшесмицки__. И по външност, и по държане изведнъж личи, че е чужденец. Облечен е в извехтели френски дрехи, наметнат с изтрито избеляло палто, в уста държи къса лула. Той обикаля между купчините, слуша отстрана — никъде не се спира. Като среща __Михаля__, заговорва само с него завалено и примесно с полски думи.

	__Пан Пшесмицки__. Цо то ест!
	__Михал__ _(видимо занят, протрива ръце, без да може да спре при него)_. А-а, ще му цукнем, ще му цукнем! Услади ти се тебе нашето винце, пане! Ама чакай, още малко!…

N	На стъпалата на училището се изстъпва опърпан човек, със завързана мазна червена кърпа около врата, __Хашлака__, който събира наоколо си купчина мъже.

	__Хашлака__. Само патерицата да донесат! Ще дигна един чук, пък ще ида да хрясна веднъж Хаджи Христовата врата, че още веднъж! Че ще извикам на раята, колкото ми глас държи: тичайте на яма да разграбите тази стока, все от вашия гръб е одрана, да е натрупана тук!
	__Трети занаятчия__ _(малко понаведен, се тупа по гърба)_. На, ребрата ни се четат вече!
	__Хашлака__. Всичко, каквото ми се набрало, ще го кажа. Нека ми разправи чорбаджи Петко отде е събрал този имот. Дядо му ли, баща му ли ходиха на Девня дъски да секат или той край Стамбул кирпичи сече?
	Четвърти занаятчия _(като поклаща глава)_. Ще ти каже… Ний, което сме им на ръка чели, за него не рачат сметка да дадат.
	__Хашлака__. Ще го накарам. Аз не кертя и малко ме държи. Ще го повикам, че ще му кажа: бе я веднъж да си разчистим сметките! Мене дядо ми, баща ми, аз — цял живот и на слънце се потим, и в студа мръзнем, и все са ни куркали от глад червата. Ти пръст о пръст в живота си не си ударял. Отде ти иде всичко наготово?
	__Дечко Граматика__ _(бърза да се вмести по-скоро в разговора)_. Ами-ами. Спуснал ли е някому господ с кошница? Всеки си изкарва хляба с ръце: „В поте лица твоего приобретеш хляб насущний“ — казва писанието.
	__Пети занаятчия__ _(разсмян)_. Виж как Граматика срещна приказката на Хашлака със светото писание.
	__Хашлака__. На книги изкарах аз: „Всякое беззаконие“, оттам нататък оставих го на Даскал Димитра. Казвам, което с очи виждам. Ний, като работим, защо сме сиромаси? Те, като стоят, защо са богати?
	__Дечко Граматика__. Не ни трябат такива чорбаджии. Мене слушайте: наши хора ще гудим. Ганча още в килията съм го харесал.
	__Пети занаятчия__. А-ах, малко си ни прал и него, каквото и мене с фалагата, сега си кривиш душата.
	__Дечко Граматика__. Нали все за добро. Хора да ви направя. И виж Ганча — кабзумалин го изкарах.
	__Пети занаятчия__. Ами, Куката надали стигна до „мисля, наш“ — побягна. На дюгена си и до днес на рабош я кара. И какъв кабзумалин ще стане: на рабош ли даването ще бележи, не знам.
	__Трети занаятчия__. И на рабош да бележи, наш човек като е, пак ще го турим! Видяхме ги тези, дето вред са ходили и много знаят. Дето писаха, писаха все на големи тефтери, че най-подир живи ни в поменик записаха.

N	Разговорите пресича преминаването през мегданя на меймурина. Всички се разстъпват и му правят темане. Той върви, любезно заприказван с __Добри Терзият__, а след тях пристъпят двама заптии. Пред вратата на училището меймуринът потупва дружески по рамото бъдещия чорбаджия, кимва му с глава и влязват вътре. Купчините отново се събират.

	__Трети занаятчия__ _(към петия)_. Не можело от нас чорбаджия, а? Не сме му още патерицата дали и меймурина на — му чест прави.
	__Четвърти занаятчия__ _(като протрива самодоволно ръце)_. Тръгна тя! Нека да слязат и колибарите, че да им сметнем. Ще ми се надуват и големеят.
	__Трети занаятчия__. Затуй залягам най-много и аз. Викат, кръстник ми бил Добри. И никакъв да ти е. Иди му на тезгяха, изведнъж ще си срещнете приказката. Пък до чорбаджиите кога ще се доберем?
	__Втори занаятчия__. От нашата черга хора. Не щял чорбаджии — като видят две пари в кутиите и да се чудят: училище или черква да захванат.
	__Четвърти занаятчия__. Имате там една килия, де да се учат момчетата да си записват името. Хайде, в нея било тясно на Даскал Димитра, дигнаха училище. Ами защо проумяха и черква? Имаме си една, де да се прекръстим в празник — тя стига като за нас сиромаси.
	__Трети занаятчия__ _(свиква сред множеството)_. Ей и колибарите? Хем с гайда идат! Като на сбор.

N	Татък отгоре писва гайда. Нахлупили рунтави калпаци, с тояги в ръце слязват на тумби, на тумби колибари. Еснафите замахват с фесове и ги посрещат с общ радостен вик „О-о-о! Ей ги!“ __Ганчо Куката__ се спуща през всички да ги посрещне. Той е около тридесет и пет годишен, пъргав, накрехнал настрана фес; дълги сърмени чепкени разметнал на рамена и широк пояс опасва цялата му половина. Груб, циник и простак, но инак доста сръчен да заема и влече тълпата.

	__Ганчо Куката__ _(бързешком почва да се ръкува с колибарите)_. Слязохте ли? Само вас чакаме. Добре дошли.
	__Трети колибар__. В тъмно сме тръгнали, Ганчо.
	__Четвърти колибар__. Този народ все с нас ли държи?
	__Ганчо Куката__. До един, дето ги виждате.
	__Четвърти колибар__. На добър час — то ти е вече в кърпа вързано.
	__Ганчо Куката__. Не можем да ги удържим. От снощи препират да вземат тефтерите. Чакайте! Да слязат колибарите. Ама да-а! Без съдрания цървул може ли?
	Четвърти колибар. Съдрания цървул тъй. Да си жив!
	__Ганчо Куката__. Той се влачи и подир ралото, и подир диканята. Изкара ли нещо, ще има и за еснаф, и за чорбаджии.
	__Трети занаятчия__ _(към колибарите)_. Чухте ли сега Ганча! Казал ли ви е таквази приказка някой от чорбаджиите?
	__Дечко Граматика__ _(запъхтян, току-що се доближава до __Ганчо Куката__)_. Да го дигнем бре! На ръце. В килията не знаете ли как ги дигахме за аксиос! Цял свят да види кого ний соплум искаме. Мене да ми държат ръцете…

N	Няколко души посягат да дигнат бъдещия кабзумалин, но той разперя ръце и ги спира.

	__Ганчо Куката__ _(решително)_. Не ща: на ръцете съм се крепил досега, занапред не искам на чужди небето да стигам. Като чорбаджиите не ща да се кача на врата на народа.
	__Дечко Граматика__ _(с умиление, като го тупа по рамо)_. Да ми си жив — да ми си жив. За тази приказка войвода да те направим, да е царството наше!
	__Ганчо Куката__. Ама да-а! С просеник и аз съм отхранен бе! Наред с всички вървя. Не съм гладен за големство. Аз братята си искам да отърва.
	__Трети колибар__. Е, а ни отървете и сметките им да прегледате.
	__Ганчо Куката__. Патерицата и кутиите да пипнем само. Аз съм кука и като се закача веднъж, няма да си поплювам. Всичко ще го изпитам и ще го изкарам на мегдан.
	__Четвърти колибар__. Какво ще изпитвате! Хаджи Андрея взе от мене ищира два чувала жито — за гърка не е тъй чиста. Отидох подир неделя на Хаджи Христовата воденица и с очите си видях моите чували, като ги докара раята му.
	__Ганчо Куката__. Зная, зная. Чакайте сега!

N	Откъм черква се показват един след друг чорбаджиите. Най-напред с патерица в ръка върви __чорбаджи Петко__, след него — __Хаджи Куман__, __Хаджи Андрея__, стиснал под мишница тефтер, и __Милан__. Мигом цялото множество се смълчава и всички се разстъпват. Но едва излезли напред, захващат се шушукания и после закачки.

	__Глас от множеството__. Дайте един дялан камък да хвърлим подире им бе — да се не връщат по този път вече!
	__Друг глас__. Свършиха се. Направиха си стъпала от тях.
	__Множество гласове__ _(викат)_. Дю-а-а!
	__Хаджи Куман__ _(цял треперещ от страх, като се извръща към Хаджи Андрея)_. Ами сега, Хаджи? Мене ми се пръсна долната устница…
	__Хаджи Андрея__ _(като го сбутва да върви)_. Къде — тук да те видя! Нали с Андроня все за преднина се карахте…
	__Множество гласове__. Не щем таквизи чорбаджии! Давайте патерицата и кондиката!

N	__Чорбаджи Петко__ се спира с пълно присъствие на духа, извръща поглед към занаятчиите, които изведнъж се смълчават.

	__Петко__. Не щете ме? Кой ме не ще? Да излезе да го видя, да ми каже: защо ме не ще. На някого от пая ли откъснах или обидих някого? Или пък на рода и на вярата си верен не останах? Толкоз години аз държа тази патерица. И не съм чул ни един да е погълчал срещу мене или против другарите ми в мезлиша. Чорбаджии, еснафи, рая вървяхме заедно, наедно залягахме всички за общото!
	__Хашлака__ _(изправен отстрана, като го пресича)_. Не ви ли стига?
	__Петко__ _(без да обръща внимание, продължава)_. И ето, който и чужденец да доде в града ни, има на какво да се диви и де да познае нашата чест.
	__Няколко занаятчии__ _(клатят на подбив глава)_. Ха-ха!
	__Петко__. Тези, що искат да ни изтребят от лицето на земята, пуснаха помежду ви няколко вълци в агнешки кожи да ни настървят един срещу други. И вий се повлякохте подире им слепешком. И род забравихте, и колко врагове имаме на вратата си.

N	Множеството почва да се колебае. Но изведнъж изскача __Добри Терзият__ срещу __чорбаджи Петка__ и обръща очите на всички към себе си. Бъдещият чорбаджия е средна пора човек, облечен скромно и чист. Изглежда добродушен, откровен, говори всякога това, което мисли, макар твърде ограничен.

	__Добри Терзият__. Не се правете на светци! Проглушихте ушите на света все за род и вяра да радейте.
	__Петко__. Радели сме. И когато ний напъвахме всички сили раята си да възродим и просветим, вий ставате маша на людските да дигате джумфур срещу нас!
	__Добри Терзият__. Кой е маша? Заграбили сте тази рая да й плячкосвате общите кутии!
	__Петко__ _(кипнал изведнъж от възмущение)_. Ти лъжеш! Кой от нас е взел една пара?
	__Добри Терзият__. Ще ти покажем! Дайте кондиката.
	__Петко__. Вий с измислица подлъгахте хората.
	__Добри Терзият__. Хората писнаха кански от твоя мезлиш. Изкрадохте парите, събрани за черква: от ищирата повечето къде отиде?
	__Гласове отстрана__. Хаджи Андрея открадна дяланите камъни от училището!
	__Хаджи Андрея__ _(турил ръце на гърди, удивен)_. Аз?
	__Други гласове__. Хаджи Куман прибра гредите от скелята!
	__Хаджи Куман__ _(уплашен, с ръка на гърди)_. Аз?
	__Петко__ _(като спира Хаджи Андрея и Хаджи Куман)_. Стойте! _(Отново към множеството.)_ Кои камъни, какви греди? Лъжете! Лъгал е, който ви е казал. Аз с тези хора наедно съм пристоявал и няма да оставя да им се зачернят лицата от измислици. Слушайте ме — всеки от вас, преди да отиде да вика за тогоз или оногоз пред меймурина, нека знае, че тука с честното име на дедите и баща си аз заедно с децата си и със стоката си се обзалагам за целия мезлиш. Спрете, опомнете се и помислете малко! Ний само за едната чест сме служили.
	__Пети занаятчия__ _(като разбутва няколко души наоколо си и вика)_. А бре, хей! Чорбаджи Петко тука оброк дава — вий на Куката и на Терзията ли ще вярвате?

N	Мигом всички се умълчават. Едни си почесват тила, други се потриват — не искат да влязат в училището: настава общо колебание. В това време сред навалицата се изстъпва __Даскал Димитър__ и застава между __чорбаджи Петко__ и __Добри Терзият__.

	__Даскал Димитър__ _(самоуверено и с висок глас към множеството)_. Никой оброк не може да хване срещу клетвите на вдовиците и раите, ако ще би и сам господ от небето да слезе да го стори сега пред вас. Не слушайте никого, вървете, дето сте тръгнали!
	__Няколко занаятчии__ _(насърчени от думите му, подканят множеството)_. Тъй-тъй! Чувате ли Даскала?
	__Даскал Димитър__. Вий сте станали не за друго, да обърнете редът наопаки. Обърне ли се той, пада всякакъв оброк на чорбаджиите. Защото днес, с което се обзалагат, утре сами няма да видят как ще се изплъзне от ръцете им!
	__Петко__. Тъй ли? В най-усилни години моята къща оброк е стояла пред войводата за града и за цялото Балканско пригоре околовръст.
	__Даскал Димитър__ _(със снизходителна усмивка)_. Ха сега този оброк прилича на старите каймета. Дават ви ги и вий мислите, пари държите в ръка. А пообърнат се работите, замирише някъде на барут и никой за нищо не ги рачи.
	__Петко__ _(обиден и развълнуван)_. Как! Моята дума старо кайме ли?
	__Даскал Димитър__ _(към множеството)_. Вървете, стига само на думи сте вярвали.
	__Петко__. Вий мислите, ако хвърля патерицата от ръката си, ще изгубя и честното име на баща си? Децата и стоката си, а?
	__Даскал Димитър__. Което вчера се е почитало честно, утре като се види по-отблизо, като се поразнищи… Днес, които най-близо вървят до чорбаджиите, утре сами ще отстъпят от тях!
	__Петко__ _(сърдито и комахай с пренебрежение)_. Само човек, който никога не е знаел какво ще рече чест, който самичък е плюл на името си и на честта си, може тъй да пресмята и да цени честта на другите.
	__Даскал Димитър__ _(обидено и дръзко)_. От крясък и от думи аз не се плаша.
	__Петко__. Един голтак, той с най-леко сърце може да не мари над хорската челяд и имот.
	__Даскал Димитър__. Аз съм голтак и сам-самичък под небето!
	__Петко__ _(пресича го и грубо)_. Стой настрани, като се застъпваш за него!
	__Даскал Димитър__ _(изпърво горчиво усмихнат, като все по-гордо дига глас)_. Първо, една клюмнала стряха — и тя заложена на вас за дълг. Целият ми имот! Казват, някога дядо ми от всички чорбаджии с най-много рая и стоки бил заобиколен тука. Неговата чест чак до Цариград се носела. Само неседнал и той като бащите ви и вас имота си да преумножава и да се радва на честта си. Сега да имам с богатство да се перча и аз. Дигнал си главата света да управя и я занесъл самичък на бесилката.
	__Петко__. Ти какво намисаш дяда си?
	__Даскал Димитър__ _(снизходително усмихнат, изведнъж понижава гласа си)_. Тряба страха на бащите ви да е оживял във вашите сърца. Те показваха на къщата на дядо ми като на молепсана, вий и досега още от името му се само боите!
	__Няколко занаятчии__ _(плясват радостно с ръце към чорбаджиите)_. Каза ли ви го!
	__Даскал Димитър__ _(насърчен от одобренията на множеството, подига все повече гласа си)_. Не бойте се — ни той, ни баща ми ще възкръснат да дирят сметки от вас! Нашата световна чест открай си е била друга и ний по нея сме залитали… Баща ми цял живот прекара в неволя, но нищо не му се досвидя за мене да ме изучи да се върна тук — да служа на народа си!
	__Няколко занаятчии__ _(като потриват само радостно ръце. Към чорбаджиите)_. Ха де, думайте сега!
	__Други занаятчии__ _(също тъй доволни)_. Натъпка ли им семеря.
	__Даскал Димитър__ _(продължава)_. Изпродаде стоката си, заложи къщата си, ако би могъл, слюнката под езика си би дал да ме поддържа. И ето ме, помежду ви съм сирак, гол — питате ме: какво имам тук? Целият ми имот е моята вяра и любов към рода ми. Аз една грижа имам по-високо от всички грижи на света — да работя, да живея и да умра за него!

N	Думите на __Даскал Димитър__ ободряват множеството. Едни кимват доволни с глави, други потриват ръце и огледват към чорбаджиите.

	__Няколко чорбаджии__. Тъй, тъй, Даскале!

N	Двама стари селяни гледат отстрана на __Даскал Димитър__ и не могат да му се налюбуват.

	__Един старец__ _(просълзен от умиление)_. Хаджи Димитър, досущ дяда си одрал. Помниш ли го?
	__Друг занаятчия__ _(нетърпеливо към чорбаджиите)_ — Давайте патерицата и кондиката!
	__Петко__. Ще ги вземете по реда.
	__Даскал Димитър__ _(иска да спре множеството)_. Слушайте! Оставете ме да се доизкажа!
	__Хаджи Андрея__ _(мъчи се да пробие път. Към чорбаджиите)_. С турците по сме се разбирали. Вървете.
	__Множеството__ _(спира чорбаджиите)_. Патерицата и кондиката по-напред!
	__Даскал Димитър__ _(вика от все сила, за да спре тълпата)_. Чакайте! Всичко поред!
	__Ганчо Куката__ _(нетърпеливо)_. Намери му времето за ред. _(Като сбутва Хашлака.)_ Ти с вързани ръце ли си бре?
	__Хашлака__ _(хвърля се към чорбаджи Петка)_. Скоро патерицата! Народът иска патерицата.
	__Петко__ _(мъчи се да задържи патерицата)_. Не познавам аз такъвзи хашлашки народ!
	__Даскал Димитър__ _(хвърля се в множеството и напразно се мъчи да заварди чорбаджи Петка)_. Тъй ли ще се захващат народните работи!

N	Става голяма бъркотия. Множеството се нахвърля да отнеме патерицата. В блъсканицата пада __Дечко Граматика__, смачкват го, той изпищява, но в общата врява заглъхва гласът му. __Даскал Димитър__ го изтикват настрани. Докато __чорбаджи Петко__ се бори да запази патерицата си, __Хаджи Андрея__, стиснал с две ръце кондиката, промъква се, пада му фесът, той гологлав успява да побегне в училището. Най-подир чорбаджи Петко изтървава патерицата. __Хашлака__ я дръпва и по-скоро подава на __Добри Терзият__. Всички се втурват към училището. На мегданя остава само Дечко Граматика да се превива от болки и __дядо Къню__.

	__Дядо Къню__ _(наканен да си върви, като съгледва Дечка Граматика, спира се при него)_. А бре Дечко, а бре… Я гледай…
	__Дечко Граматика__. Кръстецът ми, ребрата ми… на пестил ме направиха…
	__Дядо Къню__ _(мъчи се да му помогне да стане)_. Де да търся тарга сега? Ха, подеми се де! Стъпи. Можеш ли вървя до у вас? Че до тебе ли остана тая бре!

N	__Дечко Граматика__, опрян на дяда Къня, полека завива зад училището. Между това __Даскал Димитър__, силно раздразнен, иска да се разправя ту с тоя, ту с онзи занаятчия, но те бързат след другите и го отминават. При стъпалата на училището той застига няколко занаятчии с __Ганчо Куката__, тъкмо ще влизат и те, и комахай насила ги спира. В същото време малко настрана от тях застава с луличката си в ръка пан__ Пшесмицки__, който с любопитство следи спора им, без да се вмесва в него.

	__Даскал Димитър__ _(сърдито и настойчиво)_. Туй на какво прилича! Народно дело ли вий ще карате или само за крамоли ви е?
	__Ганчо Куката__ _(спира се. Отначало без да се запазва, с малко сдържан цинизъм и със съзнание на силата си вече — като погледва любопитно Даскал Димитра, уж не разбира какво му приказва. Към занаятчиите)_. С-с-с-ст. Ха… този пък на кой глас зави?
	__Даскал Димитър__ _(продължава)_. Защо не ме оставихте да си доизкарам каквото бях захванал, аз знаех с какво да се обърна към тях, трябваше да им кажа тука пред всички…
	__Четвърти занаятчия__ _(пресича го)_. Ама сега на нас огън ни гори на главата.
	__Трети занаятчия__ _(пресича го)_. Ще усукваш и ще им правиш политика, хе-е-е.
	__Ганчо Куката__ _(към занаятчиите)_. Не, не, той иска да го оставя масрафлия приказки за дяда си и за баба си да ми дипли…
	__Даскал Димитър__ _(още по-сърдито)_. Бакали, цървулановци, простаци! На тезгяхите си да стоите — лук да копаете! Вий общи работи ще ми оправяте! Вий!
	__Трети занаятчия__. И тази хубава! До снощи по-достойни от нас нямаше, сега!
	__Даскал Димитър__ _(с още по-голямо пренебрежение)_. Достойни? Кой ви е казал? Само това да извадите от ума си. Между вас няма един да знае какво прави. Вий сте родени да слушате само и да вървите, дето ви водят.
	__Ганчо Куката__ _(цинично, с престорено смирение)_. Е, че тъй, то се знай. Ний сме прости хора, лук садим и с игла избадаме. Само ще слушаме ний и ще вървим нататък, дето ни водят таквизи като тебе… _(Прикърша реч, смярва Даскал Димитра с очи и цинично се изсмива в лицето му.)_ Можеш ли се ти, байно, обърна на припек.
	__Даскал Димитър__ _(надменно)_. Как-как! Смееш ти още и на мене… На мене!
	__Ганчо Куката__ _(със същото цинично спокойствие)_. Де ще! Като ми подливаше до снощи вода, сега ме избраха всички, ще дода на тебе на молба да ти падна. Нали? За благословия?
	__Даскал Димитър__ _(удивен)_. Я ги виж ти, народните! За какво си избран ти, знаеш ли? За слуга! Да слушаш само и да изпълняваш волята на всички.
	__Ганчо Куката__. На фесчето ми — разправяй ти на него…
	__Даскал Димитър__ _(още повече удивен)_. Чорбаджиите го мислеха и правеха туй, ама не смееха поне да приказват тъй открито!
	__Ганчо Куката__. А-а, аз съм раждан на ръта. Политика да гладя, да мажа, не ми идат отръки.
	__Двама занаятчии.__ Право.
	__Ганчо Куката__. Слушай, я ми кажи да сме на чисто. С народа ли си ти или чорбаджийски зет искаш да ставаш?
	__Даскал Димитър__ _(възмутен)_. Как — вий и в живота ми смейте да се вмесвате!
	__Ганчо Куката__. Какво миткаш ту във тази страна, ту въз онъз? И снощи от Метоха пак у чорбаджи Петкови си залепнал. Да не мислиш, че на окото ще убегнеш?
	__Даскал Димитър__. Махвай се, да те не гледам! Никого не искам да зная и няма защо да се крия! Аз стоя над вашите борби!
	__Ганчо Куката__. Я, я кажи още един път да те чуя! — Ний да си трошим главите, пък ти да стоиш над нас ли? Ама-да-а! Че за колко аз се разправям с такъвзи неканен чорбаджия?
	__Даскал Димитър__. Аз стоя с науката си — знаете ли вий какво е наука? — Няма да изляза от моето училище с таквизи като тебе и Хаджи Андрея да се боря?
	__Ганчо Куката__. Върви си гледай тогази панакидата. Какво се вреш помежду ни като крастав. Нашата работа иска ербап хора — неостанала на попове и бабини даскали. Хайде! И да си опичаш ума — самичък си тука и на никого не си притрябал. Като ти дам един ритник — няма биля кой да попита за тебе! Ще ударя куфаря на училището — ай там в килията, както ги е учил Граматика, да вървят пак да ги учи. _(Тръгва със занаятчиите)_. Ама-да-а, в таквози смутно време ще оставя един даскал да разваля ума на хората!
	__Четвърти занаятчия__. Нали е чорбаджийско, иска му се все тъй… отгоре…
	__Даскал Димитър__ _(гледа втрещен на мястото си и погнусен, плюе след Ганча Куката и занаятчиите, които влизат в училището)_. Пю, пю, пю, смрад, гнусота!…
	__Пан Пшесмицки__ _(доближава се най-сетне до Даскал Димитра и ласкаво завързва с него приказка)_. Пане, пане, добродзе! Слушайте!
	__Даскал Димитър__ _(треперещ от яд, не може да доде на себе си)_. Не искам вече нищо да слушам!
	__Пан Пшесмицки__ _(продължава)_. То е народ, то су подли, зльи и глупье люди.
	__Даскал Димитър__. И за тези хора аз ден и нощ тука толкози време се бъхтя… Още патерицата напоели, мене първи да заюздят!
	__Пан Пшесмицки__. Колко пан е млад, колко не знае люди… И аз, и аз за мой народ всичко дал! В хилядо осемста четирийсет и осма година, кога в царство польске било повасчано и аз в Галиция сум позвал наш народ за отжизну! А що народ? Свързал мене так за дърво, със сърпове и косери искал на парче да разкъса! После на аустрианци предал… Аз съм Пшесмицки, аз шляхта любил и народ, и ойцизну… А сега що съм аз? Где има балкан — през него път правя. Пшесмицки — пропала екзистенция!
	__Даскал Димитър__ _(като че се сепва и упорито, и продължително се вгледва в инженера)_.
	__Михал__ _(изскача от училището и весело се обръща към Даскал Димитра)_. Даскале, виждал ли си пуйка, кога измъти патета, че ги заведе на реката. Патетата плуват по водата, пък тя остане на сухо…
	__Пан Пшесмицки__ _(не може да разбере Михаля)_. Цо?
	__Михал__ _(като прехваща за рамене инженера)_. Беше тя вече! Хайде, пане, да му цукнем за здраве сега.
	__Пан Пшесмицки__ _(също прегръща Михаля, запява и тръгват да излизат и двамата)_ — Гло-гло, гло, гло, гло, гло, Глория. _(Продължава песента.)_ Бялата пуста ракия.

N	Още незаглъхнала песента на __Михаля__ и _пан Пшесмицки_ и горе от друга улица се задава чорбаджи Петковата дъщеря. Спусната дълга сплетена коса по чипак, __Милка__ развълнувана върви, комахай тичешком към училището.

	__Даскал Димитър__ _(като я пресреща)_. Що дириш тука, Милке? Какво има?
	__Милка__ _(иска да го отмине)_. Аз баща си търся.
	__Даскал Димитър__ _(задържа я)_. Чакай.
	__Милка__. Ти си повел терзиите и налбантите против баща ми. Хашлака се хвърлил върху него. Де е баща ми?
	__Даскал Димитър__. Кой ще посмее да бутне баща ти?
	__Милка__. Две жени дотърчаха да кажат — в кърви го повалил.
	__Даскал Димитър__. Толкоз хора тук — аз ще оставя ли един Хашлак да дигне ръка на баща ти?
	__Милка__. Ти! Ти си подклал всичко. Остави ме!
	__Даскал Димитър__ _(като се стъписва пред нея, с подигнат глас, сякаш иска да държи реч)_. Милке! Знаеш ли ти какво исках аз и за него се застъпвах тука?
	__Милка__ _(пресича го и като извръща глава от него)_. Ти пак като че ставаш на Метоха реч да сказваш! Тебе всичко ти е само в приказката на този свят.
	__Даскал Димитър__ _(мигом заробял, дига рамене и с тих глас)_. Ти може и да си права. Не знам.
	__Милка__ _(силно развълнувана и просълзена)_. Пък аз се полъгах… Тръгнах като сянка след тебе. И пред баща си дори да те закрилям. Да плача цяла нощ.
	__Даскал Димитър__ _(смутено)_. Успокой се, Милке, какво има? Аз не мога хубаво да те разбера.
	__Милка__ _(с досада)_. Ах, нима някога ти си могъл да разбереш нещо? Трябваше снощи, преди да додеш у дома, аз да ти кажа: да не се караш с баща ми. Нали? Да дохождаш пак у дома, че аз тебе… Аз… аз те обичам.
	__Даскал Димитър__ _(като че се сбърква)_. Милке! Ама… Чакай… Боже мой…
	__Милка__ _(сякаш го не слуша)_. На, тъй трябваше аз сама насред мегданя тука да ти казвам туй. Когато ти не искаше да ме знаеш за нищо… _(Като се хваща изведнъж за главата, сепната от постъпката си.)_ Ах, какво правя аз? Мене ми взема някой ума. Тръгнах да търся баща си, пък…
	__Даскал Димитър__ _(като че не може да се оправи сам)_. Ама защо ставаш такава? Чакай… Какво има?
	__Милка__ _(продължава полу на себе си)_. Спрях се на момък сърцето си да откривам… Да приказвам таквизи приказки.
	__Даскал Димитър__. Моля ти се, Милке. Слушай. Няма нищо такова. Ако не беше ми го казала ти, аз щях да търся сгода да ти го кажа.
	__Милка__. Ти да искаше… Да ме обичаше ти… Всяка вечер идеше у дома и аз всеки път, като си тръгваше, вземах светилника да те изпращам.
	__Даскал Димитър__. Ами как да ти кажа — тогава не беше време — тогава… аз обща работа се бях заел да карам.
	__Милка__. Не оставаше ред до мене — да ме погледнеш. Да беше ти само веднъж извърнал очи към мене! Когато аз се свивах в някой кът в пруста, мама постоянно ми кимаше и ме дърпаше да изляза, пък аз стоях… Да те гледам и да гълтам всяка дума от устата ти…
	__Даскал Димитър__ _(виновно свива рамене)_. Ами де да зная аз, Милке!
	__Милка__. Ах, да беше ме погледнал ти само веднъж, всичко щеше да разбереш! Сега вече… Няма да се върне то!
	__Даскал Димитър__ _(замислен)_. От снощи мене толкози много ми се струпа на главата, че още не мога да дода на себе си… Ти може да си права, аз, където ходя, все приказвам и работите на света искам да оправям, а когато себе си тряба да нареда, обърквам се съвсем…
	__Милка__. Тебе в улични разправии ти лежи сърцето. За тях ти пренебрегваш всичко. _(Пак полу на себе си.)_ Какво ще стане с мене? Как ще се живее занапред?
	__Даскал Димитър__. Чакай, Милке, чакай да ти кажа… Снощи баща ти ми затвори вратата си, днес и еснафите ме отритнаха. Сега остава за мене едно — като пан Пшесмицки да тръгна по света… Който за народа стане, делът на Пшесмицки му е отреден! Сега, като го слушах, сякаш да виждах живота си занапред.
	__Милка__. Че какво искаше ти? Спря ли, разправи ли на едного, тъй — ясно — да те разбере.
	__Даскал Димитър__. Мене никой никога не искаше да ме слуша. И днес дори не ме оставиха да се изкажа. Аз смятам — всичко на този свят е създадено с труд и само за труда живее човек. Каквото ще да стане — не бива да робува този, който се труди.
	__Милка__ _(гледа го в недоумение, после надига рамене)_. Приказваш тъй и искаш да те разберат. Е, ами подире.
	__Даскал Димитър__. Какво ще бъде подире, аз не мога да ти го покажа на план. Сам не зная. И ако искаш по-право — това ми е най-голямата мъка.
	__Милка__. Искаш да водиш, пък сам не знаеш накъде.
	__Даскал Димитър__. Аз съм тук първия. Такава е честта на всекиго, който стои в първите редове. Миналата година във войната на Крим разправяха, когато щяла да се превзема една крепост, тя била заобиколена с дълбоки окопи, набити само с колове. На войниците, дето вървели в първите редове, им казали да се нахвърлят на коловете, за да минат другите по тях. И мойта орисия ще е таквази — да минат по трупа ми тези, които вървят след мене.
	__Милка__ _(завладяна от речта му, отново се развълнува)_. Нека викат нашите против тебе… Цял свят да стане и да се опълчи против тебе… Не мога! И аз подире ти… Ако ще би на кол с тебе — ще вървя подире ти.
	__Даскал Димитър__. Милке, от днес ти си за мене най-милото… едничка, която… ах, не ме мъчи да ти разправям туй — ти сама виждаш. Но да бих знаял, че дори и ти ще махнеш ръка на мене, аз пак не бих могъл да се отклоня от пътя си.
	__Милка__. Няма да се отклоняваш. Твоят път… където изведе и двама ни.
	__Даскал Димитър__ _(увлечено)_. С тебе, ще видиш ти! Но няма като пан Пшесмицки път през чужди балкани да пробивам, тук аз ще си проправя път и ще накарам всички да преклонят глава пред мене…

N	В училището се вдига врява. Чуват се гласове: „Не щем ги, не щем ги старите!“, „На Добря и Куката“, „Да живее Добри!“

	__Милка__ _(сепнато)_. Какво викат? Баща ми…
	__Даскал Димитър__. Ела насам. Той сега ще излезе.

N	И двамата завиват бързо край черквата. Няколко селяни излизат от училището и самодоволно си тръгват. Излиза и __чорбаджи Петко__. В същото време от долната улица изскача комахай тичешком __Стефана__ към мъжа си и го задържа за ръка.

	__Стефана__ _(още запъхтяна)_. Жив ли си, здрав ли си! Тръгвай с мен. Нямам аз мъж с Куки и Хашлаци да се разправя!
	__Петко__ _(като смеря с очи жена си)_. Ти какво си дошла тука? Туй женска работа ли е? По-скоро да вървиш да си гледаш къщата и децата.
	__Стефана__. Не ми тряба къща — нищо не ми тряба, аз от тебе вече не се пущам. Ти си чорбаджийски син и аз съм чорбаджийска дъщеря. Ако ще губим чорбаджийството си, двама да го губим. Няма да те оставя самичък тук. Тръгвай си у дома.
	__Петко__. Аз, докато не се разправя — с топ да ме бият, не ще се мръдна оттука. Върви си, ти казвам.
	__Стефана__. Достойни ли са те — да обелиш зъб, на тях една дума да кажеш? Тези хаймани, дето ги е подстроил Даскал Димитър. Остави ги. — Ела си — ти у дома си по-голям от цар.
	__Петко__. Няма да оставя хората си да им дюдюкат като на вълци, пък аз да се скрия у дома.
	__Стефана__. Дръпни се, те без тебе не могат. Нека познаят нуждата ти — сами да дойдат. Да плачат и скутовете ти да целуват.
	__Петко__. Не ми трябат молбите на никого. Мойта чест е поругана — не мога да оставя.
	__Стефана__ _(отстъпва и си тръгва, като се мъчи да задържи сълзите си)_. Все за общото, а пък ний…

N	Почват да излизат занаятчиите. Някои от тях си отиват, други се връщат в училището.

	__Петко__ _(повръща се нетърпеливо)_. — Какво чакат още?

N	Излиза __Добри Терзият__ с патерица в ръка и се изстъпва на една страна да възчака да излязат другите. Край него минават занаятчиите, честитят му, но той е загрижен.

	__Първи занаятчия__ _(ръкува се)_. Е, честито, Добре. Тичане, блъскане, ама се свърши вече.
	__Четвърти занаятчия__ _(също се ръкува)_. Хайде на добър час!
	__Добри Терзият__. А бе то досега лесно, ама оттук нататък…
	__Седми занаятчия__. Хич да не искаш да знаеш! Дадохме ти ний патерицата — карай!
	__Добри Терзият__. Дадохте, ама няма да дойдете вий да си разправяте работите. Аз тряба да стоя там да ги разправям. Града и цялото Балканско пригорье, що се рекло, разправяй го и го управяй. Я да те видя! Не е то лесна работа, братко. Уби се до мойта глава — не зная дали ще мога да я укъркам.
	__Седми занаятчия__. Че ти отсега ли се замисли?
	__Добри Терзият__. Щом хванах патерицата, и усетих каква тежка грижа вързах на врата си. Не съм виждал аз ни от баща, ни от вуйчо. Досега само иглата и напръстника си знаех. А всички наоколо сме еднакво — на, няма кой да те упъти. Пък нали имаме лице, идем да направим нещо. Как ще гледаме в очи хората подире?
	__Първи занаятчия__. Даскал Димитър дръжте. С негова памет всичко нареждайте и пред когото излезете — стоявате.
	__Добри Терзият__. Едничък ми е опора и надежда и на мене той. Ще се хванем у него с две ръце — като слепци у тояга.

N	Вече селяни и занаятчии са си разотишли. На мегданя остават само __Добри Терзият__ и двама занаятчии. От училището излизат и се карат __Хаджи Андрея__, стиснал кондиката под мишница, и __Ганчо Куката__, който налита върху него да я отнеме. След тях излизат чорбаджиите и третият занаятчия.

	__Ганчо Куката__. Мене тук народ ме е избрал — по-скоро среброто и кондиката!
	__Хаджи Андрея__. Не ги давам! Докато не доде всеки да си плати борча на чорбаджията — ни кутия, ни кондика!
	__Ганчо Куката__. Черковното сребро не ви е залог да го държите.
	__Хаджи Андрея__. Аз съм го събирал. Чорбаджиите са най-много дали.
	__Ганчо Куката__. Аз съм кабзумалин. Мене и меймурина ме вече признава.
	__Хаджи Андрея__. Аз не те признавам! Няма да си оставим вземането да го изпукате с раите.
	__Добри Терзият__ _(гледа отстрана, като че не знае какво да прави. Към занаятчиите)_. Кой сега да ни разсъди, да чуй и нас, и тях.
	__Ганчо Куката__ _(хвърля се с юмруци върху Хаджи Андрея)_. Сега ще те накарам да ме признаеш.
	__Хаджи Андрея__ _(отвръща му)_. Хашлак с хашлак!
	__Добри Терзият__ _(застава помежду им)_. Ганчо, махай се оттука! Все с бой ли…
	__Петко__ _(като се доближава до тях)_. Ако ще би и главите си да изпочупите, докато всички заедно не прегледаме перо по перо кондиката, докато не ми покажете туй, що го приказвате, аз една пара от кутиите няма да ви дам.
	__Добри Терзият__. Е, че кой ще ви направи тази тънка сметка?
	__Петко__. Търсете си сами хората.

N	Едно __заптие__ дохожда от училището и ги пресича.

	__Заптието__ _(към старите чорбаджии)_. Чорбаджилар, меймурина ви вика да си ударите мехюрите и да си вземе сбогом с вас.

N	__Чорбаджи Петко__, __Хаджи Андрея__, __Хаджи Куман__ и __Милан__ се връщат в училището. __Добри Терзият__, __Ганчо Куката__ и занаятчиите остават.

	__Добри Терзият__. Слушайте, един колай има — както сме събрани, да се дигнем, че право при Даскала.
	__Ганчо Куката__ _(трепва като ужилен и го пресича)_. Хах, отде-накъде пък при него.
	__Добри Терзият__. Ще му оставим на ръката кондиката и кутиите. Чорбаджиите ще си кажат какво има да кажат и ний ще си кажем нашата. Той да отсъди по сърце.
	__Четвърти занаятчия__. Тъй-тъй, Даскал Димитър няма да гледа ни тогоз — ни оногоз.
	__Ганчо Куката__. Вий с ума ли сте бе! Ще ида при този бабин даскал! Ама-да-а, какво сте го зяпнали в очите все него.
	__Добри Терзият__. Ти твойте с Даскала ще ги оставиш малко настрана. Чуваш ли ме! До бой я докарахте с Хаджи Андрея.
	__Ганчо Куката__. Ха, аз щях да дръпна кондиката!
	__Добри Терзият__. Ами сметките?
	Трети занаятчия. Ще туряте на паралята малко боб — едно по едно ще ги изкарате и тях — хайде!
	__Добри Терзият__. Втасахме! На бобени зърна — сметките на мезлиша!… Бре синковци мамини, вий си игра играйте! Обща работа ще караме ний или?
	__Първи занаятчия__. То се знай!
	__Добри Терзият__. Тук памет тряба, хей! И не само памет, ами един човек, дето не се е цапал в нашата. Като росна капка чист. Да стои отгоре и на чорбаджиите, и над нас.
	__Ганчо Куката__. Ха то, на него аслъ туй му беше меракът.
	__Добри Терзият__. Още по-добре. В такъвзи човек ще има вяра цял живот. Той каквото отсъди, да бъде като с нож отрязано.
	__Ганчо Куката__. Не събарям из един — други да кача на главата си.
	__Добри Терзият__. Не на глави. Ний сами тряба да му дигнем честта, не зная как. Волята му закон да стане тук.
	__Ганчо Куката__. Вървете — мене ме няма там.
	__Добри Терзият__. Ганчо, да те не хваща пак инатя. Тука от стотини години се е натрупало едно купище — тряба сега ний да се запретваме да го чистим.
	__Ганчо Куката__ _(нехайно)_. Голяма работа.
	__Добри Терзият__. Как тъй чорбаджии с рая се разделят. Чорбаджиите третират раите — ще им извадят душата. Еснафа пък с раите… Ай тъй се обърнал света. Ний с нашия ум ли ще турим ред?
	__Ганчо Куката__. На чорбаджиите никой пара да не плаща! Те си имат пари — повече за какво им са. Пък на нашите — дай им патерицата. Като им сложа по две, да видиш, всички ще тръгнат в пътя.
	__Добри Терзият__. С-с-ст, не те е срам! Да млъкваш!
	__Ганчо Куката__ _(жасва се)_. Правете каквото щете! Аз при Даскала не ходя.
	__Добри Терзият__. Тъй ли? Още ай сега отивам да повърна патерицата на Петка Хаджи Христов.

N	__Добри Терзият__ тръгва към училището. __Ганчо Куката__ се дръпва през мегданя.

	__Ганчо Куката__. Ритам ви чорбаджилъка! Върви я носи!

N	Изведнъж третият занаятчия хваща __Добри Терзият__, а другите двама — Ганча Куката.

	__Трети занаятчия__ _(тегли го назад)_. Ама, кръстник!
	__Първи и четвърти занаятчия__ _(също на Ганчо Куката)_. Ганчо!

N	__Добри Терзият__ и __Ганчо Куката__ се повръщат и се спират един до друг, държани от занаятчиите.

	__Добри Терзият__. Само инатя си като ще гледаме — по-добре всеки у тях и аз у дома.
	__Трети занаятчия__. Ама дотук да я караме… Хм, бива ли, кръстник, ще ни се смее цял свят.
	__Първи занаятчия__. Сега тук сме те избрали, Ганчо, няма да кръшкаш.
	__Четвърти занаятчия__. Ще слушаш.
	__Ганчо Куката__. Да не съм се родил аз само да слушам! Ама-да-а.
	__Първи занаятчия__. Няма накъде. Жаста-праста — не върви то вече. Ще те вържем и ще те закараме.
	__Добри Терзият__. Човека стои отпреде ни готов… И какъв човек! Ще го замина, че ще отида — сам да не зная какво да правя.
	__Четвърти занаятчия__. То се видя. Даскала е един тука.
	__Трети занаятчия__. Хайде, там работа да се върши.

N	__Чорбаджиите__ вкупом излизат от училището.

	__Добри Терзият__ _(към чорбаджи Петка)_. Ний си имаме човек. Да отидем при Даскал Димитра. И вий не можете рече нещо против него. Да му оставим всичко — той да ни разчисти сметките и да реши спора ни.
	__Хаджи Андрея__. Вашия Даскал не го признавам аз.
	__Хаджи Куман__. И аз нямам вяра в него.
	__Ганчо Куката__ _(полу на себе си, цинично)_. Че и аз не го познавам, ама не ме пита никой.
	__Петко__ _(замислен и като че се бори със себе си)_. Даскал Димитър да решава. Дават ми врагът ми да ме съди…
	__Милан__. Какво ще правиш, Петко. Нали видиш, таквози… Няма други, дето да може да застане помежду ни.
	__Петко__ _(тръгва решително)_. Когото щете! Нам лицето е чисто. Няма от никого да се плашим. Вървете при Даскал Димитра!
	__Милан и Добри Терзият__ _(в един глас)_. При Даскал Димитра!
	__Занаятчиите__ _(повличат Ганча Куката)_. При Даскала!

N	Всички вкупом тръгват.


>	Действие трето

N	Дворът на чорбаджи Петкови в цялото свое старовременно великолепие. От една страна чардакът на къщата, под който се шири постлан с плочи трем. В трема врати за вътре, до тях широк пат, покрит с китено губерче. Насреща от другата страна градина, подградена с две педи дувар, цял обрасъл в здравец. До градината отпред висока асма, под която е сложена маса, пейка и няколко стола. Зад асмата тъкмо сред двора мраморен хауз с шадраван, около който се зеленеят няколко зелени чимшири и два кипариса. В дъното на двора дувар, обрасъл в бръшлян, и пътната врата, през която се мяркат от време на време проходящите. Към края на май, минала вече пладня. __Чорбаджи Петко__, струпал на един стол под асмата купчина стари кондики, с кехлибарени броеници в ръка, крачи насам-нататък и хвърля цигара след цигара. В трема на пата седи __Стефана__, облечена къщно: с басма на чело, препасала тънка престилка, в която разчепква пашкулен микиш. Под асмата се е прострял на пейката __Христо__, възмъжал, облечен във френски дрехи, със сламена шапка на глава, чете книга.

	__Стефана__ _(към мъжа си)_. Стига само си трупал тези дрипави кондики и хвърлял цигара след цигара.
	__Петко__. Нека донесе Даскал Димитър сметката. Ще ги разгърна да им покажа колко пари и аз, и баща ми сме наждали за всяка работа от себе си, общото да допълним. Не можах да намеря и дядовата ми кондика. В нея имаше харчовете за направата на старата черква.
	__Стефана__. Хайде сега пък и нея. Тя се беше обърнала на зелник в килера. Я се спри, помисли малко за твойто, общото нека вече Куката го разправя.
	__Петко__. Какво искаш да мисля?
	__Стефана__. Син ти изкара училището. Трябва да го наредиш на нещо.
	__Петко__. Да се нареждат сами.
	__Стефана__. На неговите години чак на Узунджова панаир те провождаше баща ти.
	__Петко__. Баща ми въртеше търговия с цял свят. Кипеше живот тогази в тази къща.
	__Стефана__. Защото баща ти беше чорбаджия, ама не зарязваше своята работа, само подир людската да тича.
	__Петко__. Боли ме! Разбираш ли ти. Боли за всичко, щом се замисля.
	__Стефана__. Не те ли веднъж за сина ти заболява? Я го погледни! От тези крамоли наоколо и той се разврати — не ще никого да познава.
	__Петко__. В борбите най-добре се виждат и хората, и света. В тях може да се събере мъдрост и поука за през цял живот.
	__Стефана__ _(недоволно)_. Тъй. Само приказки ще ми приказва и книги ще чете. Ами работа?
	__Петко__. Нека и да чете. Аз му казах, наесен, като тръгнат търговците, ще го изпроводя с тях.
	__Стефана__. Ами де ще го провождаш, чак в Русия? Нали щеше на гръцки да се учи. Какъв ще става?
	__Петко__. Мина времето на Еладата сега. Да се върне утре, че да се срамува от рода и езика си. Там, отвъд морето, дето един пастир едно стадо води. Да се кали в рода си и да се изучи, че учен за всичко става.
	__Стефана__. Да не зная нито де е, нито между какви хора.
	__Петко__. Между свои хора. Веднъж ли коня на белия цар е прецапвал Дунава насам. И господ нека подкрепи ръката му — той няма да ни остави.
	__Стефана__ _(като се обръща към сина си)_. Ти какво си се зачел там, че не си подигаш главата бари?
	__Христо__ _(все тъй зачетен и разсеяно)_. А?
	__Стефана__. За тебе ли приказваме ний тука или?
	__Христо__. Какво искаш от мене?
	__Стефана__. Де е Милка?
	__Христо__ _(без да отделя очи от книгата, шеговито)_. Милка пристана на Даскал Димитра.
	__Стефана__ _(изведнъж трепва и като го сропва)_. Ставай да намериш Милка! Ще ти дам сега една пристанала.
	__Христо__. За какво ти е? Горе в пруста шие на гергеф.
	__Стефана__. Не ми трябва нейното шито. Да дойде тука.
	__Христо__ _(става и като завива по стълбите на чардака)_. Само да й приказвате и да я разплаквате и нея.

N	__Чорбаджи Петко__ и __Стефана__, след като остават двама.

	__Стефана__. От няколко дена, като си навела главата — все мълчи и току се затваря сама в пруста. Обтегнала е този гергеф, колкото да се нарече, че прави нещо.
	__Петко__ _(замислен на друга страна)_. Тебе пък не ти додява. Не им се вмесвай.
	__Стефана__. Не мога да я гледам, Петко, като свещ да се топи пред очите ми.
	__Петко__ _(свъся се изведнъж и изпухтява)_. М-м. Виждам я и аз. Да почака малко.
	__Стефана__. Веднъж да се свършат и тези сметки.
	__Петко__. Днес ще си каже последната дума Даскал Димитър. Ще се свършат.
	__Стефана__. Че да видим какво ще правим и ний с туй момиче.
	__Петко__. Не ме преваряйте с вашите женски в работата ми! Аз зная какво правя.
	__Стефана__. Ама ти не чуваш, Петко, какво приказват и тя, и Христо. Държали сме ги тука — чужди грехове да изплащат.
	__Петко__ _(строго)_. Ако имам грехове, аз не искам никой да ми ги изплаща! Да се съберем сега тука — нека ми донесе Даскал Димитър да ми покаже кражбите на мезлиша! Старата кондика в килеря ли, рече ти, че била? Чакай да я приготвя и нея.
	__Стефана__ _(въздъхва)_. Там в пезуля я гледах.

N	__Чорбаджи Петко__ влиза във вратата на трема. __Милка__ и __Христо__ слизат отгоре. Милка, гологлава, със спуснати коси и чипак. Тя е бледна, замислена — не подига глава да погледне на нищо.

	__Христо__ _(към Милка, като показва на майка си)_. Щом те изгуби малко от очите си, току се сепне — де е Милка?

N	__Христо__ сяда отново на мястото си и си взема пак книгата. __Милка__ едва-едва пристъпя, като че насила.

	__Стефана__ _(към дъщеря си)_. Ела, ела насам. Да те не тегля като с въже.
	__Милка__. По-добре ме вържи о полата си — където мръднеш, и аз по тебе да вървя.
	__Стефана__. Какво се току затваряш сама в пруста.
	__Милка__. Искаш да седна само да те слушам.
	__Стефана__. Ами ще се облегнеш само не гергефа си, пък ще си мислиш за Даскал Димитра. Тъй е-е, как той минал, как те погледнал, кимнал ти с глава… Туй ли?
	__Милка__. Поне което мисля, не можете да го извадите от главата ми.
	__Стефана__. Бръмбари много във вашите глави. Не ще ни е туй работа да ги вадим.
	__Милка__. Кога подир тези бръмбари хвръкна и аз, тогава ще…
	__Стефана__. Какво, ще умреш ли? Че като си останала сама за един даскал да живееш.
	__Милка__. Вий ще видите.
	__Стефана__. А-а, да не ме пък плашиш, че ще хвръкнеш подире му. Хъ-де — искам те!
	__Милка__. То моя работа.
	__Стефана__ _(смее се някак пресилено и продължава да дразни дъщеря си)_. Да знаеш колко пък ще ти прилича. С бохчичката под мишца, че през долната порта — озърташ се като изтърван заек и тичаш у __Даскал Димитра__. Ох, не ме карай само да се смея сега!
	__Милка__ _(с наболяло сърце и като се мъчи отново да овладее раздразнението си)_. Това за тебе е смешно, нали?
	__Стефана__ _(продължава със същия пресилен смях)_. Как да не е смешно! Как да не е смешно! На понеделника ти рано-рано сутринта ратакини от фурна и чешми разнасят, разправят във всяка къща: чорбаджи Петковата дъщеря пристанала — без майчина и бащина благословия венчала се… Че като ти закачат едни звънчета, да тръгнат онези ми ти приказки: смях и веселби и калесани, и некалесани със сватбата ви месец наред ще правят. Пък ти бари цяла година няма да можеш да покажеш лице пред света.
	__Милка__ _(между това кърши мъчително пръсти развълнувана и едвам сдържа сълзите си)_. Вий знаете, че тъй не мога… че съм вързана аз тука!… И още ли викате да ми се гаврите, да се надсмивате над мене?…
	__Стефана__. Защо да не можеш? Кой те е вързал! Или да не мислиш ти, като търтиш да бягаш, пък аз ще те погна да те стигам.
	__Милка__ _(все по-раздразнена)_. Сама съм се вързала и, струва ми се, никога няма да мога да се развържа от вас.
	__Стефана__ _(престорена)_. Ех, че те и таквизи работи стават по света, не е да не стават. Белким ти ще си първа.
	__Милка__ _(възмутена)_. И как го приказваш още!
	__Стефана__ _(така престорено)_. Преди години имахме една ратакиня; пристанушата я викаха. Бавачка беше на Христа. Може да я помниш. И тя се залюбила с някакъв си талигарин на село. Баща й не я давал. Една нощ прескача плета и му пристава… Уж умирали един за други, залитали не зная как, пък след година талигаринът й се наситил, изкарал си талигата и не се върнал вече при нея.
	__Милка__ _(като си затуля ушите)_. Остави ме, стига си ми приказвала. Не искам да те слушам вече!
	__Стефана__. Не искаш зер! Хората като са направили ред и когато го държат всички, те знаят защо. Не доде ли един мъж да вземе момичето от ръката на баща му и майка му, както и да се обърне към нея подире, няма пред кого да отговаря. И тя излезе ли още първата стъпка от бащината си къща вън-пътя, мъж й ще бъде първият, дето няма да я зачита. С любов, с нам какво не се кара само този живот. Най-напред иска: жената да се срамува на мъжа и мъжът да зачита жена си.
	__Милка__ _(разплаква се най-сетне и тропва)_. Вий сте всички хора без сърце! Никога и не помисляте дори, че с приказките си ме жива на кръст разпъвате.
	__Христо__ _(щом чува, че сестра му се разплаква — скоква и виква към майка си)_. Е-е, стига де! За туй ли ти беше Милка, да я разплачеш пак!
	__Стефана__. Тебе не ти викам нищо. Чети си там.
	__Христо__. На ад обърнахте тази къща!
	__Стефана__ _(към Милка)_. Ти, дето ще се сърдиш на нас, по-добре хубостника си погледни. Да те обичаше той, нямаше да дигне глава против баща ти. Че не му стигаше вечерта тук, отиде на другия ден и сред мегданя да се тупа в гърдите. Хе-е, чакай ти, няма ли да доде то веднъж голям ден — малка питка…
	__Милка__. Тъй! Вий се карайте помежду си, пък аз ще тегля.
	__Стефана__. Ти коя си дъщеря? Наша ли си? Който иска да ни става зет, той най-напред да се научи да ни прави честта.
	__Христо__ _(като доближава майка си)_. И туй ти на Милка го приказваш?
	__Стефана__. Защо да не го приказвам бре? Защо?
	__Христо__. Досега държахте хората с парите си и със стоката си — сега искате Даскал Димитра с дъщеря си да покорите.
	__Милка__ _(възмутена)_. Че аз съм стока тука?
	__Стефана__. Ще го покоря! _(Към Милка)_. Ти си ми дъщеря. Родила съм те. Ба, ще го оставя той да стъпи на врата ми! Скоро ли му тряба! Той тряба да ми се моли — не аз на него. Нека избира самичък! Или ще изближе всичко, дето е рекъл, или много още ще подсмърча покрай дувара. Хайде да видим.
	__Христо__. Да отидем в градината, Милке, недей се ядосва.
	__Милка__ _(решително и настойчиво към майка си)_. Казвам ви за последен път, или ще ме оставите на мира и няма да ме месите във вашите спорове, или — не зная какво ще стане.
	__Христо__ _(тегли за ръка сестра си)_. Остави ги, ще те разберат ли те. Ето вуйчо Михал иде.

N	През пътните врата влиза Михал, все тъй нехайно разметнал сърмен чепкен, и __дядо Къню__, с тояга в ръка, носи нещо в делва.

	__Михал__ _(гледа в очи дяда Къня и клати шеговито глава)_. Какъв си ти дърт вълк, какъв си. Я да видя какво носиш в делвата?
	__Дядо Къню__. Тя на когото е наречена, той ще си я отхлюпи. _(Като приближава до трема)_. Добър ти ден, чорбаджи Петковице.
	__Стефана__ _(става да ги посрещне)_. Дал бог добро, дядо Къню.
	__Дядо Къню__ _(подава й делвата)_. Тъй и щях да си я донеса, както бяха ми я свързали от къщи, ами отбиха ме в Дечкови. Нали е за болно, отсипах две лъжици. Дечко отива!
	__Михал__. Е, де. Да има един да си даде живота за младите чорбаджии.
	__Дядо Къню__. Ще му трябаше и на него. Премазаха го като въшка. Оттогава не е ставал. Кашля и само кръв плюе.
	__Михал__ _(близва от делвата)_. Я, аз като не съм ни от стари, ни от млади, аджеба туй дали мога да го опита?

N	__Чорбаджи Петко__ излиза от къщи с една одрипана кондика и се ръкува с гостите.

	__Петко__. Добре дошъл, дядо Къню! Михале, как е работата?
	__Михал__. Разправяме се с дяда Къня. Толкози млади чорбаджи отминава, пък мъкне делвата насам. Нали им дадох воля, дето му иде по на сметка.
	__Дядо Къню__. Сега всичко по сметка, ще кажеш.
	__Михал__. Кой когато може, да лъже! Вчера на пазаря един колибар продал ей такъвзи топ масло на двама бакали. Прибрал си парите — отишъл си. Кога взели да го делят бакалите, разрязали го — вътре цяла зелка.
	__Дядо Къню__. Бивало ли е туй някога на наше време. Раята знай чорбаджията си — той раята, на пазаря никой никого не познава.
	__Петко__ _(между това, като оставя кондиката на стола върху другите)_. С бакалски сметки се захвана всичко тук, в бакалски ред да се пререди света. Колкото сборяни, като наредят един до други сергия на панаир, се познават и почитат, толкози и между нас човещина ще остане.
	__Стефана__. Нека — че да познаят.
	__Петко__ _(към дяда Къня)_. Как са нивите нагоре?
	__Дядо Къню__. Ако се уварди този клас — пет години дето нямане теглихме, има да наваксаме и има да остане.
	__Петко__. Дай боже.
	__Дядо Къню__. Викат, и в Румъния било тъй. Драгоманинът вече ударил тъпаните, сбира румънци — отиват.
	__Михал.__ Виждате ли! При старите чорбаджии бяхте останали накрай време само жълъд на хромил да мелите. Пък щом додоха младите — и господ изведнъж си спусна берекетя.
	__Дядо Къню__ се разсмива мълчаливо.
	__Петко__. Минаха ли турците? Разделиха ли мерата?
	__Дядо Къню__. Минаха. Четиридесет, петдесет дюлюма на рало отделиха. Колкото рала намерят в една къща, толкози и дюлюми.
	__Михал__. Ще рече — всички мюлк-самони станахте. Е, ами кой посем-сега ще работи чорбаджийските ниви?
	__Дядо Къню__. Гледай как се подиграва Михал.

N	От пътя се чуват гъдулки и проточената песен на румънките.
P>
	Румъня пуста остала,
	хей, драгомане!
P$
	__Христо__ _(като дръпва Милка към пътя)_. Румънките?

N	В същото време на вратата се показва един едър драгоманин, подбрал гъдулари и играчки пред себе си.

	__Драгоманинът__ _(като вкарва играчките и гъдуларите в двора)_. Тука, тука на чорбаджията да направим честта. И той да ни даде благословията си.
	__Петко__ _(пресреща драгоманина и се ръкува)_. Сбра ли голяма дружина това лято?
	__Драгоманинът__. Хем я сбирам — хем вървим, чорбаджи. Отбихме се да се отсрамим.

N	Между това около дувара и вън по пътя се струпват моми със сърпове и паламарки в ръце. На вратата се изстъпват двамата гъдулари, а пред тях две моми, боси, въртят кърпи в ръце и играят. Из къщи излизат няколко ратакини и ратаи да гледат. __Чорбаджи Петко__ с гостите си се любуват на румънките. Най-много е обрадвана от всичко туй стопанката.

	__Стефана__ _(без да гледа румънките, оживена, със стиснат юмрук тича ту към Милка, ту към Христа, ту към Михаля и злорадства)_. Видите ли, видите ли как ни познават хората! Пред Даскал Димитра, пред Куката отиват ли? Нашата къща никой не може да отмине!
	__Петко__ _(самодоволно засуква мустак и се разхожда само. След малко кимва на ратакините)_. Изнесете вино да почерпите!
	__Стефана__ _(продължава)_. Макар да ни дръпнаха патерицата и на честта ни да се заканиха. Не само не ни отминават — чак вътре влизат да ни отиграят.

N	Две ратакини изнисат вино и черпят драгоманина и другите румънци.

	__Михал__. Тю, бре! Пак Петко чорбаджи, пак на него чест.
	__Драгоманинът__ _(като надига чашата с вино)_. Наздравие! _(Към Михаля.)_ Как тъй? Едно време още аз, като тръгнех — на Андроня и на Хаджи Кумана проводяк плащах. Согуч дето го викаха. Пък тук ще се отбийме да отиграем на чорбаджиите.
	__Михал__ _(към дяда Къня и Стефана)_. Две нощи само вино се лее, пищови гърмяха и катранени бъчви горяха. Овчарите по балканското пригорье околовръст — огньове цяла нощ кладяха. Да се радват. Пък то!
	__Драгоманинът__ _(като се ръкува с домакините)_. Хайде, оставайте със здраве.
	__Домакините__ _(го изпращат)_. Добри печалби!
	__Дядо Къню__ _(между това към Михаля)_. Кой не е видял добро от тази къща? Кой?

N	__Драгоманинът__ пак подбира напреде си гъдуларите и играчките, румънките запяват и отминават. Ратаи и ратакини си влизат.

	__Петко__. Ела да ти запиша каквото си донесъл, дядо Къню. Ела и ти, Стефано, да го препразниш. И виж какво ще се намери за дяда Къня да го нагостим.

N	__Чорбаджи Петко__, __Стефана__ и __дядо Къню__ влизат в къщи. Остават Михал, __Христо__ и __Милка__, които се повръщат и сядат на трема. След малко мълчание.

	__Михал__. Какво сте се укумили и двама? Сиромашките на мъка отиват с песен, вий си гледате кефа тук и мълчите.
	__Христо__ _(мечтателно)_. И скоро ще замина оттука, вуйчо. Няма да виждам вече ни хорото, ни нашите хубави български песни ще слушам.
	__Михал__ _(като ги изглежда с насмешка)_. Я-я, откога захвана да ми редиш и ти таквизи купешки като Даскал Димитра?
	__Христо__ _(иска да се прави на сериозен)_. Защо купешки? Има ли на света нещо по-мило от бащиното огнище?
	__Милка__ _(все тъй дълбоко замислена. Като въздъхва тъжно)_. Ох, да би искал само да вземеш и мене със себе си. Да се махна оттука и никога да не се връщам вече.
	__Михал__. Туй-тя! Таз въздишка насам, онзи мъдрува оттатък. И аз съм седнал при тях.
	__Христо__. Остави Милка, вуйчо. На нея днес й е много криво.
	__Милка__ _(сломена от тъга, кърши рамене)_. Ах, само тази мъка няма да я преживея аз. Ще ме уморят те мене.
	__Михал__ _(вперил очи в нея)_. И таз хубава!
	__Милка__ _(към Христа)_. Когато ти се върнеш от Русия, няма да намериш вече сестра си между живите.
	__Христо__ _(иска да я утешава. Наивно)_. Милке, защо приказваш тъй. Нали се условихме двама — ще си пишем дълги писма. Аз ще ти разправям за всичко, каквото срещна и видя там. Ти ще ми описваш твоята неволя. Тебе ще ти бъде много по-леко, когато знаеш, че там далеко в Русия твоят едничък брат ти споделя мъките.
	__Милка__ _(като че не го слуша)_. Ах, остави ме, остави ме да умра по-добре — да се свършат и мъки, и всичко заведнъж. Аз не мога повече!
	__Христо__. Да остана тук тогава. Искаш ли да се откажа от Русия?
	__Милка__. Какво ще ми помогнеш ти? Да убиваш бъдещето си за мен?
	__Христо__. Ти знаеш, че за тебе…
	__Милка__ _(пресича го)_. Мене само един гроб ми тряба. Те ще ми го изровят.
	__Михал__ _(слуша ги и като да се пуши сам в себе си. Най-после избухва с досада и пренебрежение и към двамата)_. Тю, бре! Млади души! Не ви е срам! Да седнете и да си тровите живота за такива глупости.
	__Христо__. Не викай, вуйчо, ти не знаеш!
	__Михал__ _(с по-висок глас)_. Де ще зная. _(Към Милка.)_ Като ти е приляло толкова в бащината ти къща, дигни си главата, че върви, дето ти очите виждат, мари! Да не се е свършил светът за тебе! Колко пъти младост ще младуваш и ще живееш този живот. Веднъж садене, веднъж е радост. Отървеш ли ги — тичай ги стигай подире.
	__Милка__ _(като че се бои дори да слуша вуйча си, махва с ръка и трепери)_. Само туй няма да направя… Ако ще би…
	__Михал__. Плъзни пък тука! Пуфти и охтикясвай! Много диви хора на този свят съм видял, ама и таквизи като вас…

N	На пътните врати се показват __Хаджи Андрея__ и __Милан__. Последният съвсем се е променил: лицето му бледо, сегиз-тогиз покашлюва. Признаци на гръдна болест се отбелязват у него.

	__Христо__ _(щом забелязва идещите и хваща за ръка сестра си)_. Да отидем в градината, Милке. И тези идат.

N	__Милка__ и __Христо__ отминават към градината. __Милан__, __Хаджи Андрея__ и Михал се събират сред двора.

	__Хаджи Андрея__ _(нацупено)_. Няма ли ги? Тъй. Ний само ще ги чакаме.
	__Михал__. Били сте почакали малко.
	__Хаджи Андрея__. Толкози дена си развалям аз рахатлъка за техните сметки. Че със себе си мъкна и този болен човек.
	__Милан__. Остави, Хаджи. Ний и без туй, таквози… толкози години сме изгубили подир общите работи… Ама там е всичко — ний само се дилякаме помежду си, пък колата си стои на едно място.
	__Хаджи Андрея__. Че кой да ги потегли, когато те двама помежду си не могат приказка да срещнат, пък като се съберат петима, седем ума им идват изведнъж. Нали ми каза едно заптие: и турчина бактисал да ги слуша на конака.
	__Милан__. Как вика Петко! Лесно се приказки приказват — мъчно се работа върши.

N	Влиза __Хаджи Куман__, още по-застарял, небръснат, с дълго палто и стиснал под мишница стар тефтер.

	__Хаджи Куман__ _(от вратата още върви и мърмори сам на себе си)_. Не ми трябат мене вече общи сметки. Нищо не ми тряба. Искам си вземънцето. Да ми разгърнат тефтеря — да видят. Аз вече не мога да печеля. Нивиците ми — и там няма кой да работи. Да кажат на раята да ми върне париците и лихвицата.
	__Михал__ _(на подбив)_. Ха-ха! Кога си дойдат евреите от хаджилък. Седни тука и чакай.

N	От градината се повръща __Христо__.

	__Христо__ _(маха с ръце и пее)_.
P>
	Да се развяват знамена
	по българските рамена
	от върха на Дуная
	в Тесалия до края.
P$
	_(Като се доближава до събраните чорбаджии.)_ Събраха ми се вси ридающи и кающи се на реках Вавилонских!
	__Хаджи Андрея__. Ех, какъв свят порасна — да няма срам пред никого.

N	__Михаил__ изгледва ги, изкикотва се и завива към пътя.

	__Милан__ _(към Хаджи Андрей)_. Сега ний таквози на тях ще се срамим. Тези, които идват след нас — те ще видят кой какво е правил и ще ни разчистят сметката.
	__Христо__ _(клатейки глава на подбив)_. Х-ха, х-ха. Те нямат своя работа, стари боклуци ще разчистят.
	__Милан__. Боклуците, като всеки тор, ще изгният и здравите семена под тях таквози…
	__Христо__. Аз няма епитроп да ставам.
	__Хаджи Куман__. От късметеца си защо бягаш?
	__Христо__. Благодаря! На друго място ще го диря.
	__Милан__. И Даскал Димитър тъй вика. Ами когато най-паметните таквози… се теглят, кой ще се грижи за общото?
	__Христо__ _(нехайно)_. С вашите черква и училище — ще обърнете света.
	__Милан__. Ний тях да наредим — те ни стигат.
	__Христо__. Редете ги. Аз не се развалям на петачета, на дребно да се харча.
	__Милан__. Ами — на цяло. Да лъщи златото, всеки да го познава. Пък ний — не на петачета, на аспри се раздробихме. Пиляхме, дето трябваше, дето не…

N	Всички се смълчават. __Хаджи Андрея__ взема една кондика, туря си очилата и се загледва в нея. __Милан__ се замисля. __Хаджи Куман__ гледа тъпо отпреде си и от време на време си мърмори под нос: „Аз не мога да печеля. Париците ми, лихвицата ми.“ Във вратата с кондика в ръка влиза __Даскал Димитър__. Той сега върви още по-горд, по-самоуверен и решителен. __Милка__, щом го забелязва от градината, втурва се към него. И двамата се пресрещат и спират до чимширите край хауза.

	__Даскал Димитър__ _(като вперя очи в нея)_. Ти не приличаш на себе си, Милке. Само бледнееш и от ден на ден все повече повяхваш.
	__Милка__ _(затуля си с ръце лицето)_. Не ме гледай. Остави ме. Да не говорим за това.
	__Даскал Димитър__. Не, не! Не може вече тъй! Днес аз турям край на всичко!
	__Милка__ _(плахо)_. На кое? Какъв край?
	__Даскал Димитър__. Спорът между чорбаджии и рая е вече решен. Сметките приключени. Сега ще дам на всекиго заслуженото и вече съм свободен.
	__Милка__. Ти и без туй всякога си свободен, но аз?
	__Даскал Димитър__. Досега бях свързан с общите работи. Човек изправен пред мене да го съдя — не мога да отида за дъщеря му да се женя… Едното с другото не меся аз и не искам да знам кой какво ще каже, само…
	__Милка__ _(пресича го)_. Остави туй. Сега какво?
	__Даскал Димитър__. Тая вечер наредих да доде попа — какво друго?
	__Милка__ _(сепнато)_. Искаш да се венчеем?
	__Даскал Димитър__. Още докато съм тука, ти можеш да отидеш вече у дома. Там е всичко приготвено и те чакат.
	__Милка__. Как? Да побягна от къщи сама?
	__Даскал Димитър__. Нека Христо доде с тебе.
	__Милка__. Не мога! Само туй недей иска от мене. Моля ти се, Димитре. Ако ме обичаш. Недей…
	__Даскал Димитър__ _(малко учудено)_. Е, ами тогава?
	__Милка__. Като си дошъл, остани да кажеш на баща ми. Може…
	__Даскал Димитър__ _(рязко)_. Тука не ида аз мома да сгледвам. Никога и не бих пристъпил този праг, ако не идех да прочета на баща ти присъдата.
	__Милка__ _(продължава мълчаливо и като да се губи сама в мислите си)_. Ти и да му кажеш, надали ще иска да те чуе той. Ами как — не мога? Помоли му се, виж…
	__Даскал Димитър__. Сега на мене се молят — аз не се моля.
	__Милка__. Ах, ти пазиш твоята чест пред хората да не падне. Гордостта си гледаш, пък за мене не искаш да знаеш.
	__Даскал Димитър__. Значи, ти не приемаш подире ми да тръгнеш.
	__Милка__. Не говори тъй. Ти знаеш много добре. Не ми ли стига мен, че сама дойдох сред мегданя да ти се откривам…
	__Даскал Димитър__. Що от туй!
	__Милка__. Да ме е срам всеки път от себе си, щом си припомня само. Искаш да побягна след тебе. Да се срамувам от себе си цял живот.
	__Даскал Димитър__ _(сепнато)_. Остави тези женски превземки, Милке. Не е сега време за това.
	__Милка__. Превземки? Вий мъжете само себе си гледате. Ти не искаш да ме разбереш мене.
	__Даскал Димитър__. Аз ти казах още тогава на мегданя. Ний сме първите тук. Ний проправяме път за другите след нас.
	__Милка__. Тебе ти е лесно да говориш тъй. Ти си мъж и…
	__Даскал Димитър__. Тогава не ми беше лесно. Тогава стоеше пан Пшесмицки пред мене и ме викаше… Аз пак не се боях. И още същия ден дойдоха и двете страни да се молят.
	__Милка__. Туй е друго! Как не разбираш ти? В общо дело — и да умра. Тука — от бащината си къща да побягна като някоя… Аз без баща, без майка да…
	__Даскал Димитър__. Щом тръгнеш тъй право като мене, ще видиш как и те ще дойдат да наведат глава пред тебе…
	__Милка__. Аз не мога! Това не мога. Мене ме е срам, като си помисля само. Остави ме! _(Милка побягва в градината — след нея отива и Даскал Димитър.)_

N	На вратата се показват __Добри Терзият__ и __Ганчо Куката__. Подир тях вървят третият занаятчия и __Хашлака__ и се разправят нещо по пътя.

	__Трети занаятчия__ _(към Добри Терзият)_. Кръстник Добре, моля ти се…
	__Добри Терзият__ _(с досада)_. Ама не видиш ли сега, тука влазям — имам си работа.
	__Хашлака__ _(към Ганча Куката)_. Две приказки само.
	__Ганчо Куката__ _(вика грубо)_. Пръждосай се бе! Ама-да-а, не мога да си отворя очите от просяци.

N	__Добри Терзият__ и __Ганчо Куката__ отминават напред. Третият занаятчия и __Хашлака__ се изстъпват на прага.

	__Хашлака__ _(след новите чорбаджии)_. Трябахме ний да дръпнем патерицата веднъж — нали? Тогази ни коткахте! Сега хванахте бога за носа вече. Не ви се продумва!

N	Никой не обръща внимание на него и той със занаятчията се оттегля. __Добри Терзият__ и __Ганчо Куката__ се спират под асмата.

	__Хаджи Андрея__ _(към Христа)_. Повикай баща си.
	__Добри Терзият__. Ама ний без Даскала не можем. Каквото имате, като доде той, тогази ще си го кажете.

N	От градината припва тичешком към стълбите на чардака __Милка__, след нея __Даскал Димитър__, като че иска да й каже нещо.

	__Милка__. Не мога. Моля ти се, остави. Недей ме чака.
	__Добри Терзият__ _(като забелязва Даскал Димитра)_. Ха, той тука бил.

N	__Даскал Димитър__ се доближава до събраните. В същото време дохожда при тях __чорбаджи Петко__.

	__Даскал Димитър__. Всички тука ли са?
	__Петко__. Добре дошли.
	__Добри Терзият__. Добре намерил, чорбаджи Петко. Ний подкъсняхме малко. Забавиха ни камънарите. Искат да им платим, дето са вадили камъни за черква.
	__Петко__. Че защо държите толкова време сиромасите.
	__Добри Терзият__. И тях държим. Онзи ден, ей замина си поляка — пана де! Той показвал нещо при градежа и на него пет пари не можахме да дадем.
	__Милан__. Срамота пред чуждия човек…
	__Добри Терзият__. Май срамота, ама… Той ги хариза. Бог да го прости на вярата му приживе — хариза ги и си замина. Ний все чакаме да си приключим сметките, че да ни дадете черковното сребро.
	__Хаджи Андрея__. Какво сребро?
	__Ганчо Куката__ _(който между това изважда от дивитя си едно паче перо, подостря го и го подава на Даскал Димитра)_. Ама-да-а. Съблякохте света, дигнахте четири стени като Маркови кули да стърчат. Ний сега от джоба си ли да ги плащаме?
	__Даскал Димитър__. Оставете караниците си настрана. _(Към старите чорбаджии.)_ Онзи ден аз ви казах — парите, които всеки от вас е дал на раята си, да си ги събира сам. Има вече ред за туй. На колибарите раздадоха от мерите — вий нивите си ще ги работите или ще ги продавате.
	__Петко__ _(пресича го)_. То наша работа.
	__Даскал Димитър__. Тъй. Ето сметката на училището и на черквата. Остава стария кабзумалин да покаже колко пари налице има у него. Да сверим.
	__Петко__. Кажи да видим, Андрея — какво си похарчил и какво е останало. В пазарлъци аз не съм се вмясвал.
	__Хаджи Андрея__ _(приневолен, към Даскал Димитра)_. Колко пари ми дадоха! Те едвам стигнаха темеля да изкопайме. Два човешки боя копахме. _(Към чорбаджи Петка.)_ Не помниш ли — едвам изкарахме десетина педи над земята и щяхме да спрем работата. Ако не беше дал от твойта кория няколко греди, нямаше с какво скеля да дигнем. Какво да ви кажа?
	__Ганчо Куката__. Какви греди за скели? Кого ще лъжете?
	__Добри Терзият__. Я по-полека. Да се разберем. Кога рекоха чорбаджиите, ще захващат черквата, целия еснаф беше против. Бяхме се охарчили подир училището и черква си имахме. Тогази какво ни отговорихте? — От училището оставала скелята, останали дялани камъни, вар, по-евтино ще излезе. Пък сега каква скеля, какви камъни.
	__Даскал Димитър__ _(показва нетърпеливо на кондиката)_. При полагане основния камък тук на първо перо Петко Хаджи Христов записал двеста лири. След него — я колко листа имена! За какво сте похарчили тези пари? На кого сте платили от тях?
	__Хаджи Андрея__. Ама защо пък всички за мене се залавят?
	__Даскал Димитър__. Ами за кого? Казвайте наред — да свършвам. Няма да стоя аз тука до утре!
	__Хаджи Андрея__. Аз не бях сам. Когато захванаха да копаят темелите, мене ме нямаше тука. Питай кого щеш. Хаджи Куман нагледваше майсторите. Той събаря скелята от училището, той прибра дяланите камъни и варта.
	__Хаджи Куман__ _(плахо и недоразбрал)_. Какво, какво пък аз, Хаджи? Какви камъни? Аз не знам. От скелята съм взел две гредици да си суша махорката. Другото нали твоя ратай го прихлеби?
	__Хаджи Андрея__ _(сепнат)_. Ти си си изгубил ума бре? Какво приказваш — ще ме запалиш.

N	Всички дигат глави. __Чорбаджи Петко__ втренчва поглед и в двамата. __Добри Терзият__ и __Ганчо Куката__ потриват самодоволно ръце.

	__Даскал Димитър__. Добре се скарахте. Да се изкажете един други.
	__Милан__ _(възмутен, към чорбаджи Петка)_. И ний се чудим защо мало и голямо отворило уста срещу нас.
	__Хаджи Куман__. Ама, чакай! Какво съм сторил аз? Всеки път Андрон и Хаджи Андрея си уплитаха кошницата, пък все мене изкарват срещу устата на топа.
	__Хаджи Андрея__. Ти си изветрял бре! Откогато одъртя и ума ти изветря. Какво приказваш?
	__Хаджи Куман__. Няма с мене да се облъгвате. С Андроня отбрахте най-добрите хора от диването, пък на мене оставихте все таквизи като Хашлака и Граматика. Счупена парица от тях не видях.
	__Даскал Димитър__ _(с насмешка)_. Това ли е дългът, който не искат да ви заплатят раите. От данъка, опростен от турците, вий сте ги делили помежду си, да го събирате от тях.
	__Хаджи Куман__. Че аз защо ходих катаден да си изтривам гащите в мезлиша. Войводата остави тези пари на чорбаджиите.
	__Петко__. Изказвайте си, изказвайте си сами греховете!
	__Хаджи Куман__. Какви грехове. Хаджи Андрея прибираше есенес два пая. Един за теб, един за него.
	__Петко__ _(поразен)_. За мен! Дял от простения данък на сиромасите? Ти, Андрея, си прибирал…
	__Хаджи Андрея__ _(скача и пресича всичките, зинали да говорят)_. Не го слушайте този дърт Куман. Той лъже, защото ми гони мъст от ищирата. Искаха с Андрония да си напълнят хамбарите. Напълниха ги.
	__Хаджи Куман__. Защо си кривиш душата, Хаджи? На светото място си ходил. Влезе ли едно зрънце от ищирата в моя хамбар? Нали с Андроня я делихте и се скарахте за нея.
	__Хаджи Андрея__ _(иска да го замае)_. Бяха се нагадили като гарги на мърша. Мира не ми дадоха, докато не я изпроводих на Варна. И двамата са таквизи…
	__Хаджи Куман__. Колко изпроводи на аскера, Хаджи? Сто крини изпроводи ли? Пък от десет хиляди нагоре събра. И по едно зърно не видяхме. Защо се затуляш зад нас сега? Аз ще си отида. Аслъ аз само за нарицало стоях в мезлиша. Да се облъгвате с мене. _(Става и си тръгва.)_
	__Добри Терзият__. Ти чу самичък от тях, Даскале — отсъди сега. Не само черковното и училищното сребро са турили в джоб чорбаджиите, ами и ищирата, и опростеното на раята — пю!
	__Ганчо Куката__ _(като го пресича)_. Пък имат още сурат да търсят вземане от народа. Аз цялата им стока на мезат ще извадя. Всичко, дето сте изкрали — ще изкарам.
	__Хаджи Андрея__. Вие ли? Че кои сте вий? И сега да отидем при войводата, пак мойта приказка по ще мине!
	__Даскал Димитър__ _(строго към Хаджи Андрея)_. Ти да се отучиш толкова много приказки да приказваш вече! До шия си в кражби и грехове! Ако не продадат стоката ти и не ти проводят в зандана кесии да плетеш — само тряба да благодариш.
	__Хаджи Андрея__. За дяланите камъни ли, за гредите ли? Аз ще им ги върна. Сега ще кажа на раята си — дето има у дома стъпала, да ги натовари. Всичките да им ги закара. Да си удрят главите с тях. _(Хуква и изскача.)_
	__Даскал Димитър__ _(след него)_. Чакай малко тук. Да свършим.
	__Петко__. Да си върви. Оставете го.
	__Милан__ _(към чорбаджи Петка)_. Да правим училище, да дигаме черква и в награда таквози… да си черним лицето пред света.

N	Горе от чардака слизат __Милка__ и __Христо__. Милка, пременена, извръща се плахо, среща поглед с Даскал Димитра и отминава към градината. Даскал Димитър става още по-нетърпелив. Другите продължават препирните си.

	__Ганчо Куката__ _(скача срещу чорбаджи Петка и Милана)_. Няма да ми хвърляте прах в очите. Зная защо ви са черкови и училища!
	__Даскал Димитър__. Няма да смесвате градежа на черквата и училището с нечистите сметки на чорбаджиите.
	__Ганчо Куката__. Защо ми е тяхната черква? Кого питаха да я правят? Да повърнат парите, дето са ги изкарали — манастир да дигнат, ако щат. Че да отидат греховете си в него да изплащат.
	__Даскал Димитър__ _(строго към Ганча Куката)_. Когато аз говоря, ти да се научиш да слушаш. Тука моята дума тряба да се чува, не твоята. С измама и грабеж се е крепил стария мезлиш, в тях той се сплу и най-подир и рухна. Падна и целия стар ред с него. Ти сам чу, чорбаджи Петко, доде е стигнало всичко.
	__Добри Терзият__. Дано бари сега се увери.
	__Даскал Димитър__ _(става)_. Аз си свърших работата. От всичко излезе, че едничкия, който не си е зацапал ръцете в кражби, е чорбаджи Петко. С него и Милан. Туй тряба пак да ви го кажа. _(Като подава кондиката на Ганчо Куката.)_ Ето ви кондиката… Сбогом! _(Излиза.)_
	__Милан__. Обзалагам си главата — не е. Ако са крали Хаджи Куман, зет му Андрон — чорбаджи Петко таквози…
	__Добри Терзият__. И чорбаджи Петко тъй се обзалагаше.
	__Ганчо Куката__. Колко ми чини вашия облог!
	__Милан__. Той гледаше работа да се свърши само. И на всекиго вярваше.
	__Ганчо Куката__. Ама-да-а! Като има пари, и аз зная работа да върша. Не е то да надроби една попара, че да остави други да я сърбат! Черква ще градим… Черква!…
	__Милан__. Той искаше да дигне храм таквози… Да накара всеки да се гордей с вярата си.
	__Добри Терзият__. Че и всички еснафи сега пристойват. Ако не изкараме голямата черква, по колибите ще вземат да дигат. Вече няма колибарин да слезе на пазар. Стига да ни дадете среброто.
	__Ганчо Куката__ _(тиква кондиката в пояса)_. Хайде, няма да ви моля вече!
	__Добри Терзият__. Останете си със здраве.
	__Петко__ _(въздиша)_. Много здраве.
	__Добри Терзият__ и __Ганчо Куката__ излизат. Остават __Петко__ и __Милан__ замислени.
	__Петко__ _(след продължително мълчание)_. Зет ми, стари и почтени чорбаджии, в ръцете на които бях всичко оставил — на хищници да се обърнат. И върху мойто чело да хвърлят туй петно.
	__Милан__. От сребро е твойто чело, Петко. Няма да хване то никога ръжда.

N	От къщи излиза __Стефана__ и като забелязва мъжа си и __Милан__а тъй угрижени, изведнъж я обзема безпокойствие.

	__Стефана__. Отидоха ли си? Какво стана, Петко? Защо сте се тъй умълчали и двамата?
	__Петко__. Нашата дума се свърши. Няма кой да я слуша…
	__Стефана__. Как тъй? Те, ако не искат — да си вървят. Децата ти ще те слушат! Още сега да ги наредиш и да им разправиш всичко. Те порастоха. На тях ще се облегнем ний и двама.

N	В това време от градината се показва __Христо__, от пътните врата Михал и от къщи __дядо Къню__. Тежкият звън на черковната камбана удря за умряло и с редките си удари приглаша на разговорите до края.

	__Милан__. Ей и Христа.
	__Стефана__. Ела тука. Де е Милка?
	__Христо__. Милка пристана на Даскал Димитра.

N	Всички поразени се смълчават.

	__Петко__. Пристана?
	__Стефана__. Кога? Кога е излязла, аз да не я видя.
	__Христо__. Напред. Отиде да се венчеят.
	__Стефана__ _(втурва се към градината)_. Тя моя дъщеря ли е? Тъй ли съм я учила аз. Из долнята порта от бащината си къща…
	__Христо__ _(след майка си)_. Не можеш я стигна. Ела ми дай дрехи да се облека. _(Влиза бързешком в къщи.)_
	__Петко__. Едно след друго тръгна в мойта къща днес.
	__Милан__ _(ослушва се в камбаната. Към Михаля)_. За кого чука черква?
	__Михал__. Граматика хвърли петалата.

N	__Михал__ и __дядо Къню__ — гледащи досега отстрани — си тръгват.

	__Дядо Къню__. Че каква излезе тя най-подир, Михале?
	__Михал__. Луд свири, луд играй — който гледа, ума няма. Ай такваз. Запъва се, разправя се за народа, пък стъпа на гърба и на стари, и на млади, дръпна чорбаджийската дъщеря, сега като му пеят венцехваления и камбаната за Граматика ще държи исо. Нейсе! Да намеря една варакосана бъклица, че да отида да изкараме сватбата бари.

N	__Дядо Къню__ и Михал излизат. __Христо__, облякъл черна сетра, излиза из къщи и бърже се запътва да излезе из пътните врати.

	__Петко__ _(като го спира)_. Къде? И ти с черната си сетра на сватба да не си тръгнал?
	__Христо__. Мене ме викат да венчавам.
	__Петко__ _(с явна мъка да се самообладае)_ Тъй ли? Даскал Димитър няма ли си кум, дето го е кръщавал?
	__Христо__ _(като че без да разбира баща си. Нехайно)_. Сега стари кумове ще тръгне из махалата да калесва… Той иска аз да го венчея. Че след него на мене чест и име ще расте тука.
	__Петко__ _(вперил продължително очи в сина си)_. Ти? Ти ще заминеш дядовата си къща — ще отидеш да венчаваш един, който, без да дири баща ти и майка ти, примами сестра ти и отиде да се венчее с нея?
	__Христо__ _(дига рамена)_. Какво да сторя аз? Те се искаха и двамата — вземаха се.
	__Петко__. Сега, когато той изчете наверечнята на бащината ти къща?
	__Христо__. Че Милка няма да стои тука къщата да варди, я?
	__Петко__. Ами аз как съм я вардил?
	__Христо__. Ти? Защото си искал.
	__Петко__. Искал съм да я завардя за вас. Да ви я предам тъй, както съм я намерил! С отворени врати. Цял свят да върви при вас, както е вървял при дяда ми, при баща ми и при мен.
	__Христо__. Мина се онуй време, кога раята хлопаше по чорбаджийските врати.
	__Петко__. Сега чорбаджийските синове и дъщери бягат от бащините си къщи и сами затварят вратите си посрамени.
	__Христо__. Не мога като тебе. С имота си и честта да гледам все другите да завардя. Ти цял живот само туй си правил. И ето докъде я докара.
	__Петко__. Докъде?
	__Христо__. Че не видиш ли — с мезлиша ти какво стана. Недавна дори и пред нас в къщи се обзалагаше за него. Пък то…
	__Петко__ _(сломен от думите му, полу на себе си)_. Моят облог и пред вас падна. Затуй сега бягате и ме оставяте…
	__Христо__. Ами ти какво искаш сега от мене?
	__Петко__ _(с мъка надсмогнал себе си)_. Нищо. От честта си не се отказвай! Върви венчавай!

N	__Христо__ бързо излиза.

	__Стефана__ _(повръща се, все тъй развълнувана спира се малко и пак влиза в къщи)_. Ако ни взема раята Даскал Димитър, стоката ни като обезцени и децата си ли ще го оставим да ги отвлича! Аз чудо ще направя, невидено досега!
	__Милан__ _(след малко мълчание)_. Едно по едно се сбъдна всичко тъй, както го пророкува Даскал Димитър.
	__Петко__. Писано било: пред мойте очи да се затворят всички чорбаджийски къщи. Една след друга… Хаджи Димитровата — тя е първото чорбаджийско огнище, което е угаснало тук. До нея Хаджи Панайотовата — той остави на мястото си сестреника си Хаджи Кумана да черни паметта му.
	__Милан__. Андонова зет пък таквози… издънил долните соби за дюген и си настанил чуковете — калеври в чорбаджийската къща ще кърпи.
	__Петко__. След тъста си, дойдохме на ред и ний.
	__Милан__. Тези дни ще склоня и аз и някой от раята ще се намести у дома.
	__Петко__. Те дебнат. ОТ ръта, от отвъдни махали се примъкват еснафите и се нареждат в чорбаджийските гнезда. Скоро от двете страни на улицата ще се развяват шарени боябиби и прежди, ще вземат да дрънчат сновалки и да се спреварят чуковете. От миризмата на рошкови, пастърма и леблебии тук не ще може да се поеме дъх. И този кръст, дето ще се дигне над черква сега, ще щръкне на чорбаджийската слава.
	__Милан__ _(става да си ходи)_. Свърши се. Млад още отивам си от този свят и няма да ми е жал за нищо.
	__Петко__ _(решително)_. Затвори вратата.
	__Милан__. Мене било съдено да изляза сетен и да затворя тази врата!

N	Тръгва и бавно излиза, като притваря вратите.

	__Петко__. Затвори ги. Няма веч кой да ме вижда.

N	С новите си дрехи излиза от къщи __Стефана__.

	__Стефана__ _(разярена, иска да върви към пътя)_. Под венчило да е — където я намеря, ще я хвана и ще я докарам. Само туй няма да стане. Да съм знаела, кога съм я родила, на врата й да съм стъпила по-добре.
	__Петко__ _(хваща я за ръката и я повръща)_. Няма къде да ходиш. Тука.
	__Стефана__. Остави ме! На тарга макар — пак ще я повърна!
	__Петко__. Тука, ти казвам. Не ти тряба вече никого да дириш.
	__Стефана__. Нямам аз лице да те гледам тук! Каква майка съм аз — таквази дъщеря да ти родя и отхраня! Каква съм ти стопанка — дъщеря ти не можах да увардя.
	__Петко__. Ти си таквази, какъвто съм и аз. Да додат ратаите и ратакините.

N	Изплясква с ръце.

	__Стефана__. Какво ще правиш?

N	От къщи се показват двама ратаи и ратакините.

	__Петко__ _(към ратаите и ратакините)_. Да очистите и да загладите биволите още сега. Да запрегнете и двете кола. Вий да снемете отгоре и да натоварите на колата прикята на дъщеря ми. Килими, губерчета, всичко, каквото е изтъкано и приготвено за нея — до игла!
	__Стефана__. Ама и сега ли с твойта добрина, Петко?
	__Петко__. Ти не се вмисай. Като надиплите хубаво колата, ще отчеснете по един голям клон чимшир, ще го варакосате и на всяка кола ще затъкнете отзад. Тъй ще дигнете прикята и ще я закарате у Даскал Димитрови.
	__Ратаите и ратакините__. Слушаме!

N	Едни завиват през градината, други към чардака.

	__Петко__. От зло е побягнала мойта дъщеря — добро дано намери. Нека й бъде простено от мене и от мойта къща.
	__Стефана__ _(като се разплаква)_. Ти не мислиш какво ще кажат хората… Дъщеря ни се жени, пък ний се затворихме и двамата.
	__Петко__. Като стар вълк, кога се свре в бърлогата си, та самичък с нокти си зарови дупката. И муха да не го зърне, когато склопи очи…

N	Тежкият удар на черковната камбана съпровожда последните думи на __чорбаджи Петка__.

N	Завеса

@@	Остров Капри, март 1912
