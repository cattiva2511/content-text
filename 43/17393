P>
	Душата ми плаче, отхвърлила маската,
	измъчена от непосилните роли.
	Тя моли нощта за пристанище ласкаво,
	за малко утеха отчаяно моли.

	Душата ми плаче, на всичко готова е,
	за дума една — скъпоценна и проста,
	а всяка сълза като капка отрова
	болезнено моята обич докосва.

	Душата ми плаче — сълзи на скъперница,
	мъчително чисти като изповед няма.
	Те щедро обливат ненужната вярност,
	но знам, за неверие още е рано.

	Душата ми плаче, безсилна от чакане,
	обезличена от натрапвани роли.
	Пощадена от враг, лъгана от приятел,
	пред новия ден за подкрепа душата се моли.
P$
