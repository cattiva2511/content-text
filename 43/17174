P>
D>
	В памет на Алфред де Мюсе
D$
	О, дни на красота и вяра,
	кога ликът ви побледня,
	часът на горест ли удари,
	или животът притъмня?
	Едно сърце ли в повик звънна
	и в свойто ехо се разби,
	една душа ли в жал затъна,
	за да възкръсне, може би!

	Къде са пеещите думи,
	нали ще се пирува днес,
	къде е младото безумие
	в шума на пролетния лес?
	Трапезата ми ли е бедна
	или нектарът — прекипял,
	смъртта ли между вас приседна,
	с очи на вечната печал!

	О, участ горка на поета,
	в предсмъртна треска да гориш,
	и с хор от призраци в сърцето
	живот за всички да твориш,
	над мъртви спомени наведен,
	да шепнеш някому: прости!
	И гост на своя пир последен —
	да бъдеш най-излишен ти!

	О, призраци на жалби тежки,
	разбирам ви езика ням,
	и сричам с трепетни болежки,
	молитви, що единствен знам!
	Макар у вас — о, зная колко! —
	да буди ужас моят зов,
	пирувайте със свойта болка
	в сърцата, жадни за любов!

	А сам, изправен като сянка,
	ще кърша влюбени ръце,
	дочул из някоя шарманка
	гласа на своето сърце!
	Захласнат, сълзи ще пороня,
	не съм аз ни герой, ни бард,
	а паж на мъртвата мадона,
	изгубил своя трон Стюарт!

	Когато в час, велик и жалък
	смъртта ме бързо понесе,
	задръжте като вечен за`лог
	сърцето живо на Мюсе!
	На всеки земен пир, където
	смъртта неканена седи,
	запейте химна на сърцето,
	по-жив от вечните звезди!
P$
