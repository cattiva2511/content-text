P>
	Дали птиците плачат, когато умират
	или с песен изпращат последния дъх,
	или може би някакво тайнство разбират
	и, съгласни с Вселената, миг примирено мълчат.

	Дали плачат не зная, говори се само,
	че когато крилете им въздуха движат едва,
	търсят птиците нещо — крило или камък,
	за да сложат на него от път натежала глава.

	Дали плачат мечтите, когато умират
	или ние единствени плачем над тях?
	Не, мечтите оставят ни, те ни презират,
	щом усетят, че тайно ги храним с измяна и страх.

	От гнездото на нашите, сплетени с чуждите грешки
	като птица ранена душата се вдига едва
	и в морето човешки заблуди избира си нещо,
	за да сложи на него от истини тежка глава.
P$
