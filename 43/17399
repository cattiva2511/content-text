P>
	Безстрастно спокоен, денят изостави ме.
	Прибирам се пак с вечерта.
	В дома от надежди и хора забравен
	посрещаш ме ти, самота.

	С люлеещи звуци обгръща ме музика
	и уж е добра песента,
	ласкае ме тя, но това е илюзия.
	Реална си ти, самота.

	Безкрайна верига цитати и формули
	за всичко добро на света.
	Те други спасяват, на мене защо са ми,
	щом още си тук, самота.

	Желязна ръка бавно хваща сърцето ми,
	смразява ме, страшна е тя.
	Със злоба изричам най-тежките клетви.
	Присмей се поне, самота.

	Заспивам. Сънят ми е празен от чакане,
	без капка живот, без мечта,
	безличен, със хиляди други еднакъв.
	Защо не поспиш, самота?

	Будилников звън. Вече няма илюзия.
	С въздишка отхвърлям нощта,
	отново усмивката дневна нахлузвам.
	Почакай ме тук, самота.

	Почакай деня, в който порив на вятър
	ще блъсне пак тази врата
	и тук ще отекне смехът на приятел,
	по-силен от теб, самота.
P$
