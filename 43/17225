>
#	Лица

	__Гюрга Самодива__

	__Стилян__, млад овчар

	__Баба Петкана__, Стилянова майка

	__Бойко__, кехая на овчарите

	__Пенка__, съседско момиче

	__Стара жена__, __Вили-самовили__

N	Действието става по Ирин-Пирин планина.


>	Действие първо

N	Топла пролетна вечер полъхва през двата широко отворени прозореца, замрежени с дървени пречки, в стаята на бабини Петканини. През прозорците навън се виждат градините с разцъфтели дървеса, покривите на къщите и зад тях нататък няколко бърда, над които е клюмнало на заход слънцето. — Вътре в стаята е всичко постлано и разтребено както бива пред празник — утре е Гергьовден. Нагоре край прозорците по малкия миндер са наредени нови възглавници, до миндеря отстрана малко долапче, постлано с нова покривка, над долапчето иконостасът, само там кандилото още не е запалено. От другата страна камина, пепелта й в нея сметена, а по-нататък от камината на едната стена се открехват две врати — едната за в одаята, другата за чардака. Край прозорците до камината и иконостаса е разкрачен овчарски накит — две пиринчени паласки, силяхлък, пищови, каракулак-ятаган, рог за барут, чанта като мях и пр.
N	В стаята няма никого. Отвън в пролетната вечер селото е оживяло. Негде скърцат коля, негде се чува конски тропот, из кошари агнета протягат ясни гласове, а издалеч се донася гласът на хлопатари на стадата, които бавно се смичат към село. Момите също тръгват на извора, раздрънкват се менци, широко се отекват кръшни смехове, сам-там през плетища се провиква някоя: — „Мари ху, още ли не си се накитила!“ — „Чакайте, ей ме ида!“ — отговаря друга — и шум, и разговори от час на час навън все повече се подйемат.
N	От чардака влиза държелива __стара жена__, пременена, както е тръгнала за черква, след нея __Дойновица__, връз трийсет и пет години, препасана с жълта вълнена престилка и с черен ръчаник на глава, и __баба Петкана__ — едра, лична жена, с побеляла вече коса, както е работила по чепак и с вълнена престилка и изцапани от пръст ръце.

	__Баба Петкана__ — Заповядайте, сватя. Минете да седнете. Върви ти, Дойновице — ти по` знаеш! — Кани сватята. Аз току-що се връщам от бостаня — плевих — гледай как ви посрещам. — Чакай, да си умия бари ръцете.

N	__Баба Петкана__ се дръпва в одаята, __Старата жена__ сяда на миндеря, а __Дойновица__ срещу нея на стола.

	__Дойновица__ — Аз водя гостенката като у дома, стрино Петкано.
	__Старата жена__ — Който иди на гости срещу Гергьовден, като не го изпъдят, сватя Петкано…
	__Баба Петкана__ _(от одаята)_ — Ще се случи да доде веднъж сватята у дома и да ни свари неразтребено, ненаредено…
	__Дойновица__ — Други нека се одумват посемсега за тебе. Ний твойта скопост я знайме.
	__Баба Петкана__ _(умила ръце, хвърлила вълнена престилка, влиза в одаята с къса подшита салтамарка и изведнъж бърза да затваря прозорците)_ — Каня ви, пък не виждам на кой ред е всичко тук. Разтворено като в плевник! От отзарана разтребяме, подир някой час и черква ще чука — ний още не сме смогнали. _(Затваря и се повръща при гостенките да седне.)_ Добре дошла, сватя. Дойновице, и ти добре дошла.
	__Дойновица__ _(със Старата жена като се понадигат малко)_ — Добре намерила.
	__Старата жена__ — Дойдох да те видя, сватя Петкано. Сега като ти доведоха отмяна в къщи, падна ли ти сърце на място.
	__Баба Петкана__ — Добре си сторила. Откога не сте идвали у дома.
	__Старата жена__ — Припирах из пътя да не закъснея, пък то — пролетно слънце, излъга ми очите. Стигнах, още черква нечукала. Отбих се у Дойновичини, че й викам: завед име у святата Петкана. Както й хвалят по нас снахата — мало и голямо за Стиляновата булка разправя.
	__Дойновица__ — Да те заведа. — Тя Стиляновата булка за такива като нас няма твърде да размита, ами бари Стрина да видим.
	__Баба Петкана__ — А, как ще би! Чакайте, тя ай сега ще дойде.
	__Старата жена__ — Не я зная аз, ама щом надникнах от прага още и познах. Отличало. Подир всичко млада булка е тичала. Двора преметен, градинката разцъфнала — кравена китка, пък в трема онези ми ти тънки первази — останаха ми очите, ти казвам!
	__Баба Петкана__ _(с видимо усилие да потуля туй, що става в къщата й)_ — Отличало… Нали млада булка е за туй — да тича!
	__Дойновица__ _(дразниво)_ — Тича тя, ама май и срещу Гергьовден Стрина ни среща с изцапани ръце.
	__Старата жена__ — Не й дава на Сватята сърце да се стъписа, друга ръка да подкара къщата. Не я ли зная аз! Пък каквато беше се загрижила преди години. — Стилян ходи несретен и денем, и нощем, на никоя мерак не хвърля. Няма кой да поеме работата й, нито да умре, ще има кой да й склопи очите. Ей де през девет села в десето късмет излезе!
	__Дойновица__ — Свършили се бяха за Стиляна момите в наше село!
	__Старата жена__ — Моми и по вас, и по нас колкото щеш и дето посегнеше, нямаше да го върнат, ама надалеч му теглело сърцето, отдалеч си довел.
	__Дойновица__ — Доведе една от изгрев-слънце ли е — от заход: и той надали знае самичък портите й накъде са!
	__Старата жена__ — Няма да му съди някой на сърцето. — Нали, сватя Петкано?
	__Баба Петкана__ — Какво ще му съдя. Като я е харесал той. На мене снаха — на него жена.
	__Дойновица__ — Самичък да си беше отсъдил, че сега да не шушукат из махалата, и на Стрина да имаше кой да се отсрами на странини! Бог да го прости моя мъж, той тъй казваше: овчар не е загалил мома, сгодена да е била, пръстен да не повърне — да му пристане. На този свят по-напет и по-добър от овчаря няма!
	__Баба Петкана__ — Растат като фиданки сами в гората — ни зла дума ги трови, ни селски разправии жигосват и паметта, и сърцата им чисти.
	__Дойновица__ — Къде да се обърнеше Стилян — нямаше да му дадат момиче? Кога слезеше от Пирин онзи момък, стъкнал се, засмял се, като мома. Ама… ще зема сега и аз у тях да го коря — като от малък не му се изправяше врата!
	__Баба Петкана__ _(неловко)_ — Без баща расъл. Той пък тъй… Всички еднакви не са.
	__Дойновица__ — Още малешина беше! Да дреме през есенните нощи край огъня горе на къшлата и да варди овцете, когато овчарите са слезли на седенки. Пък той не овчари, кехаите с него не можеха да се мерят! Първите му пайове за гиздило ги даде. Подир каквото му се паднеше: половината ще донесе тука на Стрина, половината пак накит да донатъкмява. Я, гледай! _(Показва на разкачените по стената овчарски накити.)_ Каракулака му, пищова, рога, паласките — липсва ли нещо?
	__Старата жена__ — Ката година, кога слизаха за Петровден, като им писнеха кавалите през село, и аз излязвах да го видя. По-лани го спрях. — Да кажеш на майка си, му викам, или вода да ти свети, или за уроки да ти върже… Та малко и голямо като го заобиколило, като го зяпнало, да има колай с очи да го изпие!
	__Баба Петкана__ _(усмихната)_ — Тъй се родил. — Да си разчеше чембаса, да се запърши — по-личен от него да няма! Той ми каза — викала си му — ще го урочасат.
	__Дойновица__ — За уроки ли не му връзва Стрина и магии какви не му вшива в доламата, само да го откъсне от тези пирински юди. — Бог да го прости моя мъж, той тъй викаше: като излезе веднъж човек вън-света, прави го каквото щеше!
	__Баба Петкана__ _(пресича досадно Дойновица)_ — Което минало, какво ще го разправяме — ами забави се невястата, да я види Сватята!
	__Дойновица__ — Чакай, докато не е дошла, да ти кажа какво пак се разправяли Бойко и овчарите. — Няма людски помежду ни. — Помниш ли, Стрино, по Гергьовден ли беше или май чак по Илинден, по-лани, кога от девет момини градинки ходихме с тебе цвете за чемер да му берем?
	__Баба Петкана__ _(още по-досадно иска да я спре)_ — Нищо не помня, Дойчиновице. Остави ги тези сега!
	__Дойновица__ _(увлечена)_ — Чакай да ти кажа!
	__Старата жена__ — Оставя я. Нека каже.
	__Дойновица__ — Като се върнал горе на къшлата Стилян, ни той дигал очи да погледне самодивите, ни пък някоя смеяла да доближи до него. _(Към старата жена.)_ Беше му вшила в дрехите Стрина чемери и магии, беше му надумала. — Две нощи го обикаляли — ни той към тях, ни те към него. На третата, месеца му изгрял, като се показала над скалата там Гюрга, та му посочила стрък здравец. — Хвърлили се и двамата един към друг, прихваща го тя през кръста: от земя в небеса го дигала, от небеса на земя го спущала — цяла нощ! — Докато му се завило и свяст, и ум!
	__Старата жена__ — Тц, тц! Гледай. С един стрък.
	__Дойновица__ — Дрехите ми тежаха от билки и магии — още по душата ми тежеше, викал той подире на овчарите. По нея само махленски клюки и одумки бяха нашили. Ама горски здравец щом лъхна в гърди ми, и клюки, и разправии се разпиляха по вятъра. Че всичко било с гнили конци зашито.
	__Баба Петкана__ _(смръщена)_ — Ами-ами. Викал! Нямат овчарите друга работа, измислят, да му пущат приказки.
	__Дойновица__ — Истина ти казвам. Защо ще измислят!
	__Старата жена__ — Пък може, сватя Петкано. То здравец — миризлив, зиме и лете кръвен — разтурва и чемери, и магии.
	__Баба Петкана__ — Не знам. Какво са се дирили, как са се галили — тяхна работа.
	__Старата жена__ — Право-право. Тяхна работа. Мома ли момък ще залъже, момък ли мома — млади са за туй: да се галят, да се лъжат.
	__Дойновица__ — А бе то тъй! Ама… Бог да го прости моя мъж, той тъй викаше: защо да е тъй?
	__Старата жена__ — Нека те да си живеят и да се имат, нека тя да поеме работата на Сватята и да й се отсрами както подобава, че подир някой време да й сложи в полата едно попано унуче — ако даде господ и женско — да я подновят: хората пак да си приказват каквото щат.
	__Баба Петкана__ — И аз тъй съм рекла. Нека те да са добре. Мене да не ме гледат. Аз с едина крак съм вече в трапа. Пък ще ме подновят ли — не щат ли — там божа работа.
	__Дойновица__ — То отколе й е вече време да зема да й се дощява киселко, ама гледай я — нищо не личи! Аз, като я срещна, все ще се вторача в нея — лицето й си все тъй бяло и кръвено, изправила се, да не я знам, не мога рече — туй не е мома. Както си я доведе Стилян, тъй си е и досега.
	__Старата жена__ — То като му доде времето…

N	Измежду къщите нататък зачуква черковното клепало за вечерня. __Старата жена__ захваща да се кръсти.

	__Баба Петкана__ _(избръща очи към иконостаса и после излязва в одаята за огън)_ — У дома кандилото още не е запалено. Ще забравим и делник, и празник.
	__Дойновица__ _(намерила сгода, като няма стопанката)_ — Не си го запали ти сама, че те за кандилото ти ще мислят. Туй им е работата!
	__Баба Петкана__ _(носи в ръка малка горилка да пали кандилото)_ — Дали барем има масло? — То с нашия уред от Коледа на Великден вече ще отидем в черква, ами да ни дойде на ума кандилото си срещу празник да запалим.
	__Старата жена__ — Я си гледай работата. Туй да не достига и на тебе, и на снахата ти — че не сте се сетили за кандилото.
	__Баба Петкана__ _(като хвърля горилката в камината и се доближава пак да седне, замислено)_ — Знам ли — знам ли, Сватя. Подир тази къща съм тичала цял живот, млада вдовица останах и съм залягала, и съм се бъхтала, и зла дума не оставих да хвърлят връз нея досега. Пък сега — слушай Дойновица, — станали сме за приказ в устата на хората… Ех, тя мойта се свършила. Пак ще кажа: младите като се имат и като се сговарят…
	__Дойновица__ _(със злобна насмешка)_ — Те да се сговарят, стрино Петкано, и хората няма да ги приказват Бог да го прости моя мъж, той тъй викаше: то ако няма нищо, хората няма да си трият зъбите. — Ти видя ли ги онзи ден, като подкара агнетата Стилян? Тя му беше набрала цяла китки, пък той не се обърна да я погледне.
	__Баба Петкана__ _(мръщи се недоволна)_ — Че ти пък де ги видя?
	__Дойновица__ — През плета. Бяха си посрещнали нещо приказка… хем за твойте градински лехи дал не беше… _(Към Старата жена.)_ Стрина си ги садеше с лук и копър тези лехи, пък тя взе с цвете ги засея! — Подкара си агнетата, не я погледна!
	__Баба Петкана__ — Не ги знам. Аз помежду им не се бъркам. — То от съседи нищо не може да се укрие!
	__Дойновица__ — Как ще се укрият! Аз сучех масури у дома.

N	Разговора пресича __Гюрга Самодива__. Кръшна, стройна, препасала шарена престилка, в руси коси затъкнала два-три стръка горски цветя, тя влиза от чардака и носи няколко горски пролетни китки.

	__Старата жена__ _(радостно разперя ръце срещу нея)_ — Ей я — ей я! Да я гледат и съседи, и роднини, цяло село край дворите й нека се сбира: от кого ще я е грижа нея, да се крие!
	__Гюрга Самодива__ _(тръгнала към вратата на одаята, но щом съглежда гостенките и се спира)_ — Ха, от гости ли ще се крия! Аз не знаях, че сте били тук. Мене гости всякога са драги.
	__Баба Петкана__ — Сватята те чака тук. Дошла да те види.
	__Гюрга Самодива__ — Пастирите ми набрали от гората цветя, че с тях се забавих. — Да зема една паница от одаята да ги натопя — ай сега ще дода!
	__Старата жена__ — Ела-ела да те видя! И чичо ти Костадин днес пак ми поръча…
	__Гюрга Самодива__ _(бързо влиза в одаята)_ — Ай сега. Да ги натопя, да не повехнат.
	__Старата жена__ — Преди да тръгна, пак ме вика да ми каже: като слезеш, да се отбиеш при нашите. Стиляновата булка ще видиш, хубава ли е.
	__Баба Петкана__ — Добре за батя Костадина помена, исках да те питам, пък се заприказвахме. — Той как е?
	__Старата жена__ — Все тъй. Както го знаеш. Ни става, ни умира. Натегли се и сестра ми с него.
	__Баба Петкана__ — Като умря мъж ми: той да ни заоре нивата, той да ни докара дърва за огъня — пък от Благовец не съм ходила да го видя.
	__Дойновица__ _(към баба Петкана)_ — Че и на Стиляна, колко им дума ти! Ей цяла година вече: още не са отишли да го споходят. Бог да го прости моя мъж, като ме доведе, най-напред рече: хайде у чичови Костадинови да му целунем ръка.

N	__Гюрга Самодива__ се повръща при __гостенките__, натопила в пръстена купа китките си, които отива и слага на долапчето.

	__Старата жена__ — Таквази булка аз харесвам. Отворила лице, засмяла се, като я погледнеш и драго да ти стане!
	__Гюрга Самодива__ _(която се любува на китките си и все още не може да отдели очи от тях)_ — Ами тези? Те са сами усмивки! През всеки цвят пролет е отворила очи и се усмихва!
	__Старата жена__ — Какво пък толкоз на горско цвете да се радваш?
	__Гюрга Самодива__ — Погледнете ги само! И игликите, и гергьовчето, и теменужките — как са привели челца едно до друго!
	__Старата жена__ — Че какво да гледам? — Гороцвят! Цъфти и в полето, и в гората… Едно време, като пасяхме овцете, колко сме го брали по могилите да си вием венец.
	__Гюрга Самодива__ — Едно време ли?
	__Старата жена__ — Деца когато бяхме. Като ден венец виех на царица да се правя. И радвала му съм се! — … Дете на какво се не радва? — Сега вървя през моравата и не го виждам биля.
	__Гюрга Самодива__ — Аз искам като дете всякога да им се радвам; царица цял живот…
	__Старата жена__ — Не е на ръката ни, невясто. Не те пита. Като те налегнат грижи — и радост угасне, и сърце се сключи.
	__Гюрга Самодива__ _(учудена)_ — А-а, да ми угасне радостта, да ми се сключи сърцето? — Глуха и сляпа да тръгна по света!
	__Баба Петкана__ — Кога те надвият и тебе години като нас…
	__Гюрга Самодива__ _(гледа ги някак учудено)_ — Че има ли грижа световна и човешка мъка, радост над които да не е надвила? _(В това време забелязва запаленото в иконостаса кандило, духва го и после изведнъж бързо се дръпва към прозорците.)_ Ами туй какво е замижало сред бял ден из къщи! На кого ще свети? — Пък и прозорците затворени… Аз се чудя що ми се запуши душата, щом влязох!

N	__Жените__ неловко се споглеждат.

	__Дойновица__ — Тя Стрина затвори прозорците и си запали кандилото.
	__Старата жена__ — Ти пък отвори, като ти е запушено.

N	С отварянето на прозорците и шумът на оживялото във ведрата вечер село отново изпълва вътре. Вече слънцето е залязло зад бърдата и с леки багри обагрило две бели облачета, спрени над тях. Момите се връщат със смях и викове от извора, по края на насрещната стряха орляк врабци чуруликат, стадата блеят из село и всичко широко се отеква и слива в стройната вечерна песен на селото.

	__Гюрга Самодива__ _(присяда на прозореца, обляга лакът и се загледва навън)_ — Слънцето вече залязло зад бърдата. За сборуване, воля и задевки в село! Ний сме се сврели в къщи — и прозорците сме затворили…
	__Дойновица__ — Ами какво да правим!
	__Гюрга Самодива__ — Ей момите се прибират от извора… Вечерника гали цъфналите вейки. Пък и врабците, като че и те привършили къщна шетня — вижте ги, изскочили да срещнат стопаните горе на покрива чак! — Прозорец не — сърце си да отвориш тази вечер!
	__Дойновица__ — Слънце залязва и моми се смеят като ден. Коя е слободна да сгърне ръце на прозорците да ги гледа!
	__Гюрга Самодива__ — Как мало и голямо в село е тъй! Или в работа ще се впрегнат да се бъхтят, или ще седнат да дремят и да се прозяват.
	__Дойновица__ — Тъй сме се научили.
	__Гюрга Самодива__ — Я се спрете веднъж — вгледайте се, вслушайте се в хубостта, що трепти сама и нанавън… Миг хванете и познайте от ония златни багри на зарата — ей час тлеят на небето и до час ги вече няма…

N	__Жените__ в недоумение се спогледват. __Гюрга Самодива__ не чува конския тропот долу под прозорците.

	__Гласът на Бойко__ _(който спира коня си долу на пътя)_ — Гюрго Самодиво, покажи се да те видя! Чак от връх планина, от Самодивско хорище ида. Много здраве с кола ти нося от всички ти дружки самодиви.
	__Гюрга Самодива__ _(скоква и радостно през пречките на прозореца към Бойко)_ — Бряст ли, Бойко? За Гергьовден си дошъл да ни донесеш!
	__Бойко__ — Горе, чак от пусто горе тилилейско, от Стиляновата къшла, бряст съм за Гергьовден смъкнал — със зеленина живот и здраве в село да внеса, — на младост във всяка къща да лъхне! — Нека всичко стане да се зарадва.
	__Гюрга Самодива__ — Откак се е гора развила, всяко клонче като с ръка ми маха и вика нагоре.
	__Бойко__ — Счупи тез пръчки — оттука през прозореца на най-големия клон на тебе да дам. С него от свойта нова премяна гората поздрав ти праща.
	__Гюрга Самодива__ _(бързо се опитва да протегне ръка през пречките, после тръгва навън)_ — Чакай, тука пречки. — Клетка жива, както викаш. От чардака да го поема.

N	Всичкото време __жените__ мълчат и с любопитство гледат __Гюрга Самодива__. Когато тя излязва, те пак намярват сгода да се сприказват.

	__Дойновица__ _(като вперя широко отворени очи в баба Петкана. Миг мълчание и след туй с висок глас)_ Чудя се на тебе, Стрино — и на Стиляна още повече! Как търпите да гледате пред очите си и двама туй? — Овчар ли или кехая — кой отдето се покаже, на вашите порти увисва. С жените жена твойта снаха, с момите мома. Не мига пред никого!
	__Баба Петкана__ _(навожда засрамена мълчаливо глава)_.
	__Старата жена__ _(разсмяна, става да си върви, с нея стават Дойновица и баба Петкана)_ — Ще сваря аз попа и клисаря на вратата. Загледах се в Стиляновата булка, забравих, бях тръгнала за черква. _(На излязване не може да си удържи смеха и захваща да се киска с глас.)_ Много бях чувала да приказват за нея, ама не бях — ха-ха-ха, не бях я виждала…
	__Дойновица__ — Сега видя ли я?
	__Старата жена__ _(излязва и продължава да се смее)_ — Хай остани си със здраве, сватя Петкано! Видях я… видях…
	__Баба Петкана__ _(отива след тях да ги изпраща)_ — Таквази е нашата… Много здраве, Сватя.

N	__Трите жени__ излизат. Влиза пак __Гюрга Самодива__ с голям клон бряст в ръка, който отива и изправя в един кът.

	__Бойко__ _(от коня долу)_ — Гости ли си ще изпращаш, Гюрго Самодиво?
	__Гюрга Самодива__ _(изправя се пак до прозореца)_ — Мойте гости майка ще ги изпрати, почакай!
	__Бойко__ — Слушай тогава още! Докато петли пропяха нощес, дрямка ме не хвана да гледам твойте посестрими по златно ливаде китки да кичат и хора да кършат на воля.
	__Гюрга Самодива__ — Весели са веселби, Бойко — на кои всяка погнала с — жив смок златорога елена, бърза хоро да завие…
	__Бойко__ — Пяха и скачаха и всички тебе се чудиха: как си изтърпяла люта зима в чужда къща! Как си седнала огнище да вардиш…
	__Гюрга Самодива__ — Жалба ли са се спрели да жалят по мене мойте посестрими?… Те не знаят — дека ще да знаят! — не е една радост, само радостта по хора и седенки!…
	__Бойко__ — От връх планина, от теменужни рудини да слезеш и край едно людско огнище да се свреш!
	__Гюрга Самодива__ — Хе, и в людско огнище огън като си стъкнеш самичък, пак и той сърце ти ще стопли. Радостта аз в себе я нося, Бойко!…
	__Бойко__ — Ой, немой, Гюрго Самодиво, немой ми така приказва! Не мога аз в къщи млада невяста да затворя, себе да заробя край нея! С добра коня късмет ще гоня по света, най-подир в поле ако кости оставя, нека овчари конят ми доведат, жалба пред него майка по мене да стори… Всичко е вятър на този свят. Огнище угасва, ум променя, село забравя! — Едно сал, зиме и лете, все младо и весело — хорото на мегданя се вие! Ела утре в ливадето — цяло село ще излезе печено агне да яде — двама с тебе хоро да поведем!
	__Гюрга Самодива__ — Хайде, кой кого ще надиграе да видим!
	__Бойко__ — В зори като го залюшнем — до късни полунощи да се кърши! — Ди-и-и, коньо-вихрогоньо, шиник зоб в обори тебе чака тази вечер!

N	Чува се препускането на коня по пътя нататък. __Гюрга Самодива__ се смее подире му и няколко пъти махва весело с ръка през пречките. После отстъпва мълчаливо от прозореца, почва да разтребва из къщи и да тананика весел напев.
N	След малко влиза __Пенка__, десетина-дванайсет годишно момиче, иде, както е пасло овцете цял ден: с късо, малко поодърпано и изтрито сукманче, обуто в цървулки. Тя е пъргава и весела още като дете.

	__Пенка__ _(тича със заруменени бузи и още от чардака)_ — Како Гюрго! Тука ли си? — Батю Стилян още не си ли е дошъл?
	__Гюрга Самодива__ _(продължава да разтребва)_ — Няма го, Пенке. Трябва да си доде подир някой час.
	__Пенка__ — Ами кога ще си заколите агнето?
	__Гюрга Самодива__ — Вий заклахте ли вашето?
	__Пенка__ — И го одрахме биля! Кожата му утре на дяда попа ще дадем. Утре е Гергьовден. В зори ще доде баба да ни жили с коприва за здраве и да станем печено агне да ядем.
	__Гюрга Самодива__ _(която наполовина слуша, наполовин заета с работата си. Мъчи се да помести миндеря надолу към втория прозорец)_ — Сякаш са го заковали тук! Откак са къща направили, нищо не е мръдвало от мястото си. Не им омръзва да гледат цял живот все едно и също! _(Нарежда възглавниците и Пенка се доближава да й помага.)_ Тебе, Пенке, като те омъжат, в която къща те введе мъж ти, изведнъж нов уред в нея да гудиш. Твой уред. Людска уредба като оставиш, по чужди ум ще те накарат да тръгнеш.
	__Пенка__ — А-а, мене най ми е хубава колибата в подгорье. И тази пролет се събрахме пастирите, заградихме си под гората една колиба, щом завали дъжд и се подсланяме под сушина… Покрихме я с бряст и папрат — капка дъжд не капва вътре!
	__Гюрга Самодива__ — Тази е пък от всички къщи най-хубава, че няма там от людско огнище в твойто огън да донесат да ти запалят.
	__Пенка__ — Ела да те заведа, да я видиш. Като заръмоли дъжда, като зашепнат листите отгоре — _(Дигнала пръст да показва нагоре и изведнъж забелязва изправения в къта клон и се впуща към него.)_ Яли, какъв голям клон бряст сте си изправили! Батю Бойко кехаята ли ви го донесе? Аз бях тръгнала да му искам, пък отбих се по-напред при тебе.
	__Гюрга Самодива__ — Хубав ли е? Иди му кажи и на тебе да даде такъвзи, кичест. Той цял товар донесе. — Пък като наберете цвете, да ми донесете — чу ли?

N	По пътя край къщи се зачува блей на агнета.

	__Пенка__ _(надникна през прозореца)_ — Ще ти донеса. — Како Гюрго! Како Гюрко! Бай Стилян си иде! Иде си! Виж.
	__Гюрга Самодива__ _(надниква през прозореца и се дръпва)_ — Чакай-чакай! Иде ли си? Аз ще го науча да се сърди и мръщи. _(Като дига изправения клон.)_ Ти не му казвай нищо. Чакай?
	__Пенка__ _(тичешком излиза)_ — Ще го уплашиш с клона ли? Няма да му казвам.

N	Зачуват се по чардака стъпки. __Гюрга Самодива__ се изправя дяволито с клона между двете врати и чака. Вратите откъм чардака се отварят и __баба Петкана__ наднича, като да търси някого.

	__Гюрга Самодива__ _(без да съгледа кой е)_ — Да те тупна ли? А? — Сърдиш ли се още?
	__Баба Петкана__ _(сдържано)_ — Какво си дигнала тази вършина, невясто? Мене ли из къщи ще гониш?
	__Гюрга Самодива__ _(щом съглежда свекърва си, оставя бряста на мястото му и навожда глава)_ — Аз мислех Стилян…
	__Баба Петкана__ _(влиза, изправя се сред къщи и без да я слуша, сдържано)_ — Нали аслъ само туй остана! Дигни една вършина, отвори вратата, пък ме погни из къщи…
	__Гюрга Самодива__ _(с почервеняло лице, хапе устни, не смее да отвърне на свекърва си и само поглежда към вратата на одаята…)_ — Аз не те видях…
	__Баба Петкана__ _(щом пак почва, Гюрга Самодива излеком се измъква в одаята. По-строго полу на себе си, полу към одаята)_ — Белки ще стане някой за мене да се застъпи — син ми си е подвил врата, не смее гък срещу тебе да каже! — Можеш и с вършина да ме погнеш. _(Замислено, с въздишка.)_ Тъй ще си отиде тя мойта! Мъж ми, като ме доведе в тази къща, най-напред в одаите до брашнянката влязох, оттам и за онзи свят ще ме изпроводите. Младините си там не видях и старините си май пак там да доживея.

N	От чардака влиза, в своя овчарски накит, вакъл млад мъж. __Стилян__. Разрошил над рамена дълъг къдрав чембас, плъстен калпак сложил, чак над тила си отгоре, наметнал бяла, обшита с червен гайтан долама, под доламата забун, през който са извадени белите широки ръкави на ризата, по краищата също обшити с разни пъстрила. Шалварите му са без крачоли и обшити с цял топ черен гайтан, белите му калцуни с капаци и обшити също с гайтан, а папуците му обточени отпред по ръбовете с червена мешина. През кръст завил широк ален пояс, в ръка носи дълга пушка.

	__Стилян__ _(влиза морен)_ — Гюрга няма ли я тука?
	__Баба Петкана__ — Излезе. _(След малко, сдържано.)_ Слушай, Стиляне!
	__Стилян__ _(смръщен)_ — Какво — има ли нещо пак?
	__Баба Петкана__ — Слушай. Искам веднъж да си поприказваме с тебе.
	__Стилян__ _(сяда на миндеря)_ — Е, думай. То у дома приказките не се свършват.
	__Баба Петкана__ — По-добре ний да приказваме у дома, отколкото да ни одумват по махалата. — Стана ни къщата за смях пред хората. В очите ми ай тъй с глас захванаха да се смеят!…
	__Стилян__ — Кои хора? За какво се смеят?
	__Баба Петкана__ — Ачи за какво! — Ти като се дърпаш настрана, не надникваш в тази къща — всяко нещо и всекиго на мястото му да гудиш! _(Погледва към вратата на одаята, като че иска да я чуй и Гюрга Самодива.)_ Оставил си една жена, завила си сама юларя: ни от дума зема, ни иска от някого да знае.
	__Стилян__ _(сопнато)_ — Аз ще си взема един път главата, няма да ме видите вече! И днес, като продадох агнетата, щях право горе на къшлата да отида. Додея ми вече само разправии да слушам и да разправям. — Малко ли на тръгване разправях!
	__Баба Петкана__ — Ти разправя, ама кой те чу?
	__Стилян__ — Е, какво да правя, като не ме слушате и двама?
	__Баба Петкана__ — Както беше наредила балучките си, дето бяха й ги донесли пастирите, тъй си ги и засади до едно.
	__Стилян__ — Да ги сади. Остави я!
	__Баба Петкана__ — Как да я оставя? Аз по онези лехи си садя лук и меродия — да е наръки всяко нещо, кога готвя, пък тя с горски треви и буренаци ги изхаби. И Дойновица ни видяла от тях през плета, разправя ми го и с глас се смей.
	__Стилян__ — Като се смей, чудо голямо! От Дойновица ще ме е грижа. Да седна за нея да си тровя кръвта и да разправям!
	__Баба Петкана__ _(като сниша глас да не я чуе Гюрга Самодива в одаята и се доближава до Стиляна)_ — Не е, бре Стиляне, не е, бре синко. За Дойновица кой ти приказва. — Ама видяла ни разправията, видяла те и тебе като си изкарал агнетата сърдит — защо да ходи да ни разнася из село?
	__Стилян__ — Какво ще те разнася?
	__Баба Петкана__ — На, пред мене напред да я чуеш, като си отвори устата… Беше се отбила Сватята — чичо ти Костадин й казал да мине да ни види, — тя като захвана! Потънах в земята пред людската жена…
	__Стилян__ — Аз защо ще отида да се скрия пак в гората! Там ни клюка дохожда, нито пък разправии да разправям.
	__Баба Петкана__ — Едвам свърши Дойновица, влезе невястата. Уж да позаглади одумките й. Пък тя! — Туй кандило какво е засмърдяло? — пфу, духна го; прозорците защо съм затворила? — дан, отвори ги. Хай, след туй пък Бойко кехаята си спря коня под прозореца — и с него: ха-ха-хи-хи. _(Натъртено.)_ Какво си е помислила Сватята и какво на чича ти Костадина ще разправя, като се върне — смятай! Аз не знам.
	__Стилян__ — Остави, майко, Гюрга да прави каквото си иска и ти сама си карай както знаеш — Да ви миряса главата в къщи веднъж! Стига толкоз. Какво щяла да мисли еди-коя си и какво ще разправя Дойновица — не искам никого да знам. Никой не ми е в къщи кехая.
	__Баба Петкана__ — Не е за кехая. — Хора сме и нали между хора живеем. С какви очи ще погледнеш подире чича си Костадина — дето ти е брал грижата като баща от малък?
	__Стилян__ _(досадно)_ — Хай, сега пък за чича Костадина!
	__Баба Петкана__ — Не отидохме барим да му целунете ръка веднъж, толкоз пъти ти казах. Че и мене вече ме е срам да отида да го видя — все за вас да ме току пита болния човек!
	__Стилян__ — Ти като че на пръсти си ги навила днес. Ще влезя и от прага да ме подбереш с тях. Лехата, прозорците, че кандилото ти — не ти стигнаха те, — отгоре и чичо Костадин доде пак!
	__Баба Петкана__ _(обидно)_ — Като е тъй — добре! Нали ти тежи да ме слушаш и викнеш на жена си! _(Дръпва се и излязва през вратите на чардака.)_

N	__Стилян__ морен и мрачен, опрял ръце върху сложената на коленете му пушка, стои мълчаливо приседнал на миндеря. През вратата на одаята показва руса глава __Гюрга Самодива__ и дяволито го поглежда.

	__Гюрга Самодива__ _(през прага още)_ — Я ме погледни! Не ти ли премина?
	__Стилян__ — Къде се криеш из къщи?
	__Гюрга Самодива__ — Чакам да ти премине сръднята — няма ли да ми обърнеш гръб като онзи ден?
	__Стилян__ — Дотегнаха ми на душата сръдни и разправии.
	__Гюрга Самодива__ _(влиза в стаята, притваря вратите на одаята и обляга гръб върху тях)_ — Аз си обрах цветето в градината, най-кръвеното и миризливо цвете, китки да му вия и наричам цял ден, пък той да си изкара агнетата и да не ме погледне!…
	__Стилян__ — Остави сега. Ела, седни тука.
	__Гюрга Самодива__ — Свъсил вежди, сбръчкал чело — е, помрачня наоколо, ще прогърми, рекох.
	__Стилян__ _(мъчи се с малко по-строг тон)_ — Други път да слушаш, кога ти приказват. Да не ме караш да се сърдя!
	__Гюрга Самодива__ _(като се завъртява весело сред къщи и изведнъж се хвърля към него и го гали!)_ — Ой-ой, хем още като че не му е преминало на моя овчар!
	__Стилян__ _(меко)_ — Карате ме понякога отвън кожата си да излязвам!
	__Гюрга Самодива__ _(отстъпва малко и го изглежда дяволито отстрана)_ — Де, един път да те видя да излезеш пък от кожата си навън! Не да се свиваш все в нея.
	__Стилян__ — Затуй ли не искаш да ме знаеш за нищо?… Аз ще си запаша силяха пак, малко ме държи! Ще си изляза с овцете в гората и ще си бъда какъвто съм си бил.
	__Гюрга Самодива__ _(доближава се по-скоро до овчаря и почва ту чембаса му да закача, ту да се гали около него)_ — Немой, овчарьо, немой! За пусто горье при мене жалиш!
	__Стилян__ — Като смъкна на Бистрица стадото на водопой, един път като мине през чубрични и здравични рудини — цяла гора с ведър мирис ще размирише! Там съм аз порасъл и нататък ми тегли сърце!
	__Гюрга Самодива__ — Росно цвете съм ти разсадила днес! Навред пред къщи. Минзухари като разцъфнат догодина. Из тревата ще изпъстрят звънчета! Най-напред звънливият смях на пролетта в нашия двор ще се чуй.
	__Стилян__ — В двора и из тревата сади каквото искаш. Няма защо да ходиш по лехите, дето майка ми си сади лук и меродия…
	__Гюрга Самодива__ — Нали за тебе! На гороцвет пред къщи да лъхти. Като пред къшлата! С мирисът си духът ти да разведрят.
	__Стилян__ — Да се сърдите и да се карате с майка ми.
	__Гюрга Самодива__ — Аз не се карам! Ни майка зла приказка ми е казала, ти като я видя иде към нас — развика се самичък!
	__Стилян__ — Пред майка си аз не мога да оставя думата ми на две да стане. Аз съм мъж в тази къща най-подир! Няма да се стъписам, за смях пред очите й да стана… Проумей ме веднъж. Да рече майка ми — уж и той си довел жена…
	__Гюрга Самодива__ _(учудена, като че не може да го проумей)_ — Мъжова сила пред майка да покажеш! Тъй ли било тук по вас?… Пред майка да се не посрамиш… Викаш да ме плашиш.
	__Стилян__ — Между мен и теб то друго. Не разбираш ли? Кога сме двама — колкото искаш…
	__Гюрга Самодива__ — Скоро ти се теб умаря сърце от милувки и от смях.
	__Стилян__ — Е, не е то цял живот в смях и милуване само…
	__Гюрга Самодива__ _(махва с ръка)_ — Живот ли е живота без смях и милувка! Един по друг да не жадуваме, да се радваме един на друг.
	__Стилян__ — За всичко с време и всяко нещо на мястото си. Остави. Седни тук.
	__Гюрга Самодива__ _(продължава да си играе)_ — Време за милуване ката час! Всяко място, дето се двама срещнем!
	__Стилян__ _(морен, сили се да не се прозине)_ — Стани като мене в тъмни зори и цял ден на пазаря все да продаваш агнета…
	__Гюрга Самодива__ — Кръст от работа у теб се не прекърша! На Гюрга Самодива ти надви, овчарьо мой! От връх пирински хорища си я смъкнал — да те гали и милува!
	__Стилян__ _(като оставя пушка настрана и сяга да прехване Гюрга Самодива, която се дръпва дяволито)_ — В галене и грижи край къщи и младост повяхва, и сила мъжка омеква.
	__Гюрга Самодива__ — Ами с мотика в земята ли? — По ти е драго да закопайш сила и младост — или в галене и милувки с мене?
	__Стилян__ — Колко работа още до вечеря ме чака!
	__Гюрга Самодива__ — Утре е весел празник — почакай… Сега ще се покаже вечерница, ще глъхнат шетни и разговори. Час млади да се галят и милуват. _(Прихваща го за главата и почва да си играе с къдриците на чембаса му.)_ Със сини очи да те стрелям, с тънки пръсти чембаса ти да реша!…
	__Стилян__ — Остави. Няма да има с какво да срещнем празника — уж овчарски ден за курбани е утре.
	__Гюрга Самодива__ _(хваща го за ръка и го тегли да стане)_ — Хайде тогази! Бялото агне курбан на мене да го сториш.
	__Стилян__ _(неловко и като че не му се става)_ — Бялото агне — то отиде най-напред отзарана.
	__Гюрга Самодива__ _(отстъпва учудено от него)_ — Бялото агне, дето му бях вързала клонче на врата?
	__Стилян__ — На попа го продадох!
	__Гюрга Самодива__ _(дърпа се)_ — Нали аз го бях отделила за нас!
	__Стилян__ — Ний ги храним, няма да сегнем да отберем най-хубавото. — То все ще остане и ний едно да си заколим.
	__Гюрга Самодива__ — Най-хубавите хората, пък ний — метиля!
	__Стилян__ _(става, увърта се около нея и като че я моли)_ — Ама недей става сега такваз!
	__Гюрга Самодива__ — Затуй ги багним и им се радваме цяла зима.
	__Стилян__ — Багним ги и им се радваме, защото ни е стока. Кой стопанин не се радва…
	__Гюрга Самодива__ _(върви из къщи и недоволна)_ — Радвай и отгледвай за хората. — Най-хубавото!…
	__Стилян__ — Ти как си мислиш! — Ела да питаме когото щеш.
	__Гюрга Самодива__ — Не ми трябва мене нищо да мисля — ни да питам някого!
	__Стилян__ — Хм, гледай сега. Когато бях горе на Пирин и аз тъй държах.
	__Гюрга Самодива__ — Пък като слезе тука, обърна ти се и сърце, и ум!
	__Стилян__ _(доближава се най-сетне до нея, хваща я за ръката и почва да я тегли да се върнат на миндеря)_ — Слушай, Гюрго. Ти не знаеш. И мен ми е додеял този ред, ама — ела да ти кажа. То не е тука както ний с тебе си знаем. Хе, по хорищата там на воля…
	__Гюрга Самодива__ _(сякаш без сърце се влачи подире му)_ — И тука, и там — каквото ще да бъде — навред искам да си бъда аз, каквато съм си!
	__Стилян__ _(сяда пак на мястото си и слага Гюрга Самодива на коляно)_ — Кога момък несвършен съм бил, мене са познавали и в пригорье, и в подолье, чак в поле широко… Кехая ли или овчарин, кой с мене е излязвал мегдан да дели!
	__Гюрга Самодива__ _(безучастна към ласките му)_ — Пък сега, задгърбиха те всички. Бойко яхнал коня днес — да видиш — зеленина и младост от планината носи.
	__Стилян__ — Бойко ли пред мене сила и воля ще показва!… Нека си яха коня, денем и нощем ветрове да гони. Ако не съм се на коне наяхал, ако не съм се на ветри нагонил… Сит съм вече и на слава, и на приказки из село. _(По-страстно я привлича към себе си, но тя стои още равнодушна.)_ Като имам теб при себе, ой Гюрго, що ми е пред други да се показвам, що ми е друго да мисля?
	__Гюрга Самодива__ — Да беше мислил за мене и мойта радост, нямаше да…
	__Стилян__ — Само не мръщи си бяло лице, не сбирай вежди — недей да ми потъмнява света наоколо…

N	През открехнатите врати на чардака се показва __баба Петкана__. __Стилян__ и __Гюрга Самодива__ я не виждат. Баба Петкана застава на прага, кръстосва на гърди ръце и вперя строг поглед в младите.

	__Гюрга Самодива__ _(току-що почва отново да се отдава на милувките му)_ — Галене и милувки, сега да ме залъгваш с тях…
	__Баба Петкана__ _(раздразнена, пресича Гюрга Самодива, влиза, но се мъчи да говори сдържано)_ — Задето ми направи туй лице пред Сватята и пред Дойновица! _(Към Стиляна.)_ Зел си я на коляно, Стиляне — затуй ли да я милваш?

N	Изведнъж __Гюрга Самодива__ скача от коляното на мъжа си, завърта се край прозорците, като че търси да си намери работа, и после се изправя настрана до долапчето. __Стилян__ отместя сложената до него пушка и сякаш се мъчи да седне още по-удобно на миндеря.

	__Стилян__ _(не забелязва гнева на майка си и като че не недочул думите й — да обърне разговора на друга страна, малко неловко)_ — А-а… Бях се уморил из пътя…
	__Баба Петкана__ — В къщата ми, пред очите ми! — Аз ризата си от врата раздрах да ти плача от нея!
	__Стилян__ _(вперя очи в баба Петкана)_ — Ама ти? — Ще се караш ли?
	__Баба Петкана__ _(продължава още по-раздразнена)_ — Кажи ми! Аз човек ли съм в тази къща? Майка ли съм? — На главата ми ли ще я качиш, че като шарено перо си я загалил?
	__Стилян__ _(надига се от мястото си и без да отделя очи от майка си)_ — Кой мъж не гали невястата си! Какво си се запънала? Що ти е тебе, ний като се галим?
	__Баба Петкана__ — Тя за нищо не иска да ме знай, пък милувки и галене!
	__Гюрга Самодива__ _(която се е облегнала на долапчето, изправила едина си крак, играе си и гледа шития си чехъл. Усмихната погледва мъжа си и малко настрана, сякаш учудена)_ — Ха, то и на милувки да не завиждат тук!
	__Стилян__ _(поджегнат и от думите на невястата си, към баба Петкана сърдито)_ — Не е твоя работа — да се вмесваш ти!
	__Баба Петкана__ _(поглежда към Гюрга Самодива и цяла трепереща от завист, продължава към Стиляна)_ — Чуваш ли я! И пред тебе — на смях да ме зема! — Завиждала съм? — Аз ли завиждам?… Дето съм те родила и отгледала — да доведеш една людска, тя да заповядва в къщата! В мойта къща да се разполагат людските хора, пък аз…

N	__Гюрга Самодива__ погледва изпод вежди мъжа си и мълчаливо се усмихва отстрана.

	__Стилян__ _(все повече му се набира гняв на душата, навожда мрачно глава и сърдито)_ — Причерня ми пред очите! Не ща вече ни тебе, ни къщата ти!
	__Баба Петкана__ _(още по-гневно се хвърля към Стиляна)_ — Като ти е причерняло, като не можеш да ме гледаш — аз никого не вържа в тази къща! Прав ти пътя — върви, където искаш!
	__Стилян__ _(виква гневно)_ — Тебе устата ти приказват, ушите ти не слушат! — Не ме карай!…
	__Баба Петкана__ — С вик ли ще ме плашиш! Аз зная какво приказвам! — Мене ми преля вече от тези… Няма само аз да преглъщам всичко…
	__Стилян__ _(не може вече да се владее)_ — Ти ще си затвориш ли устата, ще млъкнеш или?…
	__Баба Петкана__ _(упорито застанала насреща му)_ — Няма да ги затворя! Мене баща ти ме е довел в тази къща. Той не ми е виквал…
	__Стилян__ _(настръхнал)_ — Млъквай, ти казвам!
	__Баба Петкана__ _(без да се спира)_ — Ти пред нея… за нея — в мойта къща ще ми затъкваш устата!
	__Стилян__ _(забравил се от яд, пристъпва към баба Петкана и дигва към нея ръка.)_ — Не ме карай да побеснявам!
	__Гюрга Самодива__ _(изненадана, с широко отворени очи, хвърля се към Стиляна и го хваща за ръката)_ — Стиляне? — На майка си!

N	__Баба Петкана__ стои като втрещена на мястото си и после миг писва с глас.


>	Действие второ

N	Ирин-Пирин планина — овчарска колиба, от която се слушат надолу към Самодивското хорище падала, обрасли в пъстри миризливи цветя. От една страна на хорището високи почернели скали, между тях пролом, през който се синее в далнини ведро небе и през пролома малка пътека към извора Жива вода, що се разлива под скалите. От другата страна гора; стволести дървеса, обрасли с мъх и самодивски коси, се разперили грани.
N	После зноен летен ден мудно се отеква проточеният блей и хлопот от звънци на стадото, което бавно се прибира зад рида. Над рида из вечерния здрач се подйема блед месец и леките му багри пробягват над водите на извора. __Няколко самодиви__, изкъпали снаги, облекли бели ризи, решат и плетат дългите си коси край извора на брега. __Други__ седнали върху жилави клоне се люлеят; а две още по-чевръсти, набрали цветя, лихом се втурнали по падалата надолу.

	__Първа Самодива__ _(тичешком още)_ — Що ми е мило, най-мило, сестро, китки да кича!
	__Втора Самодива__ — Зарумени ли се месечко и дебом задебне звездни седенки, ний тръгваме низ злачни ливади.
	__Първа Самодива__ — Чия момина градинка има толкоз миризливи цветя! Да ги вплета само в свилена коса — овчар или хайдутин погледна, три годин болен ще легне.
	__Трета Самодива__ _(провиква се от един клон, както се люлее)_ — Пак ли пъстри цветя — не набрахте се вече, не ви додея.
	__Първа Самодива__ — Росна роса разкравила едностръка тинтява, чемерика, божури, лалета — каквито щеш! Ела и ти бери.
	__Трета Самодива__ — Ката вечер все венец вия. — Сито ми е сърце на всичко!
	__Втора Самодива__ _(хвърля китката си)_ — Нека по Неврокопски пазари моми се труфят с бабки и менгуши! Наши треперушки модри теменужки, наши ремъци — бръшлян, трендафил.
	__Първа Самодива__ — Всичко приляга на самодивска хубост. Да бере всяка какво й най-допада!
	__Трета Самодива__ _(Скача от клона и припва към втората да я хване за ръка)_ — Мощне ми са мили, сестро, модри теменужки! Ела, от тях двете венче ще си свием тази вечер.
	__Втора Самодива__ _(хванати за ръце с другата берат теменужки)_ — Венче от теменужки само — край бяло чело да се завият едва да личи в коси ни.
	__Трета Самодива__ — Стига. Що ти са повече! Със стрък здравец Гюрга най-личен овчар примами, оброк да се хване с нея.
	__Първа Самодива__ — Памет загуби, клетника, сякаш татул да бе ял. Ни чемери, ни магии го хванаха — само тя на оброка не изтрая.
	__Трета Самодива__ — Оброк от клетва по-страшен! Ако я надсвири, булка на коляно да му падне — ако го надиграй, вакли му очи да изпие! Наду меден кавал: три дни и три нощи — рудо му стадо из дебри се прокуди, под Гюрга злачен стрък не остана.
	__Втора Самодива__ — Пък сега гледай! Обвесил врат по цял ден, сякаш гроба по земята си търси.
	__Трета Самодива__ — И като вечер, щом завърне стадо край къшлата, облегне гръб на буката и надуе кавала. Сила и младост изсвирил през него, иска и поплака си пак през него да изкара!
	__Първа Самодива__ — Какво се тази вечер забави? Не го е чут. Я, разшетаха се сенки околовръст, копраля е вече месец над вършини и откога звънци преплитат гласове оттатък!

N	Тихо зад рида се подйема тъжовният напев на кавала, препълнен със звъна от стадото.

	__Втора Самодива__ _(ослушва се)_ — С-с-с-т! Ето! Зареди пак

N	__Самодивите__ се заслушват в кавала. След малко мълчание.

	__Първа Самодива__ — Ой, махни-махни, сестро мила. Не е туй песен — жива жалба подйема пак овчаря. Елате при извора, цветя да натопим. Ето наши посестрими, изкъпали кръшни рамни снаги, доплитат коси… _(Повежда ги към извора.)_
	__Четвърта Самодива__ _(с тия до нея, като им струва място)_ — Натопете цветя, сестрици. Дълга пътя от Добруджа сме бъхтали и двете, морни снаги в извор да изкъпем.
	__Първа Самодива__ _(натопява с другите цветята си, сядат всички край извора и почват да вият венци)_ — Пристегнете ризи златокрайки — завийте венци, че горе вече закършат със сури елени нашите посестрими. Жив смок шиба — елен не чака!

N	Сплели вече коси, __едните самодиви__ се защурват нагоре по хорището и из гората, а други остават да плетат венци. В същото време песента на кавала наяква и все по-широко оглася с тъжния си напев.

	__Втора Самодива__ _(унесена в кавала)_ — Дума по дума несретна орис нарежда.
	__Трета Самодива__ — Слушайте да го слушаме Марварска песен — на песен на радост и воля. Сал жалби в таз земя в песни припяват.
	__Първа Самодива__ — Турци ил яничери, угри ли ил татари кръстом я не изрътиха с гробища! От тиха бяла Дунава, пряко Балкана, равни Румански полета, че до килиите на черника в Атон — всички все тая песен пеят.
	__Втора Самодива__ — Своя песен свири овчаря. Слушай. Своя жалба разправя. Из сърце му право извира.
	__Трета Самодива__ _(заслушана заедно с другите в песента, след малко мълчание)_ — И тия звънци и тюмбеллеци. На неврокопски звънчар ходил да ги поръча, самичък сребро му занесъл: от сребно да ги излее. — Дума по дума от кавала поемат, един я на друг предават — песен на жалба далеч отпяват.
	__Втора Самодива__ — Дума ще и до Гюрга занесат — може да бленува, клетника! — Да чуе, що му е наболяло на сърце за нея.
	__Първа Самодива__ — Гюрга в горен пруст е прибрала свекърва още в залез-слънце… Ако доземе някой от песента му: — само моми и момци по седенки. Като рано осланени цветя ще наведат глави от нея; ще прокълнат и младост, и венчило.

N	Кавалът оттатък дигва глас; __самодивите__ пак се смълчават и отведнъж — писва, прекършва песента, та всички, като са насядали край извора, трепват.

	__Втора Самодива__ _(сепната)_ — Как прекърши песен изведнъж!
	__Трета Самодива__ _(плахо)_ — Душа след песента из кавал излезе!
	__Втора Самодива__ — Млъкна всичко. Само тюмбеллеците се обаждат изпод земя, сякаш в село на умряло клепат.
	__Първа Самодива__ — Той и тъй ни жив — ни мъртъв се влачи след стадото. — Ний ли грижа ще берем по людски несрети!
	__Втора Самодива__ _(като се подйема)_ — Ще ида: душа му на устни да сваря — с чемерни билки болест да прокудя.
	__Първа Самодива__ — Не е болест. — Остави го, сестро. Стадо е станал в кошари да притвори. В залиси и грижи — всички са таквизи — и радост хабят, и тъги забравят. _(Към трета Самодива.)_ Ти, сестро, изви вече венец — хубост една!
	__Трета Самодива__ _(която слага венче теменужки над чело)_ — Такъвзи исках — сама да го не сещам в руса коса… _(Към втора Самодива, която, хванала два стръка в ръце, се е унесла в мисълта си и спряла да плете.)_ Дай и твоя да довием, сестрице — злакове вече между пръсти, ще ти повехнат, ти все овчаря вайкаш и мислиш.

N	__Втора Самодива__ въздъхва тихо, навожда глава и пак захваща да вие венеца си мълчаливо.

	__Първа Самодива__ _(след малко)_ — Кое младо на радост не се е нарадвало, невяста след година кому не додейва! — По сбори и панаири, по друмье и раздрумье, цял живот кярове по гурбет гонят, а невяста крее край свекър и свекърва и из ден в ден чака да се върне… Чака и гълта сама сълзи — някак жалба й други да не догади… Кога чак коса забелей и млада сила изцеди, ще отседне от коня и ще захлопа на порти той — със злато тежки кемери донесъл, тепърва живот да живей, на чест да се радва…
	__Трета Самодива__ — Дали и Гюрга вече си е отзела от Пирин, от хора нощем тъдява. Свряла се е като мърварка в село: ни очи смее да дигне, ни свекърва да прекърши воля.
	__Първа Самодива__ — Самодива само китки кичи и хора вий, поврага жалби и несрети, поврага залис и грижи! Ще си похабим радост за хоро тази вечер. — Отскубнете му два стръка кошута, венец по-здраво да вържа, че люшне ли се веднъж хорото — хоро не оставям накити да прибирам по коси!
	__Трета Самодива__ _(като отскубва няколко стръка от обраслата брега кошута)_ — Островърха кошута извор Жива вода обрастя — На.

N	В това време на пътеката през пролома се явява, наметнал долама, __Стилян__, държи дълга гега в ръце. Той върви с наведена глава и без да погледне някого, иска да замине по падалата нагоре.

	__Първа Самодива__ _(сегнала да земе стърковете кошута, щом забелязва овчаря, провиква се от мястото си)_ — Овчарьо, ти ли си оборил глава?
	__Втора Самодива__ — Като сянка се мярка и отминава.
	__Стилян__ _(едва се извръща и като че пак иска да отмине)_ — Прибирам се на къшлата. И вятъра в гората утихна. Време е.
	__Трета Самодива__ — Не се спираш, ни продумваш. — Само песента ти слушаме зад рида.
	__Стилян__ _(отчужден от тях, не може да се сприказва)_ — При кого да се спра?… Сам свиря, сам си паса стадото.
	__Първа Самодива__ — Забрави ни. — Забрави, що хора по нашите хорища си въртял с меден кавал, докато от хоро ни най-мила дружка откъсна!
	__Стилян__ _(повръща се, пристъпва към самодивите няколко крачки и несетно завързва разговор)_ — Като възвие ума на човека въз друга страна — и него ще забравят, и той забравя… Ката вечер аз оттатък свиря и вий китки кичите отсам, пък ни аз вас чувам, ни вий мене.
	__Втора Самодива__ — Всички бяхме напред дъх притаили да те слушаме! Дума по дума как нареждаше кавала ти аз слушах.
	__Стилян__ — И да сте слушали… Ех, не са вече ония песни, що съм свирил в потайна доба из тези пусти тилилейски усои!
	__Втора Самодива__ — Кога прекърши песен изведнъж, като лист сърце ми трепна…
	__Стилян__ — Прекърших… уморих се вече блянове да бленувам и песни да пея самичък. В песен блянове да препявам… Днес пак бях запладнил стадо край дъба, под дъба седнах да отпочина. Заспал съм и засънувал — Гюрга ми иде да ме споходи — и жълъд падна да ме събуди! Не навял се пусти беломорец… Цял ден в ума си сън приповтарях, в късна вечер рекох с кавала и в песен да го препея… Ала ми вече додея! И станах оттатък, от Бистрица, пак надолу към село да погледна… Не се мярва сянка отнейде!… Ясен месец грее като слънце, стихнало е дол и бърдо в далнини, ама де ще по туй време друмник из друма!…
	__Втора Самодива__ — Сън ще скоро наяве да стане, овчарьо — не викай!
	__Първа Самодива__ — Земи пак кавал само, ела на хоро ни засвири!
	__Трета Самодива__ — Сън и по-мил отново наяве ще видиш — кога с Гюрга оброк си струвал и очи като извори самичък си й обричал да изпие.
	__Стилян__ — Де оброк тя да бе спечелила тогава! Сляп да тръгна по света — само тя пред мене да стои. Да я гледам както хоро повежда и мене с поглед прострелва! Камо тъй да бях ослепял, сал нея да гледам, с кавал песен за нея да пея… Сега в самост по цял ден затварям очи — веднъж да я хвана само, да я видя — както аз я знам — и не мога! _(Махва отчаяно ръка и отминава нагоре по падалата към колибата си.)_ Не мога вече и песента й засвири…

N	Мълчаливо __самодивите__ го изпращат с погледи. __Втора Самодива__ пристъпва няколко стъпки след него.

	__Трета Самодива__ — Не бях го виждала такъвзи.
	__Втора Самодива__ — Сърце да ти се откъсне. _(Като се повръща пак на мястото си.)_ Сама не зная какво да му продумам.
	__Първа Самодива__ — Каквото щеш хортувай! Коя дума у него сърце ще пробуди. — Кога се радвал на всички околовръст — всяко листо с ромона си му шептяло, всеки стрък се надигал пред очи му да го види — един сал блян спастрил у себе.
	__Трета Самодива__ — Слязва в село, един го дръпнал отсам — друг оттатък — самичък не вижда кога му обрали душата…

N	Още докато __трите Самодиви__ вият край извора венци, горе на хорището __други три__ захващат да свирят с уста, залавят се една други за ръка и вихром се завиват. В същото време __младо Овчарче__ с крака, обвързани от нестригана козя кожа, се изправя горе на скалата да гледа хорото на самодивите.
N	__Първа Самодива__ става и налага венец на глава. Подире й стават другите.

	__Трета Самодива__ — Какъв венец сви!
	__Първа Самодива__ — Стрък от всяко цвете преплетох в него — момина сълза и теменужки най-много! _(Показва към самодивите, що са се завъртели на хорището.)_ Ха, тези завъртяха вече! Като подевки на мегданя. Гайда неписнала, моми и момци се не сбрали — те си тананикат сами и хепат.
	__Трета Самодива__ _(показва нагоре към Овчарчето)_ — Над скалата и Малешината вече — и той да ги дебне и да ги подзема.

N	__Самодивите__ се завъртяват няколко пъти. __Овчарчето__ подсвирва весело горе от скалата, те се извръщат към него, разсмиват се и потъват пак в гората.
N	По пътеката през пролома се задава в празничната си селска премяна __Гюрга Самодива__. Тя се спира на пътеката, поглежда мълчаливо наоколо, като че си спомня за родните покрайнини, които пак вижда сега.

	__Гюрга Самодива__ _(към самодивите, които наставали край извора със сдържан глас, като че чужда помежду им)_ — Венци ли край извора вийте? — Овчаря дали се е прибрал горе?
	__Втора Самодива__ — Гюрга!
	__Първа Самодива__ _(и другите радостно и някак учудено се споглеждат и в един глас)_ — Гюрго!

N	Всички се втурват към нея. Тя отначало е сдържана, като че не може да се отпусне пред тях, а те любопитно я гледат и подйемат.

	__Трета Самодива__ — Той нея гони, тя него; ненагонили се, няма да се догонят.
	__Втора Самодива__ — Овчарьо, аз право думах — сън ще яве да стане!
	__Първа Самодива__ — Какви вихри са те погнали в потайна доба — пряко пусто горье, Гюрго, да дойдеш насам?
	__Гюрга Самодива__ _(усмихната, без да се увлича)_ — Дойдох след година — година и повече мина — отвратки да ви сторя.
	__Първа Самодива__ — Гледай я, да й се ненагледаш, слушай я. — Отвратки! Не бе се чувала и тази дума по самодивско хорище!
	__Гюрга Самодива__ — На посестрими отвратки да сторя и своя овчар да видя…
	__Трета Самодива__ — Къщни грижи! Ой, Гюрго, как навождаш кротко лице, как тихо приказваш!
	__Втора Самодива__ _(все още продължава да я оглежда и да й се любува)_ — И като грижовна стопанка се стъкнала!
	__Първа Самодива__ — И като въртокъщница приказва — вижте я!
	__Гюрга Самодива__ _(разсмяна и отново като своя между свои)_ — Гледайте ме, нивга не сте ме виждали… Ой, дружки-посестрими, видях аз с грижи как радости вървят и от мъка как воля се ражда!
	__Първа Самодива__ — Радост през мъки и грижили ли си гонила да стигнеш, горкана!
	__Трета Самодива__ — Под ниска стряха, де денем и нощем черна мъка с неволя се боричкат, разпаса зелен пояс момински — лицето бръчки да набръчкат, ръце слинове да покрият и като съсухрена вейка да съсухрят снага…
	__Гюрга Самодива__ — Не знайте — недейте приказва… И в затънена глушина щом слънце надникне, злак побива; в кална локва сред село, сама видях аз — цяло небе се усмихва — по-ведро и по-весело, отколкото във висини!
	__Първа Самодива__ _(радостно към другите)_ — Над всичко надсмогнала, волно се сърце под нищо не превило.
	__Гюрга Самодива__ — Сред схлупени стрехи хубост и живот подигнах; сред труд и робия хоро завих, мало и голямо повлякох. Младост всяко да отиграе, свойте неволи самичък всеки да стъпче. — Хе, тътнела е земя под моето хоро, дигала съм се до седмото небо!
	__Втора Самодива__ _(която всичко време с напрегнато внимание слуша Гюрга Самодива. Към другите)_ — Каквото си беше! Само приказката й не се долавя сякаш…
	__Първа Самодива__ _(като хваща с две ръце за рамена Гюрга Самодива, жадна да я слуша)_ — Разправяй, Гюрго — по долна земя по света какво си още видяла — познала. Разправяй, да чуем и ние!
	__Гюрга Самодива__ _(иска да ги отмине)_ — Какво ще разправяме, сестрици… За приказка ли съм тръгнала тук! Чакайте, вакла овчаря — искам…
	__Втора Самодива__ _(спира я)_ — Потрай, не бързай. Да те видим още.
	__Гюрга Самодива__ — Още. — Трудна-неволка съм била, сестрици, от сърце рожба добила. След мъка страшна, радост пламна в сърце ми — радост, що с думи се не изказва!
	__Трета Самодива__ _(още по-удивена, към другите самодиви)_ — Трудна-неволка! От сърце?…
	__Гюрга Самодива__ — Вчера съм станала от легло — днес отново се родих! — С крила соколови съм литнала право на връх планина да кацна!
	__Първа Самодива__ _(учудено отстъпва от нея, погледва я и плясва с ръце)_ — Имат ли вяра думите! — Ти ли си, Гюрго, не си ли?
	__Четвърта Самодива__ _(която с няколко още заобикаля Гюрга Самодива, докато тя се разправя с другите. Гледа я, пипа я, като че иска да се увери дали наистина е тя)_ — Сребърен чапраз кръст пристяга.
	__Пета Самодива__ — И руси коси пак на две разплела…
	__Гюрга Самодива__ _(иска да тръгне към къшлата вече, но самодивите не й дават път)_ — Забавихте ме. Чакайте. После ще познайте. После, като ви сама пак хоро поведа…
	__Трета Самодива__ _(и всички обрадвани от думите й)_ — Хайде, да ни поведе пак хорото — в хорото да й се порадваме.
	__Втора Самодива__ _(припва към колибата нагоре)_ — Аз ще овчарю хабер занеса!
	__Гюрга Самодива__ — Викайте всички вили-самовили хоро да извием. С думи, що се не изказва, с очи, що се не довижда — в хоро се всичко открива!…
	__Първа Самодива__ _(като оставя Гюрга Самодива и се разтичва с другите)_ — Тичайте по върхове и ливади, викайте дружки-посестрими — вито хоро десетредо пак с Гюрга ще играем!

N	Всички __Самодиви__ припват из гората и сепнати самодивски свистения се подйемат наоколо.
N	__Гюрга Самодива__ тръгва нагоре към овчарската колиба, дето вече я е преварила втора Самодива.

	__Втора Самодива__ _(хлопа на колибата на овчаря)_ — Я излез, излез, овчарьо, сън се наяве обърна!
	__Стилян__ _(излиза из колибата си мрачен и замаян, не може изведнъж да разбере)_ — А? Мен ли викаш?
	__Втора Самодива__ _(показва му към Гюрга Самодива)_ — Я погледни, само погледни — кой иде отдолу!
	__Гюрга Самодива__ _(спряна на едно падало)_ — И да види сам не ще очи повярва!

N	__Втора Самодива__ отминава в гората и под лунните лъчи на самодивското хорище остават само __Стилян__ и __Гюрга Самодива__.

	__Стилян__ _(когато чува гласа на невястата си, трепва радостно, но изведнъж тръгва към нея)_ — Аз знаех: нощ на ден се обръща, ден на нощ, стига да речеш да тръгнеш!
	__Гюрга Самодива__ — Не дойде ти, аз дойдох!

N	__Стилян__ навожда мълчаливо глава и заедно с __Гюрга Самодива__ тръгват надолу.

	__Гюрга Самодива__ _(след малко)_ — За Петровден, с бяла харкома ракия, чак отвън село излязох — всички кехаи и овчари си дойдоха, само тебе няма. По Илинден — от песни и веселби всяка къща гърмеше, само нашата в глушина остана…
	__Стилян__ — Кога е било то за Петровден или Илинден овчари и кехаи — аз да не тръгна да ги поведа! — През колиби ли, села минехме: всички знаеха, Стиляновата дружина върви… Пък в наше село! Войвода, ни цар тъй са те срещали.
	__Гюрга Самодива__ — Само откога заведе невяста в къщи, изстина ти сърце от всичко.
	__Стилян__ — Недей, Гюрго. Овчар не е оставил невяста — печалби по гурбет да гони. Не съм за иманье аз като други… Питай ме оставила ли ме е мисъл ден и нощ за тебе. Ама как излязох из къщи…
	__Гюрга Самодива__ — Скарахте се с майка. — Ни те видях, ни ми се обади.
	__Стилян__ — Мен и тъй беше ми се стегнала душата край къщи. Цяла зима все работа и грижи. Запролети се вече, гората шуми, подйема пай свойта песен за воля — пък в къщи — един насам тегли, други нататък: кого да гледам, да слушам? — Едвам ви придобра веднъж — виж, мама казала, ти си й посрещнала приказка…
	__Гюрга Самодива__ _(която безучастно слуша поплаките му)_ — Къщни разправии… И тука още ли се вайкаш и мислиш!
	__Стилян__ — Те ме от къщи прокудиха.
	__Гюрга Самодива__ — Не си товаря аз душа! — Дето станат, там да останат.
	__Стилян__ — Нехаеш ти — теб никой те не задява. Всичко на мене вървеше да трие сол на главата.
	__Гюрга Самодива__ — Като спреш да ги слушаш — ще вървят.
	__Стилян__ — Много пъти все ме налиташе, веднъж ми причерня — ще се върна, радостта и младините си да намеря пак, никой за нищо да не ме закача. Птичка в оставено гнездо се повръща и пак виква от сърце да запей — повърнах се и аз, ала още като погледнах запустялата колиба! — Същия Пирин с тъмни усои, същите тъмни рудини, стадо да разтиряш колко щеш, само сключило се сърце — ни хубост да гледам ще видя, ни лъх да полъхне ще ми разведри тъгата. Свел съм глава, по цял ден мисля за в къщи. Избягах уж, пък мисълта ми не се откъсва оттам. — Няма ли, виках си веднъж Гюрга — да доде да ме споходи! На нея бари да домилея!
	__Гюрга Самодива__ — И да ми е милно домилявало, овчарьо… Остави ме трудна-неволка: тебе не се откъсва мисъл от къщи, пък аз бях прикована…
	__Стилян__ _(учудено я поглежда и смутен)_ — Трудна-неволка? Че… да бих знал!…
	__Гюрга Самодива__ _(свенливо)_ — Да тръгна из село — тъй ли искаш ти — всички да ме чуят…
	__Стилян__ _(иска да се оправдава)_ — Ама аз да знаех, Гюрго… Как би те оставил в къщи тъй…
	__Гюрга Самодива__ — Ти тръгна да си дириш младините. — Пролетта цяло село плувнало в облаци, разцъфтели дървеса — още няма мъка, ни грижа. — Като захванаха да се наливат и зреят плодове, като клюмнаха натежали класове по нивята — глъхна навред, всичко натегна, зачака часа си…
	__Стилян__ — Зачака…
	__Гюрга Самодива__ — Сама-саминка до прозореца в къщи и аз, гледах в насрещни градини как по слънцето въртят от сутрин до вечер високо дръжье слънчогледите. В зори като се завият към изгрев — цял ден по него, не остава ни дъх, ни сок у тях — и вечер пак ще сведат чела над корените си в земята.
	__Стилян__ — Забиеш ли корени в земята: и слънцето да стигнеш нагоре, пак ще клюмнеш над корените си…
	__Гюрга Самодива__ — Чичо ти Костадин издъхнал, дойдоха да кажат веднъж.
	__Стилян__ — И чичо Костадин се поминал?
	__Гюрга Самодива__ — Заклепа клепалото. Откъсне се един звън, протегне се над село, втори-трети — както бях се превила до прозореца…
	__Стилян__ — Горкия чичо Костадин!
	__Гюрга Самодива__ — Мъка ме разтърси цяла. Скочих — не мога да си намеря място из къщи. Тръшнах се — една ръка ми хвана сърцето, ще го изскубе сякаш… И подире… подире като утихна всичко, като ми светна пред очи, сред тишината се обади с ясния си гласец моя аждерко… Защо не беше, овчарьо мой, да го чуеш и ти!
	__Стилян__ _(радостно)_ — Ой, Гюрго, мойта момчана рожба!
	__Гюрга Самодива__ — Тъй леко-леко ми стана на душата — себе си и всичко отново познах в света. Вчера не ме сдържа на постеля, днес ми стана тясно из къщи. — Майка да бави рожбата ми, аз литнах като птичка към тебе!
	__Стилян__ _(не може да удържи радостта си)_ — Гюрго! Нов живот с галено чедо. — Отсега вече нов живот на нова радост! — С тебе двама край него — при него, — хайде…

N	Недовършили още реч, __Стилян__ и __Гюрга Самодива__, __Овчарчето__ пак се изстъпва на скалата. След малко сепнати свистения се подйемат, зашумяват дървеса и ветви и през рида отгоре от гората се показват припнали към хорището самодивите, препасани с бръшлян и окичени с венци и цветя.

	__Първа Самодива__ _(припнала към Гюрга Самодива)_ — Хайде, Гюрго, всички дружки-посестрими идат — с първа сила хоро да ни поведеш! Ти поведи, ний подир тебе — да свием, извием както си знаем!
	__Гюрга Самодива__ _(готова, разперя ръце и се налавят една до друга)_ — Ето ме, дружки! Хващайте една за друга — в хоро радост да отиграем! — Овчаря мой пак ще надуй кавала: песен за нов живот и нова младост!
	__Стилян__ _(трепва и измъква от пояс кавала)_ — Гюргина песен — дръжте се добре, слушайте — що вели кавал, говори!…
	__Трета Самодива__ — Хайдете, дружки-посестрими, Стилян кавала подйема.
	__Стилян__ — Подйе го той вече и ще свири — Гюрга Самодива хоро да играе — сам Ирин-Пирин ще му приглаша!

N	__Стилян__ се обляга настрана до един бряст и надува кавала.
N	__Самодивите__ подйемат скокливо хоро и запяват тихо:
P>
	Заградила
	самовила
	вито кале —
	ни на небо,
	ни на земя,
	най в сърцето
	на овчаря.
	Тя във него да живее,
	във калето —
	във сърцето:
	тя във него, той във нея!
	Заградила
	самовила
	вито кале —
	ни на небо,
	ни на земя,
	най в сърцето
	на овчаря.
P$
N	Всички самодиви се пущат.

	__Втора Самодива__ — Свириш, бог убил те, овчарьо, в кавала душа говори!
	__Стилян__ _(хвърля се да прегърне Гюрга Самодива)_ — На нова младост песента! От хоро те зех, в хорото те познах пак, Гюрго…
	__Гюрга Самодива__ — Мъжка е сила у тебе. Тъй си ми драг, овчарьо!

N	И двамата се прегръщат и целуват. __Самодивите__ подкачат пак хорото около им и подйемат песента.


>	Действие трето

N	Късна есен полъхва над посърнали дворища и градини, пред прозорците на някогашната бабина Петканина стая. Тук-там по колове на плетищата се жълтее тиква, свесла мисири висят някъде под дълга стряха, по стените съхнат върви червени петелки. Вътре, в къщи, всичко е отново прередено. Пречките на прозорците изрязани, нови хубави постелки красят навред, стените добре измазани и тънки первази се вият наоколо. В прибраното огнище гори слаб огън, под стария иконостас е изправена шарена ракла, а над нея е провесена от тавана цедилка — люлка за детето.
N	Още отрано захваща да се смръква и през прозорците се забелязва как един след друг комините по покривите задимяват с гъстия си чер дим. Отдолу под чардака се чува проточеният блей на овце, който от време на време пресичат дрезгави кукуригания на петлите из махалата. Морна дрямка е налегнала над всичко околовръст.
N	__Стилян__, с вехти и поизтрити дрехи, по антерия, се е претегнал лениво на миндеря, дреме мълчаливо. __Гюрга Самодива__, празнично стъкмена — причесана, със свързана на чело забрадка със злата огърлица на шия, е приседнала на шарената ракла, зела в ръце рожбата си и я бави.

	__Гюрга Самодива__ _(срещайки с показалец пръстчето на детето)_ — Хай, мамино мило чедо, хай — бо-о-о-т, бо-о-о-т! Няма да плаче мойта рожба попана — не е хубаво, като плаче! Хай пак — бо-о бо-о-т… Ха, тъй! Не обичам аз детето ми, като плаче. Разкриви уста, набръчка веждички, разцили се… Виж, личицето му — слънце светва, като се усмихне! Хайде сега в люлката да наня… _(Не го сложила още в люлката и детето пак се разплаква. Тя скача и го носи насам-нататък из стаята. Като че й е додеяло.)_ Е-е-е, хайде пак!
	__Стилян__ _(лениво подига глава, сякаш вече всичко му се е отщяло от света)_ — А? Какво го гълчиш?
	__Гюрга Самодива__ — Ще го гълча ами! Цял ден не ме остави да излезя от къщи.
	__Стилян__ — Къде ще вървиш? _(Като се понадига да надзърне през прозореца.)_ Я виж какво е облачно навън — тази сутрин беше захванало и да ръми. — Таквози време не е ни за ходене, ни за работа. _(Клюмва отново на миндеря.)_
	__Гюрга Самодива__ — Хайде, пак! От сутрин до вечер ти само дреми тук и аз да стоя да бавя този немирник…
	__Стилян__ _(надига се, протяга ръце и се прозява)_ — А-а-а!
	__Гюрга Самодива__ — Той плаче, не млъква, ти се прозяваш и не продумваш дума.
	__Стилян__ — Женени хора — какво искаш да приказваме. Всичко, дето е било за приказка помежду ни — изприказвали сме го.
	__Гюрга Самодива__ — Други път бари Пенка идеше да го земе от ръцете ми надвечер, сега — отишла е да гледа хорото — и нея я няма… Пък тези овци какво са се разблеяли, да са зажалили отзарана.
	__Стилян__ — Каза ми съседа, ще доде да помогне днес да изринем кошарата. — Не ги изкарах, блеят.
	__Гюрга Самодива__ — И вий ще ринете кошарата днес…
	__Стилян__ — Петковден ли, ще кажеш. Този празник ний повече сме го вардили за майка ми. _(Изведнъж се сеща сам.)_ Ами? — Тя днес тряба да посреща оттатък — ний не отидохме да я видим бари.
	__Гюрга Самодива__ — Едвам по тъмна вечеря ти дойде на ум. — Тъй ли ще отидеш оттатък?
	__Стилян__ — Врече ми се съседа, ще доде да ме вика, ти казвам.
	__Гюрга Самодива__ — На какво приличаш в тези дрипи и как се търпиш!
	__Стилян__ — Е, на кого приличам — на себе си ще приличам…
	__Гюрга Самодива__ — Като погледна през прозореца към хорото: всеки се запършил — пременил, драго му е, че живее — пък ти…
	__Стилян__ — Защото е на хорото — стъкнал се, пременил се — ще ти напълни очите. Я да го видиш у тях! — Ама ти мене само виждаш… тъй поотпуснал съм се; е, то се разбира, като ме гледаш ката ден все тъй, людските хора по ще ги смяташ за нещо…
	__Гюрга Самодива__ — И на хоро, и в къщи — по премяната си личи всеки.
	__Стилян__ — Ами… По нас има една приказка — знаеш ли я — хубавия кон и под съдран чул…
	__Гюрга Самодива__ — Ти всичките мъдрини на бабите из махалата чуваш и идеш да ми ги повтаряш — на ум да ме учиш.
	__Стилян__ _(свива рамена)_ — Тъй си е приказката, ти казвам.
	__Гюрга Самодива__ — Няма от людски приказки ум да земам аз, ами ела да ти извадя дрехи да се облечеш.
	__Стилян__ _(Става и тръгва да излязва)_ — По-напред да видя съседа няма ли да доде. Чакай!
	__Гюрга Самодива__ — Премени се, стегни — сам да се познаеш, като се погледнеш. В премени да сетиш — и сила, и радост…
	__Стилян__ — Подире ще се върна да се преоблека. — Като ме искаш пременен, да се пременя.
	__Гюрга Самодива__ — Ако видиш Пенка навън, кажи й да доде да побави този размирник — няма да ме остави на хорото да отида!
	__Стилян__ — Ще я проводя. — Приготви ми дрехи, ще се преоблека — двама ще идем.
	__Гюрга Самодива__ — Никого не чакам! Аз ще отида. Само тя да го вземе от ръцете ми.

N	__Стилян__ излиза. Отвън писва гайда.

	__Гюрга Самодива__ _(става още по-нетърпелива. Ту снове нагоре-надолу да замирява детето, ту пък се спира и занича през прозореца нататък към хорото)_ — Ей писна гайдата, хороводника пак разпери ръце. — На, залюшнаха се по него и моми, и момци. Хорото никого не чака! Който се е уморил овреме или съвсем не е смогнал да се хване — няма да се спре за него. Да стои настрана и ай тъй като мене да гледа от прозореца. Ама аз не съм се още уморила! Нито като овчаря ми се е отщял света. Този пакостник не ме пуща! Иска от хорото да ме откъсне! — Ха, горе на нашите хора всяка отде се подаде, тича да се хване — коя отстрана ще остане да гледа!

N	Влиза __Пенка__, но сега причесана и окичена, с огърлица рубета на врата, в ново сукманче и с нови папуци — едвам се познава.

	__Пенка__ — Како Гюрго, батю Стилян ме проводи при тебе.
	__Гюрга Самодива__ _(която занича през прозореца и не вижда, кога влиза Пенка)_ — Цял ден не се вести, Пенке!
	__Пенка__ — А-а, батю Стилян ме срещна на вратата! Аз идех с буля Дойновица. Тя отиде при баба Петкана оттатък.
	__Гюрга Самодива__ _(като забелязва пременената Пенка)_ — Ама ти — я какво си се пременила. Сукманя ти нов, огърлица рубета на врата — мома за хорото!
	__Пенка__ _(навежда очи)_ — Цяло лято износвах с овцете какиния вехтия. Сега овцете ги закараха на къшлата. Мама ми скрои нов. Да имам за в празник.
	__Гюрга Самодива__ — Няма вече да рачиш да стоиш да залъгваш тоя плачливко — аз да прескоча на хорото, да обиколя.
	__Пенка__ — Иди, како Гюрго. Ще остана да го залъгвам. Кака е на хорото — аз съм коритана.
	__Гюрга Самодива__ _(подава й детето, изправя се пред огледалото и бързо си оправя косите)_ — На, тури го в люлката. Да го приспиш. — Ти на премените си и на хорото не искаш ли да се радваш!
	__Пенка__ — Нали тъй, како Гюрго — че като съм коритана! — Редяхме се напред у дома, пък кака ми се присмива: за кого се стягаш — ще доде ли някой да се хване до мене.
	__Гюрга Самодива__ — Ти й кажи — аз за мен си се редя, аз да съм хубава!
	__Пенка__ — Аз тъй й казах. Никой да не ме види и никой да не се хване до мен… Аз да си поиграя, да си се понарадвам пременена… Като е пременен човек тъй… на него самичък му е драго…
	__Гюрга Самодива__ — Радваш ли се сама на себе си, всичко ще ти се радва наоколо, Пенке. _(Отваря раклата, изважда няколко нови дрехи и ги слага върху миндеря.)_ Тъй и на батя си Стиляна да кажеш. Като доде, да му дадеш тези дрехи да се премени и той.
	__Пенка__ — Ще му ги дам.

N	__Гюрга Самодива__ тръгва да излиза, но детето писва подире й и тя се повръща пак.

	__Гюрга Самодива__ — Щом тръгнах, писна пак!
	__Пенка__ _(мъчи се да замири детето, което продължава да плаче)_ — Той е хрисим… Той ще мълчи… С-с-ст… Аз ще му изпея най-хубавата песен, дето зная…
	__Гюрга Самодива__ _(вижда, детето не млъква, и отново го поема)_ — Песни му пей, залъгвай го както щеш — той на майка си врата иска да превие… Отсега още и той!
	__Пенка__ — Да отида пак от ос-крушата на таласъмената къща да донеса горилки, како Гюрго. Както онзи ден — да изгорим плача.
	__Гюрга Самодива__ — Тичай, Пенке. Той няма да млъкне. Все с крушови горилки трябва да му горим плача.
	__Пенка__ _(припва навън)_ — Ай сега!

N	__Пенка__ изскача навън и преди да притвори вратата, влиза от чардака __Старата жена__, пак стегната и пременена като пролетес.

	__Старата жена__ _(с влизането си и бърза да се ръкува)_ — Добър ден, невясто. За много години. Да е жива свекърва ти… _(Като се огледва.)_ Ами сватята Пенка къде е? Де ви са гостите?
	__Гюрга Самодива__ — Оттатък. Тя там се нареди и там трябва да посреща.
	__Старата жена__ — Слязох с нашите моми за хорото, отбих се при Дойновица — тя дошла тук. И аз тръгнах направо, без да питам — нали имате ден. Рекох, наредила си се, за Сватята посрещаш.
	__Гюрга Самодива__ — А-а, сега никого не посрещам. Бързам за хорото.
	__Старата жена__ — Върви, върви. Аз няма да те бавя. Няма да сядам биля. — Че оттатък при брашнянката проводихте сватята Петкана, а?
	__Гюрга Самодива__ — Не сме я провождали. Тя се пречисти оттатък, измете и се пренесе.
	__Старата жена__ — Ех, да ви остави вас на по-широчко. — Я, какви си постлала-наредила; пролетес не беше тъй, като идвах.
	__Гюрга Самодива__ — Пролетес майка всички губерчета и постилки в диплуза държеше — сякаш за в диплуза да стоят са тъкани.
	__Старата жена__ _(прихва да се смее)_ — Пък ти, като отиде тя оттатък, извади целия диплуз и го постла.
	__Гюрга Самодива__ — Не мога аз да търпя в пуста къща горница пълна с дрехи.
	__Старата жена__ _(смее се още по-силно)_ — Ха-ха-ха! Че и пречките на прозорците си ги изрязала. — И не те е страх от нищо.
	__Гюрга Самодива__ — Тук на всички е оживял страх на сърце. Всеки се затворил, свил — да се не покаже, да го не видят… Има ли по-страшна неволя — тъй цял живот в къщи като в затвор?
	__Старата жена__ — Ха-ха-ха! Когато дода у вас, все ще чуя някоя нова от тебе, невясто… На толкози години жена станах, таквази приказка не бях чувала… Чакай-чакай, аз сватята Петкана да видя; тя как е, какво ще каже на туй!…

N	__Пенка__ се повръща с крушови горилки в ръка. __Старата жена__ тръгва да си отива.

	__Гюрга Самодива__ _(към Пенка)_ — Тури на огъня да запалиш горилките.
	__Пенка__ _(слага горилките в огнището)_ — Те са сухи, сега ще пламнат!
	__Старата жена__ _(като се повръща от вратата)_ — Ами какво чуваме, невясто — Истина ли е? — Дойновица щяла да повтаря. Искал я някой вдовец — хем заможен и само едно дете имал. Като й е излязъл пък късметя — да се омъжи. Млада жена защо ще чака!
	__Гюрга Самодива__ — Не зная. Нищо не съм чувала.
	__Старата жена__ — Един плет ви дели — бива ли тъй да не се чувате! Ний горе чак на колибите се научихме… Тя нали е оттатък, аз сега ще я видя. — Хай да те не бавя за хорото! — Млада булка беше сватята Петкана, на днешний ден й съм ходила за много години оттатък до брашнянката и сега на старини пак.

N	__Старата жена__ излиза. __Пенка__ дигва запалените горилки от огъня.

	__Пенка__ — Хай сега, како Гюрго, бягай да гоня плача.
	__Гюрга Самодива__ — Да го гониш и жив да го изгориш, дето разплаква мойто попано момче! _(Хуква наоколо из къщи, по нея с горилката тича Пенка. След като обикалят веднъж, спират се сред къщи)_. — Що си погнала да гониш, Пенка?
	__Пенка__ — Плач гоня да изгоря — твойто момче да не разплаква!
	__Гюрга Самодива__ — Гони, гони, в огъня да го загониш чак!

N	__Пенка__ обикаля още веднъж тичешком наоколо и хвърля гранките в камината.

	__Гюрга Самодива__ _(подава детето на Пенка)_ — На, земи го сега — плача му изгорихме.

N	__Гюрга Самодива__ бързешком изскача из къщи. __Пенка__ носи из стаята детето, което се е комахай замирило.

	__Пенка__ — Той сега ще спи — да порасте… Като майка си голям. _(Спира се до прозореца и занича навън.)_ Ей, кака Гюрга отиде на хорото и право до батя Бойка… _(Слага детето в люлката, люлее го и пак занича през прозореца. Отвън изведнъж дига глас гайдата.)_ Щом се хвана — и гайдаря тропнатата! Задруса се цялото хоро!… _(Тя затананиква да приглаша на гайдата, после захваща край люлката излеком да потропва, докато се увлича в свирнята на гайдата и почва да тананика и сама да се хепа из къщи)_.

N	След малко се повръща __Стилян__ и __Пенка__ се смирява мълчаливо настрана. Още щом отваря вратата той, от чардака се зачува викът на __Дойновица__, която сега иде с черна салтамарка, препасана с чиста престилка и малко по-прибрана.

	__Дойновица__ — Стиляне, Стиляне! Чуй да ти кажа нещо!
	__Стилян__ _(чака я да влезе и притваря вратите)_ — Какво е то?
	__Дойновица__ _(с влизането си се огледва наоколо)_ — Тук няма ли никого? — При Стрина бях оттатък, видях те, че станах да дода да ти кажа. — Аз вече ще се женя, на друга къща ще отида и както казваше моя мъж, бог да го прости — човек да не става на чуждо гърне меродия, — ама… толкози години съм живяла с вас, мъчно ми е за тука. Че най ми е мъчно за Стрина. Рекох, ще се пресрамя да ти кажа една дума, пък ти, ако щеш, чуй!
	__Стилян__ — Е, казвай де. Ти каквото отдалеч го засука!…
	__Дойновица__ _(с повдигнат изведнъж глас)_ — Бре Стиляне! Очите ти ли тази твоя Гюргя изпи, да ослепя — не виждаш в къщи какво става — пред тебе?
	__Стилян__ _(поджегнат, изведнъж строго я смерва с очи)_ — Какво става в къщата ми?
	__Дойновица__ — Амчи самичък ако не виждаш, най-подир не чуваш ли барим какво шушукат зад гърба ти?
	__Стилян__ _(скача и със стиснати пестници ходи из къщи)_ — Пак ли захванаха да шушукат! Кой шушука? — Ай сега ще им дам да ме разберат!
	__Дойновица__ — Кого ще уплашиш? Ти в къщата си виж. Какво ти са криви людските хора, че приказвали. Бог да го прости моя мъж, той тъй викаше: то ако не е за приказка, няма да се приказва! — Хич, ти майки си, дето е треперела прах да не падне върху тебе, да я накараш на старини да си остави къщата, там до брашнянката в един курник да си свий! На Петковден гостите си в него да посреща.
	__Стилян__ _(като чува името на майка си, лицето му потъмнява и изведнъж се смирява)_ — Мама ли? — Да не би тя да ти е казала нещо, да додеш да ми кажеш?
	__Дойновица__ — Тъкмо. Намерил си. Не други, ами Стрина ще си изтърве от зъбите езика. — Що ми тряба мене тя да ми казва.
	__Стилян__ — Аз на майка си в нищо не искам да се вмесвам, нито да й преправям нещо — тряба да знаеш. — Оставил съм я на волята й. Тука с нас ли иска да живей, оттатък ли — тя сама си знай. Не съм й нищо думал. — Като слязох от къшлата, намерих я, замазала си до брашнянката, постлала си — отделила се сама там.
	__Дойновица__ — Чакай сега! Знаеш ли как е плакала пред мене Стрина, като се скарахте, да отиде ти горе на къшлата и не искаше да се прибереш? Само когато ровехме чича Костадина, да можеше отнейде да видиш какво й беше. От всяка страна я дърпат и питат за тебе, пък тя преглъща и навожда глава.
	__Стилян__ — То то мина. Забравихме туй и ний, и тя.
	__Дойновица__ — Ба, тя не го е забравила. Щом не се върна за Петровден ти и тя захвана да си маже оттатък. — Не ща, викаше, да стоя помежду им, да им развалям живота. То най-широка къща за две жени е тясна.
	__Стилян__ _(дига рамене)_ — Дето ще й главоболим и да се притеснява при нас. — Тя там ще си бъде по-добре.
	__Дойновица__ — Настрана, а? Ами тебе как ти дава сърце? — Хората си довеждат невяста да шета на майка им, пък ти твойта я доведе, да я изпъдихте от къщата й. Сама да си шета, да си готви, кърпите и ризите си на деня си да ги пере сама.
	__Стилян__ _(отново захваща да се разхожда)_ — Какви ризи и кърпи — аз нищо не зная!
	__Дойновица__ — Отвори, че ги виж: прострени по върлината на чардака отвън.
	__Стилян__ — Не зная! Отде се намери да додеш над главата ми и ти — да ми приказваш сега тези!
	__Дойновица__ — Стрина като не смее, рекох, аз ще ида!
	__Стилян__ — Аз вече нищо не мога в тази къща. Да ме оставят всички на мира! Да прави всеки каквото иска.
	__Дойновица__ — Туй я боли и Стрина най-много! — Тя другото ще преглътне и на свойта си как да е надвиа. Ама туй — Гюрга да ти прави къщата за смях пред цялото село, пък ти да се стъписваш пред нея!
	__Стилян__ _(раздразнено)_ — Кой е взел връх над мене? Отде знаете вий какво става в къщата ми, че си пъхате гагата тук? Дохождаш и ти, и таквизи като тебе: само майка ми да ядосвате и да я подскоросвате срещу нас!
	__Дойновица__ _(кръсти се и се вери)_ — На, езика ми да изсъхне, ако съм продумала дума! — Амчи не сте в гората — нали ви виждат хората. Сватята напред — запътила се горе от колибите чак за много години на Стрина да доде. Върви, както си знае, Гюрга я посреща — ни да покани морната жена, ни добре дошла. — Оттатък свекърва ми се е настанила… Нямам сега време гости да посрещам, аз на хорото съм тръгнала!
	__Стилян__ — Хъм, че ти тука ли беше? Отде знаеш пък и как е рекла?
	__Дойновица__ — Сватята нали доде при Стрина и ни разправи всичко.
	__Стилян__ — Какво ви разправи? — Че Гюрга я изпъдила оттук?
	__Дойновица__ _(мънка)_ — Амчи-и-и и да не е съвсем тъй — тъй се казва. Бог да го прости моя мъж, той тъй викаше: хората не ще ти рекат ей ти, куме, право в очи, ти самичък трябва да го проумееш!
	__Стилян__ _(сърдито)_ — Вий от сламката греда правите! Само с крамоли и раздори да разнебищате тази къща!
	__Дойновица__ — Твойта къща невястата ти я разнебища!
	__Стилян__ — Заплитате ме и мене във вашите разправии — седнах да ви слушам и да ви разправям — на махлянска клюкарка да замязам!
	__Дойновица__ — То на една къща честта стопанката я дига — тъй вика този мъж, дето ще ме земе. Пък бог да го прости моя мъж, той тъй казваше: по къщата си личи честта на човека.
	__Стилян__ _(кипи, сърдито)_ — И мъж ти, дето умрял, и този, дето ще те вземе, и ти с твойте приказки, които предъвкваш — махвайте се, пръждома ви главата!
	__Дойновица__ — Ха, дано и мене, и мъжа ми, и този, дето ще ме земе, цяло село да ни знае. Аз, като се ожених, имах страха на мъжа си, докато му доведоха коня и ми казаха, че е умрял. Вдовица останах и пак не съм като невястата ти…
	__Стилян__ _(пресича я)_ — Какво? Ама ти с мойта невяста ще се равняваш?
	__Дойновица__ — Няма да се равня. Като нея аз не съм проумявала нещо — да зарежа мъжа си, на своя глава да тръгна!
	__Стилян__ — Че ти имаш ли глава и тя да може да проуми нещо? Досега все: бог да прости моя мъж, той тъй викаше — държеше, сега пък — тоз, дето ще ме земе, тъй вика…
	__Дойновица__ — Е, аз не знам друго. Друго не ми влиза в работата. Останах млада вдовица, което бях чула от мъжа си, него държах. И благодаря на бога, не му зачерних името. На и досега коня му не дадох да продадат. Гюрга не рачи да забради чер ръчаник до третините на чича Костадина — аз, чак под венчило като тръгна, ще го снема! — Хората ме виждат каква съм. Затуй ми излезе пак късметя — човека самичък проводи да ме иска.
	__Стилян__ _(като че на себе си, гневно)_ — Ще те видят. Всички сте една стока!
	__Дойновица__ — Ти гледай невястата си. При жив мъж още не беше годинясала в село и…
	__Стилян__ _(втренчил широко отворени очи в нея и едвам се владее)_ — Какво мойта невяста? — Казвай де! — Какво да я гледам?
	__Дойновица__ _(показва му с ръка към хорото)_ — Обърни се през прозореца, виж я! — Какво аз ще ти казвам. — Пред цяло село Бойко кехаята си я подвлякъл — де бре, не ще да знай! Като да си е негова!…
	__Стилян__ _(настръхнал, отива и отваря вратата към чардака)_ — Оттука! Вън оттука!
	__Дойновица__ _(разтреперана, се дръпва към вратата)_ — Аз ще си отида! Нищо вече няма да ти казвам. Няма да ме видиш. _(Като излиза на чардака, малко по-смело.)_ Тя тази ръка, дето на майка се е дигала…
	__Стилян__ _(вика гневно и я заглушава)_ — От къщата ми, ти казвам! — Да не си пристъпила още един път този праг! _(Тръшва след нея силно вратата, мъчи се да се успокои и се разхожда насам-нататък из стаята.)_ Добре Гюрга не беше тука да ме види и тя. — На какво се обърнахме…
	__Пенка__ _(след малко мълчание, тихо)_ — Батю Стиляне, кака Гюрга ти остави тука чисти дрехи. Каза, като се върнеш, да се преоблечеш.
	__Стилян__ _(отива при раклата, похваща само дрехите и пак ги оставя на мястото им)_ — За кога вече ще се обличам и аз! Не се облякох с Гюрга — тя отиде на хорото да играй. Да дойде Дойновица да ми надума каквото си иска!
	__Пенка__ — На кака Гюрга буля Дойновица никога не смее тъй.
	__Стилян__ — Тя кога Гюрга е тука и не помирисва насам…
	__Пенка__ — Хем кака Гюрга нито се кара с нея, нито й е рекла някога…
	__Стилян__ — Аз стоя да се карам и да се бия с всички. — Затуй ще остане у мене сърце и за премяната си да мисля, и на хоро да отида!
	__Пенка__ — Няма ли да отидеш? — Е, тогази ти варди детето, пък аз да отида на хорото още малко.
	__Стилян__ — Хайде върви.

N	__Пенка__ изскача. Когато отваря вратите, на чардака се мярва __баба Петкана__, събира по върлината прострените си дрехи и занича насам.

	__Стилян__ _(забелязал изведнъж майка си, отива и се изправя на прага)_ — Какво, майко! Какво заничаш през прага? И ти ли не рачиш да влезеш тука при мене?
	__Баба Петкана__ _(още на чардака, помайва се да влезе и мънка)_ — Бях простряла на върлината, че го събирам. Какво да влизам по вечеря вече…

N	__Баба Петкана__ с нов чер сукман и хубава подшита салтамарка, влиза и държа няколко прани бели кърпи в ръка.

	__Стилян__ — Останал сам-самичък в къщи — само овцете се разблеяли под чердака, на поразия и те сякаш! — Днес празник, пък я ме виж в какви дрипи съм. Че и ти не искаш да додеш при мене.
	__Баба Петкана__ — Невястата няма ли я?
	__Стилян__ — Отишла на хорото, пък аз останах да стоя при детето. Бавач станах. — Мини, седни де! Захвана да чакаш и ти да те каня като людска ли?
	__Баба Петкана__ _(сяда на миндеря и почва да гъни кърпите)_ — аз рекох, вий ще додете при мене оттатък. Нали посрещах днес.
	__Стилян__ — Ачи един празник е, дето ще се премени човек, ще се срещне с хора — да познае, и той че живее, — пък ний със залисията си забъркахме вече и делник, и празник. Чак по тъмна вечеря ми дойде на ум, че днес Петковден беше.
	__Баба Петкана__ _(навела глава и с благ, тих глас)_ — От отзарана аз все ви се надявах. И съседи, и роднини — никой не ме забрави. Сватята горе от колибите слязла да ме зачете. — Мислех си, бари за Петковден вий няма да ме оставите…
	__Стилян__ _(присяда до миндеря и заробял пред майка си, мъчително кърши рамена, като че не знае какво да каже)_ — Ами нали ти казвам, майко… — И ти сега, като че сме людски. — Днес цял ден чаках съседа да ми помогне да очистим кошарата. Той не доде и аз — на!…
	__Баба Петкана__ — Станахме людски, Стиляне. По-напред — по пол година се не виждахме и пак ти не мислеше. Пък сега в един двор сме и не ти иде на ум за майка ти.
	__Стилян__ — Ама, майко, недей тъй… Аз, като додох да ти целуна ръка да се простим, нали ти казах.
	__Баба Петкана__ — Понякога нощем подпрат се клепки, не мога да заспя. Стоя и си мисля. — Добре не е жив баща ти. Да доде той да види къщата си. Един-едничък син да имам и на старини да се отделя от него. На две огнища огън да се кладе, да гледат всички, два комини че димят у дома. — Ще си вземе главата и отново в гроба си ще се повърне.
	__Стилян__ — Мене лесно ли ми е да гледам туй, майко? Мислиш, лесно ли е? Какво да правя? Тебе не ти харесва при нас… На, станаха личби, дето и не бях ги помислял някога! — Пък Гюрга не е таквази. Не знаеш ли какъв живот е тя живяла! Аз се превих и аз търпявам всичко, ама тя не може тъй, да се залиса — никога да не помисли за себе. И работа, и шетня, всичко с радост ще захване и на весела игра ще го обърне. Таквази е тя. Тебе пък не ти харесва туй.
	__Баба Петкана__ — Стига сме одумвали невястата. Какво е крива тя? Помежду ни тя е людски човек. От людските ли ний с тебе — майка и син — ще искаме да ни нареждат живота.
	__Стилян__ — Тогази какво искаш от мене? Да е на ръката ми само. Кажи! Аз тука от ден на ден по се замайвам. Не зная вече — не мога. Не остана у мене ни ум, ни сърце.
	__Баба Петкана__ — И аз не зная. Какво ще искам от тебе. _(Дълбоко въздъхва.)_ Какво съм си мислила, на какво се надявах, пък то излезе…
	__Стилян__ — Защо не кажеш? Какво си мислила?
	__Баба Петкана__ — Доведе ме баща ти в тази къща, ни свекър ми продумва, ни свекърва рачи да ме види. Оттатък превихме се и двама до брашнянката и чак кога свекърва ми се помина, излязохме тук — да шетам на дяда ти.
	__Стилян__ — Умря подире и баща ми — доде ме отгледаш да порасна, бял ден не видя. Пък аз порастох да дигна на тебе…
	__Баба Петкана__ — И що съм се грижа грижила, що съм сълзи изплакала подире ти…
	__Стилян__ — Знам. Всичко знам. Какво ще ми го повтаряш сега туй.
	__Баба Петкана__ — Само по-миналата есен, като подкарахте овцете на зимовище. Излязваме отвън село да ви изпроводим — коя туй поръчва на сина си, коя онуй — аз само като погледна до мене Дойновица с черния ръчаник — схващат ми се челюстите, не мога да продумам дума. Разправихме се, тръгнахме си с чича ти Костадина; той ме раздумва, дава ми клонче да си занеса — че съм изпратила син и го чакам, — аз нищо не чувам целия път. Като се върнах в къщи, та ме лъхна оназ пустош, като седнах ай тука до прозореца, да заплаках! Къде те изпроводих? Какво не е ставало по туй Ениджевардарско поле и на колко кехаи и овчари само коня са докарали оттам!
	__Стилян__ — Де онуй време! Тогази туй ли бях аз! С чобани-арнаути там по Вардара се разправях, — дигнех ли гега на някого да настръхна: три пъти по-голям ставах!… Беше то вече. Сега като жена — с Дойновица се разправям. _(Свива рамене и едвам си сдържа сълзите.)_ Каква беше тази мойта, как се превъртя всичко и какво стана с мене, майко — не мога самичък нищо да проумея! Не съм вече ни за себе си, ни за тебе — не съм аз!
	__Баба Петкана__ _(като че унесена в себе си)_ — Все днес за утре оставях, от таз година за догодина — да се прибереш, да се сберем, че тогава и аз да видя нещо от този свят. Пък то. — Сега вече колко ми остана да живея и колкото ми е останало за какво ли ще го — _(След малко мъчително мълчание.)_ Хайде вече да си вървя — хорото се разваля, ще си доде невястата, ще ме свари тук.
	__Стилян__ — Къде, майко? Какво, като те свари Гюрга тук? Защо все като людска?…
	__Баба Петкана__ _(станала да си ходи)_ — Като се счупи един път джама, срещай черепите колкото щеш — не се кърпи вече.

N	Разговора пресичат смехът и веселите викове на __Гюрга Самодива__ и _Бойка_, които идат запъхтени и с лица, пламнали от игра. __Бойко__ е момък, Стилянова пора, само бодър и стигнат, облечен с нови премени. Забунът му е обшит с ибришим, на червен пояс е запъхнал сребърен дивит, обут в цървули с бели навуща и черни върви.
N	Отвън вече се е свечерило и се чуват хората, които се разотиват от хорото.

	__Бойко__ _(от чардака още)_ — Уруки да не ти е, Гюрго Самодиво, играйш! Насмалко що не ми стори назад от тебе да остана, за присмех по малешини и млади овчари.
	__Гюрга Самодива__ — Ела, ела и на овчаря мой кажи: как сме хоро въртели двама… Той цял ден днес в къщи е стоял, че го остави сърце и на хоро да не излезе надвечер! _(Като съглежда баба Петкана.)_ Ха, тя майка била при него — раздумвала го е с блага реч…
	__Баба Петкана__ _(сякаш иска да се оправя)_ — Сега що ме повика от чардака Стилян, невясто… И аз бях тръгнала да си вървя.
	__Гюрга Самодива__ — Добре бари ти си се спряла при него. На туй хоро другиго и да вържеш — в къщи няма да стои.
	__Бойко__ — Ха-а, хоро беше, ти казвам, Стиляне, стар акранин! Въртяхме го, да го сукахме с Гюрга: пукаха сърмени колани, звънтяха момини гердани и не оставихме един да се пусне от него до тъмна вечеря.
	__Стилян__ _(който се е изправил настрана и всичко време стои мрачен с наведена глава)_ — Ех, добре сте поиграли.
	__Гюрга Самодива__ — Само ти не излезе на обща веселба да се порадваш… Бях му извадила дрехи да се преоблече — че и тях не ги побутнал.
	__Бойко__ — Чудом се чудя на него — овчар ли е бил той, не е ли! Да му изстине сърце от всичко — и първом хоро есенно кога залюшнем, да не излезе да го види.
	__Стилян__ — Какво ще се чудите!
	__Бойко__ — Ами за туй хоро моми нови премени шият, кехаи и кърджии коня не жалят да го сварят — първо хоро е то, след летен пек и умора! Или ти вече всичко забрави, Стиляне! И хора, и веселби, и ергенска вярна дружина.
	__Стилян__ — А бе, какво си дошъл сега и ти, да си се заловил за мене? Няма ли друго какво да приказвате, ами мене ще окайваш? Ти тебе си гледай, що ти трябат другите.
	__Гюрга Самодива__ — Ами какво ти каза сега Бойко, че се ропаш. Тебе ти станал крив сякаш целия свят.
	__Стилян__ _(сропнато)_ — Крив ми е!… Свят! Една глава да има, ще я извия, да я откъсна самичък веднъж!

N	__Баба Петкана__ свива се, погледва плахо __Стиляна__ и като че не иска да слуша, ни да гледа — тръгва мълчаливо да си излязва.

	__Стилян__ _(забелязал, че майка му си тръгнала, става му сякаш неловко пред нея, отива да я изправожда)_ — Отиваш ли си, майко! — Ний с нашите, като ги захванахме — пропъдихме те.
	__Баба Петкана__ _(отива си)_ — Стой си… Какво ще ме пъдите — то ми е време вече да се прибера.
	__Гюрга Самодива__ _(между това дига рамена, доближава се до прозореца и занича навън)_ — Домъчняло му нещо, няма на кого да си изкара…
	__Бойко__ — Стоял е цял ден със сгърнати ръце самичък. — Никога не се тъй запуша душата на човека, като в празник.
	__Стилян__ _(повръща се от прага и все повече и повече раздразнен)_ — Е, оставете ме де! Все за мене ли ще разправяте… Аз затуй, когато доде празник, най-мразя…

N	Отвън се чува дрънканието на __менците__ — момите тръгват към извора.

	__Гюрга Самодива__ — Момите нарамиха кобилици. Да си дигна менци аз, на извор да ида, а то комуто е причерняло пред очи, той все черно ще вижда наоколо си. _(Отива в одаята.)_
	__Бойко__ _(кротко и другарски на Стиляна)_ — Да беше ти излязъл само! Онез пъстрополи моми, онези момци вакли — отпуснали се, да се залюлели никой грижа не иска да знае!
	__Стилян__ _(като излиза Гюрга Самодива, става още по-груб, стисва юмруци, но безсилен отива и се тръшва на миндеря)_ — Не ми трябва никой, ти казах! Аз мойто хоро си го изиграх вече!
	__Бойко__ _(още не може да разбере дразненето на другаря си)_ — Ти, ако не се хванеше, бари да ни погледаше с Гюрга отстрани. Невяста имаш! — разтърси шити поли да се зарумени — охридска ябълка ако не си виждал, излез виж! _(Смее се и като че иска да разсмее и Стиляна, доближава се до него и го ударя по рамото.)_ Уруки да не й са: засрамва тя и мене, и тебе.
	__Стилян__ _(дръпва се изведнъж гневно)_ — Остави ме!
	__Бойко__ _(вперя учудени очи в него)_ — Я, че какво ти е?
	__Стилян__ _(трепери от яд и едвам цеди през зъби)_ — Тъй ли! — Ти да въртиш жена ми там на хорото, пък аз да стоя да ви гледам отстрана, а?
	__Бойко__ — Гледай какъв си станал!
	__Стилян__ — Станах! Не бях, ама станах. От вас!
	__Бойко__ — От шега не разбираш. Аз да имам таквази невяста, да я похвали друг, кеф ще ми стане.
	__Стилян__ — Зная аз вашите шеги, знам ги! Не ти стига в хорото, ами си се повлякъл подире й и в къщи… И — доде навреме…
	__Бойко__ — Т-ю, и такъвзи ли си бил — Аз да те знаех и не пристъпвах тук! _(Махва презрително с ръка и тръгва да си върви. Щом отваря вратата и блеят на овцете се чува още по-усилено. Спрян на прага, извръща се към Стиляна.)_ И Гюрга Самодива на къщата си тебе мъж ще те търпи да й бъдеш… Че те овцете плачат от тебе. — Я ги чувай — докато бе ерген овчаря, все по връх планина росна трева пасяхме, пък откак се ожени, край село по боклуците ни води на паша.
	__Стилян__ _(скача и със стиснати юмруци срещу Бойко)_ — Аз да си изкарам овцете на връх планина, пък ти да останеш тук — да се умилкваш…
	__Бойко__ _(изгледва го със смях и си отива)_ — Ха-ха-ха!…

N	Преди още да излезе __Бойко__, __Гюрга Самодива__ с кобилица на рамо, слисана от думите на мъжа си, застава мълчаливо на прага на одаята.
N	__Стилян__ дигва очи и като забелязва невястата, навожда глава и мълчаливо заднешком се дръпва пак до стената.

	__Гюрга Самодива__ _(с горчива насмешка)_ — Затуй ли ти слезе от Пирин, овчарьо, мене да вардиш! От Бойка, от света да ме вардиш… Туй ли било твойта втора младост! — По нашите самодивски рудини на есен и минзухар цъфти понякога — ама аз все не вярвах моя овчар дотука да стигне.
	__Стилян__ _(просълзява се немощен)_ — Стигнах! — На. И ти ме виж. Не исках ти тъй да ме видиш — в един ден струпа се всичко на главата ми. — Ти спечели оброка най-подир… Сама не можа очите ми да изпиеш там, тука отвред ме налегнаха: — да гледам и да виждам, да слушам и да не чувам…
	__Гюрга Самодива__ _(отминава го със съжаление и излиза)_ — Тежко ти… Втора младост се върна тука на младуваш…
	__Стилян__ _(като че се бори още със себе си, не може да се удържи и тръгва настръхнал назад-напред из стаята)_ — Мене всички вече ме отминаха… Отмини ме и ти…

N	В къщи се смрачава. В огнището светят два въглена. __Стилян__ крачи с неравни крачки из мрачината, спира се няколко пъти, прецежда мъчителен стон през зъби и най-сетне хваща изправения настрана стол и в яда си го извива и пречупва в ръце.

@@	Липиска, 1903
