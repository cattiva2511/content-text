P>
	Прибирам се. Във къщата ми празна
	пак вечерта единствена ме чака.
	Следи в снега небрежно ми разказват,
	че преди нея тук е идвал някой.

	Приятел някой сигурно е минал,
	та двама самотата да разсеем
	със думи прости и необходими,
	които ни напомнят, че живеем.

	Усмихнат на вратата е почукал,
	отишъл си е без да се оглежда.
	А стъпките останали са тука
	като следи от кратката надежда.

	Но вечерта е някак по-студена,
	смразява ме предчувствие тревожно
	и питам се за стотен път при мене
	да дойдеш ти дали е невъзможно.

	Дошъл си, пълен с чувства неразбрани,
	отминал си замислен, но спокоен.
	А стъпките в снега сега са рани,
	разкъсали очакването мое.
P$
