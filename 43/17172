P>
D>
	В памет на Александър Блок, великия бард на революцията, рицар на прекрасната дама
D$
	Когато нощем най вилнеят
	фъртуни в севера свиреп,
	на бърза тройка бяла фея
	препуска низ безкрайна степ.
	Звънят звънците многогласни,
	надзвъннат хаосния рев,
	и дълго за неща прекрасни
	разказва сънният напев.

	Какво е любовта могъща,
	кога ще покори света,
	защо е тя една и съща,
	навред, в живота и смъртта,
	къде най-пламенна извира,
	кога, мистична, се таи,
	защо из варварската лира
	на рицар-херувим струи;

	защо прекрасната му дама
	самотна с тройката лети,
	и никой нивга вече няма
	да види нейните черти;
	защо веднъж тя, непозната,
	пред своя рицар се яви,
	целуна три пъти земята
	и лирата му с креп обви;

	какво му каза тя тогава,
	в какво го скритом закълна,
	защо над вечната му слава
	пращят червени знамена;
	в каква неземна литургия
	той чу пророка в своя глас
	и за душата на Русия
	издигна нов иконостас…

	Звънят те, а самата фея
	припява тъжно всеки звън:
	„Народе, кой ще изживее
	в любов грядущия ти сън?“
	Мълви тя и препуска диво,
	отхвърля преспи околвръст,
	и ето, в хаоса мъгливо
	израства чер огромен кръст!

	И днес тя три пъти целуна
	пред кръста снежната земя
	и бавно бясната фъртуна
	благоговейно занемя,
	дванадесет звезди огряват
	над кръста, в купола дълбок,
	дванайсет сенки се изправят,
	икони с погледа на Блок!
P$
