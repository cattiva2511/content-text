P>
D>
	В памет на Илия Иванов-Черен
D$
	Живееше в страна мъглива
	магесник е черни очила,
	през тях той в истината жива
	откриваше лъжата зла.
	Пред взора остър и навъсен
	безсилен беше всеки щит,
	животът криеше лика си,
	от своята лъжа опит.

	И пред магесника в уплаха
	човекът губеше устой,
	през черните стъкла горяха
	два въглена с небесен зной.
	В скръбта той виждаше близнака
	на всяка радост по света,
	душите — в капища на мрака,
	сърцата — в горка нищета.

	И често, гонен от съмнения,
	мълвеше странен чародей,
	не са ли вси лъжи свещени,
	с които всякой днес живей,
	не е ли храм животът шумен,
	сграден от майстор непознат,
	не е ли еретик безумен
	и всеки втори Херострат?

	Ала в мига на вси надежди,
	той клетва в своя блян стори,
	и бунт под сключените вежди
	очи небесни покори.
	Той влезе на лъжата в храма,
	размахал пламнали главни,
	но скръцна крепкото му рамо,
	любов духа му осени.

	Пробил бе час на бран велика,
	народи тръгваха да мрат,
	където — жива, многолика —
	лъжата бе самата смърт!
	Той, в плен на земната мистерия,
	обрече в жъртва дух и кръв,
	смъртта си в песен да намери,
	за братята да падне пръв!

	С какъв ли танец на душата
	от своя труп се е простил,
	какви ли истини в лъжата
	в мига предсмъртен с открил?
	И досега над бранна Тракия,
	щом бурна нощ надуй гърла,
	из гроб безкръстен светят в мрака
	очи през черни очила.
P$
