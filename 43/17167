P>
D>
	В памет на Перси Биш Шели
D$
	За път се пригответе, о сънища безбройни,
	завършва празненството на краля ви могъщ,
	върнете се отново в сърцата неспокойни,
	там битвата е вечна, врагът — един и същ!
	Чие сърце не шъпне въпроси несъзнати,
	що някъде са случай, а другаде — съдба,
	и кой с вериги тежки не броди по земята
	с тревогата дълбока пред сетната борба?

	Чие сърце човешко не тръпне пред хорото,
	където всяка стъпка е кървава бразда,
	и кой не е въздъхвал, веднъж поне в живота,
	пред бляна на съдбата, наречен свобода,
	чий поглед не е гаснел, когато се е спирал
	пред взора ненадеен на земната печал,
	кой в своя лик огледан друг образ не е дирил.
	що нивга не е виждал, а всякога мечтал?

	Чий дух насън не търси оназ звезда, където
	е бродил като дивеч низ девствени гори,
	и кой не е поглеждал поне веднъж небето,
	не само в нощ на мъки, а в светъл час дори?
	Тъй беден е животът от красота и радост,
	тъй малка е земята за толкоз много скръб,
	молитвата е страшна, когато всички страдат,
	утехата — миражна, смъртта — спасител скъп!

	Станете бранен кораб, о сънища магични,
	с човека се втурнете в най-бурното море,
	че не на леш подобен, а в подвиг героичен
	божественият трябва божествено да мре!
	Да кипне, като нявга, кръвта на Прометея
	в рапсоди и светии, в пророци и жреци,
	сърцето на сърцата тогава ще огрее,
	събудено от хора на смелите плувци!

	Надежди ще израстват из всяко отчаяние,
	в доспех ще се превръща най-нежният копнеж,
	че страшен е позорът на срамното съзнание —
	да носиш дух безсмъртен, а като роб да мреш!
	Човекът ще си спомни завета благороден,
	че дар, изтръгнат силом, е земният живот,
	че плътно са споени дори мигът преходен
	с небитието тъмно и вечния му ход!

	През някой сън далечен ще дойдат чудесата,
	с единство и съзвучност в живота многолик,
	у всяка гръд ще бие сърцето на сърцата,
	безбройно въплъщение на бляна си велик!
	Земята ще разрасне в божествена империя,
	където трон ще вдигне свободна красота,
	а нощем в океана на звездната мистерия
	сама ще се преражда безсмъртна любовта!
P$
