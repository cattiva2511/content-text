P>
D>
	В памет на Франсоа Вилон
D$
	Аз, бледният крал на лазура,
	отплувах, проклет от света,
	по мачтите — огън и буря,
	в сърцето — лика на смъртта,
	проникнах към своите миражи,
	където кръвта ми гори,
	и няма ни роб, ни прокажен,
	и никой закон не цари!

	Там свита от парии водя,
	на грешници хорът осмян,
	порочни мадони, рапсоди
	и блудници с плач неразбран,
	жреци и пророци надменни,
	светици без покрив и път,
	безумци, свободно родени,
	що искат свободни да мрат!

	В света не е никой излишен,
	дори и низвергнат макар,
	той носи чертите всевишни
	на своя създател и цар!
	Гласът ми бе глас над пустини,
	гласът ми възбуждаше смях,
	и плувам аз, плувам с години,
	в морето на земния грях.

	Звучи мойта пламенна лира
	далеко из шумния мир,
	прокудени сънища сбира
	за белия ангелски пир,
	зове тя мечтите на тия,
	що гинат в живота суров
	и кротко в сърцата си крият
	лика на безсмъртна любов.

	И ето, туй ангелско блюдо
	е дар, непознат на Парнас,
	то крие Христовото чудо
	и сълзи на смъртния час,
	а корабът, с който отплувах,
	е бленът на всеки живот,
	където душите бълнуват
	и пее небесният свод.

	О, пийте сега от нектарът,
	от който и аз съм пиян,
	че знам как сърцата изгарят
	по всичко, което е блян,
	живейте в стиха ми печален,
	деца на невинност и грях,
	аз, крал на простора кристален,
	сам пленник на бурите бях!
P$
