P>
D>
	В памет на Шарл Бодлер
D$
	И тая нощ, разкаян демон,
	аз почнах странен монолог,
	осмислювах закона земен,
	отричах своя сън жесток,
	но мъдро сатаната лъстен
	запали свой полилей —
	Сатурн, с магическия пръстен,
	и синкавия Водолей.

	И с монотонен мрачен шепот
	настъпи оня тежък сплин,
	де всички думи сякаш клепат:
	живей ненужен и самин!
	Ти слушаш, че те е проклела
	на сфинкса нямата уста,
	че черна нишка е запрела
	за теб самата красота:

	Да бъдеш туй, що смъртно мразиш,
	да любиш лик — що сам не си,
	живота, дар велик, да пазиш,
	но с дар смъртта да те спаси;
	в сърцето с херувимска лира
	да величаеш всеки грях
	разгатнал тайни на всемира,
	пред себе си да тръпнеш в страх;

	да любиш Приснодева скритом,
	обвързан с някой зъл вампир,
	в света на страст, хашиш и ритъм —
	да търсиш за душата мир;
	създал за всеки рай божествен,
	изгонен в пъкъла да спиш,
	възхвалил Бога в химн тържествен,
	с най-грозен дявол да дружиш;

	да кръстиш сам цветя на злото
	молитвите на свойта кръв,
	живял с великото в доброто,
	лика му да осмееш пръв;
	на бран поискал да погинеш,
	да мреш на одър прикован,
	в света за пария да минеш,
	в смъртта — за маг и великан;

	да шъпне всеки бронз и мрамор,
	що носи твоите черти:
	„Оплюйте тоз певец безсрамен,
	отровил всичките мечти!“
	И дигнат в цар от тез, що идат,
	да плачеш — просек прокълнат:
	„Дано, о Господи, не видят,
	че съм най-нищият им брат!“
P$
