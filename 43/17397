P>
	Ако властта на твоята магия
	не се заличи от годините
	и образът ти не се покрие
	с прах на забрава и минало,

	ако името ти не се слее
	с потока думи случайни,
	ако гласът ти не се разпилее
	в монотонно звучаща безкрайност,

	ще те извиквам в паметта си —
	полуистински, полувидение,
	ще трептят в мен почти угаснали
	следи от предишни съмнения.

	И както сега ще се питам
	за онова, неизживяното,
	но не с тъга, с любопитство,
	нищожно ли бе или голямо.
P$
