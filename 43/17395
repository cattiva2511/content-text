P>
	Не идвай в живота ми тих като празник.
	Делнично моят свят подреден е.
	Празникът тъжни неща ми разказва,
	вкъщи става призрачно и студено.

	Ранява ме всеки щастлив прозорец —
	да викам дори ми се иска
	от болка, че някога имаше хора,
	които наричах родни и близки.

	А редките празници на душата
	скъпернически предлагат ми нещо
	чакано, тайнствено и познато
	и страшно ми е, че няма пак да го срещна.

	Не идвай, от времето капка откраднал.
	След тебе душата ми двойно по-празна остава.
	Сладък е празникът като награда,
	а добрите неща делници ги създават.

	Последвай ме, нищо няма да скрия
	от моите истини, до обреченост верни.
	Да изстрадаме заедно пътя към най-добрия,
	най-празничния човешки делник.
P$
