P>
	Пресяват годините множество спомени,
	но ценните в нас си остават.
	По-топло ми става в минути бездомни,
	щом зная — не си ме забравила.

	Ти помниш как крихме въздишки нечути
	под маска на волна небрежност
	и как безпогрешно броихме минутите
	до края на много надежди.

	След мъртва любов и безсилна омраза
	за мен най-добрата награда
	бе твоето просто, почти неизказано:
	— Разбирам те, зная как страдаш.

	Когато в мъчителна нощ не заспивахме
	в борба за решение ново,
	на нашата слабост без страх се надсмиваше
	отдавна известният отговор.

	Все още е рано да мислим за минало,
	но питам се кой ще отсъди
	успяхме ли днес и ще можем ли винаги
	на себе си верни да бъдем.
P$
