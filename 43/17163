P>
D>
	В памет на Димчо Дебелянов
D$
	Проклинай миража на водни пустини,
	на черните песни неверния вожд,
	бълнуван за свойта разблудна царкиня,
	далечната роза на брачната нощ!
	Бълнувай за тая, която напусна
	лазура и слезе в света непознат,
	и в нощ на безумство сърцето си спусна
	в гърдите на своя поет прокълнат!

	Проклинай нектара на всяка измама,
	чиято отрова бе радостно пил,
	когато предсети, че никога няма
	да видиш небето, що сам бе сградил.
	Ти с песен разкъса най-скъпите струни
	и в шемет прегърна живота могъщ,
	а глухо ръмеше низ майския унес
	надгробната жалба на есенен дъжд.

	Проклинай дървото на бранни надежди,
	що скритом в съня ти завързваше плод,
	когато към пътя на нови премеждия
	божествена младост отправяше ход!
	След всяка пробуда по-страшно тежеше
	безликата грижа над пътя ти сив,
	а ехо неземно в сърцето мълвеше:
	не може избранник да бъде щастлив!

	Проклинай ти всичко, в което си вярвал,
	че клетва тежеше над светло чело,
	че с камъни теб е животът замярвал,
	че вредом си срещал — не обич, а зло!
	От сънища гонен, от горест обземан,
	ти Бога потърси в планинския здрач,
	но себе си зърна, и ангел и демон,
	ту агнец пасхален, ту мрачен палач!

	Проклинай съдбата, която ти даде
	сърце, що прощава — на нея дори,
	безсмъртно, то търси и в гроба пощада,
	и в песен нечута синовно гори.
	В таз песен въздишка се тихо откъртва,
	по майка родина, най-хладна в света,
	към Бога простенва белязана жъртва,
	под бранни хоругви познала смъртта.

	Проклинай миража на водни пустини,
	в тях сълзи откапват, от двойно сърце,
	бълнувай за свойта разблудна царкиня,
	простирай към нея из гроба ръце!
	И твоята сянка, когато заскита
	низ хладния ужас на бранно поле,
	посмъртните сили сбери и попитай:
	О, майко велика, защо ме прокле?
P$
