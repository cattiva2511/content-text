>
#	Лица

	__Змей Горянин__

	__Дядо Славе__

	__Баба Славовица__

	__Цена__, тяхна дъщеря

	__Любен__, най-голям син

	__Стоил__, втори син

	__Стамен__, най-малък син

	__Дамян__, момък

	__Марта Билярката__

	Три козарчета

	Моми и момци

	Селяни

N	Действието става в Темно Загоре.


>	Действие първо

N	Ясна есенна нощ прибулила двата планински хълма, помежду които се е свило селото. У дядови Славови на двора. От едната страна под чардака на къщата се простира широк измазан трем, в дъното на трема се отварят врати, за вътре в къщи. Насреща се тъмней сливакът и окастрените дървета с листници. Двора загражда висок затрънен плет, всред който се дига малкият покрив на пътните врати. Зад плета и вратите се простира селската морава, а зад нея нагоре по двата хълма се виждат разхвърляните къщи на селото. Наоколо вече затихнало, но още във всеки прозорец свети.
N	Току-що се навечеряли дядови Славови и всички излезли на двора. __Дядо Славе__ цъка с огнивото да си запали лулата; той е вече побелял старец, с рунтави вежди и строго лице, но макар попрегърбен и надвит от години, духом още доста силен. __Баба Славовица__, негова пора жена, с по-мека и блага приказка, тя държи свещта и свети на дъщеря си, която постила една черга в трема. __Цена__ е осемнайсетгодишно момиче, сега щу се промомява и за тази вечер облечено цяло в нова премяна; през кръста е запасала златен ремък, златна огърлица свети около врата й. __Любен__, попрекарал вече момък, с подбръснати по страните маджарски бради и кротък нрав, ту влиза, ту излязва от къщи, носи възглавници и помага на сестра си. __Стоил__ и __Стамен__, отстъпили по-настрана в двора, шушукат нещо помежду си. Стоил е момък тъкмо в силата си, с равна уверена реч, Стамен година-две по-млад от него, сприхав и свадлив, когато говори, вика и всякога като да се кара.

	__Дядо Славе__ _(от трема към Стоила и Стамена мърмори)_ — Ай досега на паралята се пулихте един други в очи. Какво се пак потопорихте настрана да шушукате? Не сте се виждали сякаш! Или вий се наядохте, за добитъка не ви е еня.
	__Стоил__ _(досадливо)_ — Преди да седнем, им забърках ярма. Не са я изяли още.
	__Дядо Славе__ — Плява като им занесеш, да не забравиш да притвориш обора. Тряба биля и чуловете да извадите. Нощем стана вече хладно. _(Изведнъж разсърден на синовете си, които продължават да си шушукат.)_ — Думай им какво щеш. Те сякаш с боб са им затъкнали ушите!
	__Стоил__ _(още по-досадливо)_ — Не викай. Ще го притворя. Знам.
	__Дядо Славе__ — Вий все знайте. Овцете кой прибра. Подигнали ли вратника да го залостиш или го остави да зее апачик? Ама комшулука оттатък? Като не стана да си обиколя къщата аз самичък… _(Отива към пътната врата и я заключва.)_
	__Цена__ _(като чува, че се траква заключалката, подига плахо очи)_ — Ами че нали…
	__Стамен__ _(дръпва се и отива да отключи)_ — Какво заключваш!
	__Стоил__ — Рече веднъж и наша Цена да накладе седянка.
	__Любен__ — И ний ще затворим на хората вратата си.
	__Дядо Славе__ — Седенки ли ще ми кладете? Да събирате махалата, да не ме оставяте да спя. Като е заключено? Има мандало. Аз не искам къщата ми денем да стои отворена, не посред нощ. Мойта къща не е хан. Като си прибера свойто в нея, людски, който ще влезе да хлопа. Да го видя. Вий не поглеждате нищо вътре — отвън дето ще доде, за него мислете. Казах ви воловете, за овцете — (_Тръгва да завие зад къщата, но __Стоил__ го преваря и той остава._)
	__Стоил__ _(пресича го и бързо завива зад къщата)_ — Не ми вади душата, аз си зная работата!
	__Стамен__ _(като закрачва след брата си)_ — Бодем му очите, като ни гледа!
	__Дядо Славе__ _(без да обръща внимание на приказките им, повръща се в трема)_ — Ти, Любене, комшулука иди да видиш. — Какво си помъкнал тези възглавници?
	__Любен__ _(завива към листниците)_ — Сега.
	__Дядо Славе__ _(към баба Славовица, по-меко само)_ — Не стига една рогозка — и черга, че и възглавници.
	__Цена__ — Ами че викала съм момичетата. На земята ли ще седнат?
	__Баба Славовица__ _(към Цена)_ — То наредихме вече — качи се горе. Малко круши ли ще извадиш, малко орехи ли. Какво да е, да се позалъжат.
N	__Цена__ се изкачва по стълбите горе на чардака. __Дядо Славе__ с __баба Славовица__ — сами в трема.
	__Дядо Славе__ — Те по другите къщи все на черги и възглавници. Ами ай там на тревата на двора… Облякла се, натъкмила се, чак нанизите си й си дала. Е-е-е!
	__Баба Славовица__ — Дала съм й ги… От пладня днес е захванала да ручка из раклите. Да ми отваря работа утре цял ден да гъна и нареждам пак!
	__Дядо Славе__ — Който ще се жени за нея, той на седенките ще доде да я търси, нали? И синовете ми като са тръгнали и те…
	__Баба Славовица__ — Като живеем все, казва се, между хората. Докогато бяха малки, ни стъпвах някъде, нито ми идеше някой. Сега подраснаха, че и момиче — ще се сродяваме със света.
	__Дядо Славе__ — От никого не съм видял добро и за пет пари помощ. Не ми тряба никой.
	__Баба Славовица__ _(загрижено въздъхва)_ — Мене по не ми тряба. Ами с нашето дърпане никой не смее да ни доближи — ей пуснали се приказки за Цена.
	__Дядо Славе__ — Колкото туй — отръки им иди.
	__Баба Славовица__ — Марта Билярката напред дохожда. Отвъд от уста в уста вървяло по махалата: — Като не сме пущали наникъде дъщеря си, тя се захласнала подир оногози… Чуй какви приказки!
	__Дядо Славе__ — Подир кого?
	__Баба Славовица__ — Пущиняка, дето из тилилейски усои се скита. Змея Горянин. Като нощ покрай дома обикалял и нощес го видели, като завил през моравата на зелен кон.
	__Дядо Славе__ _(раздразнено)_ — Кой си е развалил устата? Ай сега ще им дам да ме…

N	Разговора пресича __Цена__, която слиза от чардака с пълна престилка сушени овошки.

	__Дядо Славе__ _(разгръща престилката на дъщеря си)_ — Е, ами за нас? Изнеси всичко на хората днес — утре няма ден в тази къща!
	__Цена__ _(с видима досада)_ — Двайсет момичета ще додат. Колко да им сложа.
	__Дядо Славе__ — Ти цяло село ли си калесала? Да си ми казала тогава и вола си да им заколя. Да ги нагостиш.
	__Баба Славовица__ _(за да пресече спора им, към Цена)_ — Иди ги изсипи в тавите. Те са на стълбата. Не ги ли видя?

N	__Цена__ се повръща към чардака.

	__Дядо Славе__ — Кои ще додат, дето толкоз се е запънала тази?
	__Баба Славовица__ — Моми, момци — на седенки кои се сбират?
	__Дядо Славе__ — Аз ще отида да си легна. Кой ще стои при тях. — Тъй мойта дъщеря да я оставя. Все млади хора…
	__Баба Славовица__ — Момчетата нали са тука.
	__Дядо Славе__ _(отива към къщи)_ — Хм. — Любен да стои да ги наглежда.

N	__Цена__ пак слиза, свъсена и недоволна.

	__Цена__ _(към майка си)_ — Поискала ли съм един път аз нещо сама да направя, да не станете всички върху мене. Да ми го извадите из носа.
	__Баба Славовица__ — Хайде сега! Баща и майка, те са затуй.
	__Цена__ — Цял ден не стига, дето ти си ми мърморала, сега ами и той.
	__Баба Славовица__ — Ний като гълчим, то не е за зло.
	__Цена__ — Другите момичета нямат бащи и майки!
	__Баба Славовица__ — Не ми трябат другите! За коя са треперали тъй из къщи?
	__Цена__ — Струпали сте се над главата ми, ще ми извадите душата.
	__Баба Славовица__ — Тъй, защото сме се спрели от всичко, само тебе да гледаме да настаним — затуй ли? Мари, братята ти не посягат да се женят. Ей на — от батювите ти Любенови връстници останал ли е някой?
	__Цена__ — Не съм ги вързала.
	__Баба Славовица__ — Тебе чакат. На батя ти Любена — що му подумахме лани с баща ти! „То ако има едно добро място в село — вика, — като се сродим с него, Ценка не може вече там да отиде. Трябва на друго. Пък колко са места като за нея тука.“
	__Цена__ _(с насмешка)_ — Ще се свършат.
	__Баба Славовица__ — На друго село няма да те дам. Една ми си и си най-малка!
	__Цена__ — Аз няма да се женя.
	__Баба Славовица__ — То като ти доде времето и като ти излезе късметя, до тебе няма да се пита.
	__Цена__ _(кърши пръсти)_ — Още не се знай.
	__Баба Славовица__ _(строго)_ — Какво? Отсега да не си проумила — на своя глава?
	__Цена__ — Ще видим.
	__Баба Славовица__ — Братята ти мъже до тавана станаха, още се слушат у нас, ти вчерашна… Хъде, можеш ли изкара някоя. Мисли си подире! — Откога съм те в люлка залюляла, оттогази съм затичала да ти събирам прикя. В горницата два диплуза са натрупани, не мога да ги стигам вече. Имай късмет само! Една кърпа ако видиш!
	__Цена__ — Дръж си пък прикята. Аз и без нея.
	__Баба Славовица__ _(гневно и подозрително)_ — Какъв ще бъде той този, дето ще те вземе гола — върлина? Или вий в къща няма да влизате?
	__Цена__ — Да знаеш. Може и да не влезем.
	__Баба Славовица__ _(вперя удивена очи)_ — Ти да не си си турила нещо на ум? Плетеш едни, нищо не ти разбирам.
	__Цена__ — Когато потрябва, ще разбереш.
	__Баба Славовица__ — Я думай!
	__Цена__ _(досадно)_ — Остави ме сега де. Хайде си върви спи.
	__Баба Славовица__ — Искам да зная аз какъв бръмбар ти се върти в главата. Дето толкоз съм се блъскала и залягала — де ще отиде моя труд, да ми кажеш.
	__Цена__ _(спокойно, като гледа настрана)_ — Аз ще пристана на Змея Горянин. В пещерата да ме заведе.
	__Баба Славовица__ _(изведнъж сепната, отстъпва от нея и я смярва с очи)_ — Татул ли й някой даде днес или… Мойта дъщеря! Тя аслъ баба Марта напред… _(Приближава се до нея и с тих, комахай умолителен глас.)_ — Ама как — като ти доде приказка на устата, Ценке, и няма да помислиш биля. Ще я тупнеш, само да ме прирутиш. И сега отде накъде пък Змея.
	__Цена__ _(хванала слабостта на майка си)_ — Тъй, само приказка!…
	__Баба Славовица__ _(почва да я милува)_ — Мойто момиче — то няма да ми зачерни дните на старини… И на братята си, и на нас старите за гордост ще ни бъде тя… Че аз за децата си съм дала целия си живот и само за тях искам още няколко години да поживея.
	__Цена__ _(полека се отдръпва от милувките й и дяволито почва да я подпитва)_ — Какво баба Марта напред?
	__Баба Славовица__ _(като да й се подмилква)_ — Баба Марта, Билярката. Не я ли знаеш? Едно време Субаша искаше жива да я изгори, задето смичала в кладенеца си месеца да го дои посред нощ.
	__Цена__ — От месеца мляко ли донесе у дома?
	__Баба Славовица__ _(не иска да й каже)_ — Пък ти все да видиш. Тя всякакво носи.
	__Цена__ — Вода от кумуняка и овчарски босилек не ти ли даде? Като заспя първи сън, да ме полееш. Да не можал до мене да се доближи Змея. Кажи де!
	__Баба Славовица__ — Комуняката и овчарски босилек, те и от уроки чуват, и от… _(С въздишка, като се замисля.)_ — Когато вземе да подрастя момичето в една къща и грижите в нея порастят.
	__Цена__ _(нежно, като се доближава до майка си)_ — Недей му мисли, ма! Подрасли са ти всичките деца, да си взема вече всеки грижата самичък.
	__Баба Славовица__ — Голяма е мойта грижа, Цено. Не се отбила тъй лесно. Момичето не е момче. Всякакво край него се върти и обикаля. То не може да си дигне очите да види всичко право както си е.
	__Цена__ — Ха, не ще право погледна! На кого искаш?
	__Баба Славовица__ — Сам господ и света Богородица да чуват, а то майка, и братя — в пазва да те скрийме, пак…
	__Цена__ — От Змея ли искаш да ме криеш, ма?
	__Баба Славовица__ — Ама какво ти е влязъл този пущиняк в устата днес?
	__Цена__ — Овчарчета казвали, в тилилейски усои била пещерата му… Там си стоял самичък. Наоколо по рудини му пасели само зелените коне — впрягал ги в кочии, цели от злато…
	__Баба Славовица__ — Да ги впряга, да върви. Пръждома му главата.
	__Цена__ — Пък в село само нощем, на зелен кон слязвал.
	__Баба Славовица__ — Не ми тряба. Не искам да го чувам биля! Как не ще ми кажеш и ти някога свястна приказка. За змейове ще ми…
	__Цена__ — Хайде — няма.
	__Баба Славовица__ — По седенки вий затуй ли ходите! Да слушате овчарите. Той баща ти право дума. Какво ще чуеш на седенки! — Канила си ги сега — изкарайте тази вечер, и да си знаеш — туй-то. Ти още си малка. Който ще те иска, сам да дойде. Ще го накараме с баща ти да си изуй ай там пред прага обущата, тогаз да влезе. — Дал господ в тази къща: петима зетйове има на привод да доведа.
	__Цена__ _(удивена)_ — Ама и с мъжа си — пак да ме затворите при вас?

N	Зад къщата се показват __тримата синове__ на дяда __Славе__, които се повръщат към трема.

	__Баба Славовица__ _(тръгва да се прибира)_ — Питай братята си. Аз не знам. Те да ти кажат. Има ли по-добро за едно момиче у дома си, при своите да остане.

N	__Любен__ и __Стоил__ вземат по един триножник, сядат и запушват. __Стамен__ и __Цена__, изправени до двата стълба, стоят прави.

	__Любен__ — Забавиха се гостите ти, Ценке.
	__Цена__ _(пред братята си по-свободна)_ — На друго място, щом станат от паралята, и тичат, ама у дома…
	__Стоил__ — Знаят, дядо им Славе не размита зарад тях.
	__Цена__ — Остарели и двамата, залостили се в къщи, искат да се омъжа пак тука, при тях да ме свържат.
	__Стамен__ _(с подигравка)_ — Ти си намери вече мъж, омъжи се, ами те те вързаха. Амчи-то!
	__Цена__ _(обидено)_ — И като го намеря — до тебе ли ще се допитвам, бре!…
	__Стамен__ — Накичила се, прищъпнала се с мамините чапрази, мисли се и тя вече мома. Момците ай тъй един през друг ще се забият за нея. Не види още колко хляб има да яде.
	__Цена__ — Ти нали си момък. Гледай себе си.
	__Любен__ — Не се наддумвайте де! Мома е Ценка. От четирма ни тя първа под венчило ще отиде. Аз съм й харесал вече момъка. И му казах на седянката и той да дойде.
	__Стамен__ — Аз го зная. Дамян.
	__Стоил__ — Него ли пък намери?
	__Любен__ — Той ваш връстник, аз не го зная, ама гледам, като мома е. И кротък е, и прибран е. И вуйчо им ще им остави що от що.
	__Стоил__ — Малко сме гонили двама да изкупяваме кучетата. Да не са толкоз мъдри сега, знайме се. — Имаме една сестра, на него ще я дадем!
	__Цена__ — Той пък Стоил за никого не ме дава. — Напред го попитах за Змея, сропа ми се.
	__Любен__ — И аз ще ти кажа: да не поменуваш току този Змей, че срамота.
	__Цена__ — Какво, като го поменувам?
	__Стамен__ _(сопнато)_ — Е, стига де! Като ти кажат един път, разбери от дума!
	__Цена__ _(малко засрамена, към Стоила)_ — Кажи каквото знаеш пък за Дамяна.
	__Стоил__ — Ти още си малка. Пък и да порастеш, не е то за тебе на момците работите да дириш.
	__Цена__ — И тогози, когото мъж ще взема, и него ли да не диря?
	__Стамен__ — Мъж ний ще ти намерим.
	__Цена__ — Бре! Ти пък ще ми търсиш мъж!
	__Стоил__ — Като съм бил и пребил с всички. Зная на всекиго под ноктете. И като ги гледам как се притварят: който се излъже да им хване вяра…
	__Любен__ — Ний затуй сме пък трима. Да разузнайме, да видим всекиго: и от всичките да отберем, който ни е…
	__Цена__ — Ама аз ще стоя в къщи, тука, вий ще тръгнете и тримата да ми търсите, ха? _(Клати глава.)_ Хо-о-о!

N	Разговора им пресичат __момите__, които захлопват на пътните врати.

	__Една мома__ _(откъм пътните врати вика)_ — Ценке мари, как се отваряше портата ви?
	__Цена__ _(припва през двора и отваря вратата)_ — Дръпнете портата и подигнете мандалото. Не можете да си отворите.
	__Втора мома__ — Като не сме идвали у вас други път.

N	__Три моми__, пременени, коя с хурка, коя с чорапи, влизат и тръгват към трема. __Ценините__ братя ги посрещат.

	__Първа мома__ — Ний ли сме първи?
	__Цена__ — Откогато съм ви зачакала…
	__Втора мома__ — Викахме: да дойдат други преди нас.
	__Любен__ — Вие пък и на седенките взехте ред да дирите. Добре дошли. Минете да седнете.

N	__Момите__ свенливо пристъпват и присядат на единия край.

	__Трета мома__ _(към другарките си)_ — Аз нали ви казвах — да почакаме още малко.
	__Цена__ — Какви ставате, момичета. Ще ви се разсърдя. На друго място, като отивате, дирите ли тъй?
	__Трета мома__ — На друго място — ама у вас не се ходи то току-тъй!

N	Във вратата влизат още __няколко моми__ и те се приближават към другите. __Цена__ през всичкото време посреща гостите, а __братята__ й ги канят.

	__Четвърта мома__ _(още на двора)_ — Добър ти вечер, Ценке моме, накладе ли си седянката?
	__Любен__ _(към първите моми в трема)_ — Сякаш всички чакали, вий да сторите почин. Ей ги вкупом заваляха.
	__Пета мома__ _(към Цена)_ — В трема ли ще ни каниш? Гледай, нали е неука. Да си постлала една рогозка ай тука на двора, че да си накладехме и огън. Какво ще се тъпчете под чардака всички.
	__Цена__ _(дига рамена)_ — За по-хубаво уж.
	__Любен__ — Добре е, добре е и под чардака. Подир някой час ще огрее над върховете месеца — оттука по-хубаво се вижда. — Накладеш огън, отхвръкне някоя искра. Листниците ей ги де са.

N	__Момите__ минават и сядат. След тях други.

	__Стоил__ _(към новата купчина моми, които идат)_ — Най-подир и отвъденченките. Ей ги!
	__Шеста мома__ _(с другарките си минават и сядат)_ — То ако питате, ний не сме дип за вашата седянка, ама… Хай, добър ви вечер.
	__Стоил__ — Тъй, без отвъденченка седянка захваща ли се!
	__Стамен__ — В село нова песен най-напред отвъд се запява.
	__Трета мома__ — Ха-ха. И отвъденченки сами си водят момците със себе си.
	__Цена__ — Само у дома не рачиха да ги доведат.
	__Седма мома__ — Те пък тука, очите им са останали в нашите момци!
	__Шеста мома__ — Мари, имаме и на тях да дадем, и на нас да останат.

N	Общ смях.

	__Осма мома__ _(към съседката си)_ — Виж пък Бона. Щом дадохме и захвана.
	__Седма мома__ — Право. Амчи за тамазлък ли ще ги държим!

N	От другия край момите се заливат още по-гласно със смях.

	__Четвърта мома__ — Тази пък съвсем през просото.
	__Любен__ — Сега проумях и аз защо на всяка седянка отвъденченките чакат.

N	В мигом затихналата от смях седянка се чуват гласовете на __момците__ — цяла дружина тръгнала насам. Но преди да влязат, спрели се на пътя зад плета и се препират.

	__Един момък__ — А бе, като ще вървите, вървете! В болярски къщи аз на седянка не ходя.
	__Осма мома__ _(засрамена от препирнята на момците)_ — Тези додоха тук да се препират. Чувай ги!
	__Момъкът__ _(продължава да вика на пътя)_ — Да не смея ни мома да закача, ни приказката си да чуя. На други седенки или буля й ще излезе, или някоя леля — ще подреме, ще си отиде. Тука се опулили тримата й братя, треперят да не лапна сестра им.
	__Любен__ _(като се поокашля без нужда)_ — Тъй ли било! Я гледай.
	__Други момък__ _(пак на пътя)_ — Седянка ли е то! Замъждели две гъбясали свещи, окумили се… Ела бе, ний ще накладем тука на поляната седянка, да видят какво бива. Един огън ще разпалим — от кошари овчарите сами ще слязат при нас. Като надуят кавали, да завъртим хорото — нека, която може да търпи, да стои вътре!
	__Стоил__ _(към седянката)_ — Носете си много здраве и двама.

N	__Дружината на момците__ се разделя на пътя. __Четирима момци__ влизат в дядови Славови и се доближават при седянката.

	__Първи момък__ — Искам на ергенския си рабош и седянка у дядови Славови да мина. В тази къща още не съм дохождал на седянка и тука да дода.
	__Шеста мома__ — Гледай само да не ти изгорят рабоша в тази махала, че на всеки кът май огън има накладен.
	__Любен__ — Било тука, било отвъд — ергенски рабош все трябва да се хвърли най-подир в огъня. Заповядайте!
	__Втори момък__ — Аз пък тази вечер съм дошъл Ценка да задирям. Казвам си го направо още от вратата.

N	__Момите__ се разсмиват гласно. Почват се тук-таме шушукания и закачки.

	__Втора мома__ — У-у, пък този: пуснали тарля под одър, той на миндеря…
	__Втори момък__ — Пазарлъка си правя аз от по-рано. Ако ви отърва. Ако не — да бяга кой накъдето ще. Аз зная, Ценка с мене държи. Мойте сладки и медени никой няма да й ги разправи.
	__Стамен__ _(показва му да седне)_ — Е, хъде, превивай си там жонгалите, стига разправя!
	__Трети момък__ _(клати се и като че не може да се намести добре)_ — Като не съм научен на седенки върху възглавница да седя…
	__Четвърта мома__ — Дайте му един пън, мари. Стига се е местил като на тръне.
	__Четвърти момък__ — Вий пък само да се присмивате и шушукате.
	__Първи момък__ — Ами-ами. Забили си главите в чорапа, млъкнали — мене на сън взе да ме прибива.
	__Втори момък__ — Ценка ни чорап, ни хурка й трябва. Тъй бива на седянка. _(Към Цена.)_ Ела седни де! До мене туй място за тебе чака.
	__Цена__ _(тръгва към чардака)_ — Чакай да ви донеса малко сливи по-напред.

N	Щом __Цена__ се отделя от седянката, след нея тръгва __Любен__, който я задържа на стълбите.

	__Любен__ _(шепнешком)_ — Да не си се полъгала, Ценке! Кое момиче ще отиде само до момък да седне. И знаеш ли го каква мазна Гана е. На колко момичета е завъртял ума. — Той…
	__Цена__ _(иска да се качи по стълбата)_ — Бе, бате Любене, подире ми казвай. Тука пред момичетата…
	__Любен__ _(мъчи се да я задържи)_ — Аз него го зная. Чакай да ти кажа. Когато бяхме във Влашко, за него викаха…
	__Цена__ _(плахо припва по стълбата)_ — Е, няма. Остави ме. — Чакай да снема…
	__Четвърта мома__ _(шеговито удря по ръката с вретеното седналия до нея първи момък, който се опитва да я закачи)_ — Там насреща Бона, бре. Какъв си ти таквъзи!
	__Първи момък__ — Пък нека е Бона.
	__Трета мома__ — Уж де! Не са се нагласили един срещу други да седнат.
	__Шеста мома__ — Мари за момци да ви бъде. Да ви ги харижем всичките!
	__Пета мома__ — Отвъденченките лесно си харизват гальовниците.
	__Седма мома__ — Плет ли ще плетем от тях!
	__Трети момък__ _(към другарите си)_ — Тя каква стана, бе? Те тази вечер съвсем ни подбиха.
	__Първи момък__ — Ачи не бяхме влезли във вратата и взеха да ни показват огньовете, де да си горим ергенските рабоши.
	__Любен__ — Защо ний не останахме с тебе във Влашко. Там са по на цена мъжете.
	__Първи момък__ — Ами. — Седнах при Неда, дано от тази махала ни прегледат, ама и тук няма да ни огрей.
	__Шеста мома__ — Ба-ба. Що са дни за напред са.

N	__Цена__ слиза и донася две тави сливи и орехи, които слага на гостите си.

	__Първи момък__ — Сега още на Ценка ми е надеждата. Какво ще ни даде. А-а, тя сушени сливи и орехи носела. Аз рекох, ще изнесе ябълки: да доде при мене, само една червена ябълка пред всички да ми даде.
	__Четвърта мома__ — Бре, какво си прави самичък устата. Червена ябълка на кого се дава.
	__Цена__ _(неседнала още и тръгва към листниците, да завие)_ — И ябълки ли искате? Да ви донеса. Тъкмо сме изкопали трапа в градината, не сме ги още закрили с папрат.
	__Трети момък__ — Свата затуй е дошъл. Червена ябълка от тебе да земе!

N	Едвам __Цена__ достига до листниците и по-скоро я настига __Стамен__.

	__Стамен__ _(иска да задържи сестра си)_ — Къде ще вървиш! Те се разлигавиха пред тебе и ти им хвана вяра. Какъв е, знаеш ли? — Дето с кръчмаря отваря механата и с кръчмаря я затваря. Той ралото сред нивата оставя, да слезе в село за вино! Пропил е…
	__Цена__ _(с досада го пресича и пръпва зад листниците към градината)_ — И-и, сега намерихте! Остави ме на мира, бари ти!

N	Всред смеховете и задевките влиза през пътните врати и се доближава до седянката __Дамян__, момък Стоилова пора, с бяло открито лице, облечен чисто и стегнато. Той се държи по-настрана от другите момци, със скрита гордост: приказките му и смехът му са премерени и с момите твърде не се задява.

	__Пета мома__ _(щом забелязва Дамяна, че иде)_ — Много ще има да си точите зъбите вий за червена ябълка от Ценка, доде е този. Видите ли го — макар да е най-сугарен!
	__Дамян__ — Добър вечер.
	__Любен__ _(на крака кани новия гостенин)_ — Заповядай, Дамяне. Дал бог добро. Мини да седнеш отгоре.
	__Дамян__ — Стой си, бай Любене. Да погледна най-напред седянката прав. _(Приближава се до Стоила и сяда.)_ Аз тука до Стоила ще седна.
	__Любен__ — Какво се забави ти тъй? Най-подирен идеш.
	__Дамян__ — Ами ослушвах се от дома, да чуя песента на момите. Рекох, пък може и да не са дошли още.
	__Стоил__ — Сега ще подкършат те. Тук са най-гласовитите отвъденченки.
	__Осма мома__ — Нека подйемат най-напред момите от вашата махала. Ей Ценка — тя да ги поведе.

N	__Цена__ се повръща, оставя няколко ябълки в тавите и сяда до __Стамена__. Закачките и смеховете от час на час все по-буйни стават.

	__Първи момък__ — По-голяма мома от Ценка няма ли, бе?
	__Втори момък__ — Всички все Ценка чакат; все нея зяпат в устата.
	__Шеста мома__ — Пък вий двама ще я лапнете!
	__Трета мома__ _(сбутва другарките си)_ — Бона завижда!
	__Седма мома__ — Аз да съм на Дамяново място. Тъй да се въртят всички около изгората ми…
	__Дамян__ _(заприказван на друга страна, като чува името си)_ — А-а, какво казвате?
	__Четвърта мома__ — Ти все закъснявай и се заплесвай настрана, че ще видиш…
	__Осма мома__ _(като се сбутват с шеста и седма мома)_ — Сега ще ти кажат…
	__Дамян__ — Какво има?

N	__Шеста мома__ заедно със __седма мома__ вместо ответ запяват —
P>
	Китчице ле, буйна лобода,
	я дай ми нож да се пробода.
P$
	__Четвърта мома__ — Слушаш ли, Дамяне? За тебе се пей!
	__Момите__ _(всички в хор допяват)_ —
P>
	Заради наш’те ергени
	не знаят моми да любят.
P$
	__Първи момък__ — Дамяне, опичай си ума! Не са те за шега нашите. Аз нали ти казвам: моми да се любят и ергенлък да се прави, не е то лесен занаят на тези години.
	__Дамян__ — Да са пък живи и здрави приятели: те са взели занаят на ръка и за мене. Ще ме научат.
	__Шеста мома__ _(към първия момък, полуглумливо, полуласкаво)_ — Защо не сте го научили момчето досега, бре? Какви сте вие таквизи?
	__Първи момък__ _(излеком се надига и тръгва да заобиколи седянката, да отиде и да седне при шеста мома, като между това полуглумливо, полуласкаво се разправят и двамата)_ — Учим го и го караме все дано го вкараме в пътя, ама и ний като падаме малко неуки.
	__Шеста мома__ — Страх ви е да не ви вземе хляба.
	__Първи момък__ — Който не си държи хляба, ще му го вземат.
	__Шеста мома__ — Я се бягай оттука. Иди по-напред при него по тънко всичко да му разправиш.
	__Първи момък__ — Болярско чедо е. Не поема тъй лесно! _(Като се присламчва до шестата мома, сяда до нея и незабелязано я отделя зад момите.)_. Пък с приказки не става то само отдалеч. Като не поседне тъй по-отблизо, да наведе глава… То, какво да го правиш…

N	__Шестата мома__ и __първият момък__ зашушукват помежду си. Речта поемат другите на седянката.

	__Четвърти момък__ — Аз да ви кажа. Припейте го с Ценка, да видите как ще се отвори.
	__Трети момък__ — Хайде припявка, хайде армосване — все едно.
	__Дамян__ — Много бързате вий, момчета. Не става то тъй.
	__Трета мома__ — Той пак захвана да се назлъндисва.
	__Дамян__ — Хубава работа. Не е за назлъндисване. Другиго припейте. Малко ли са моми и момци тука.
	__Трети момък__ — Исках да ти помогна, Дамяне… Мене пък припейте.
	__Четвърти момък__ — Мене, мене.
	__Седма мома__ — На всяка седянка все вас ли ще припяваме! Ей ви изгорите!…
	__Осма мома__ — Те да пеят. Вий им отпявайте.
	__Втори момък __ — Ценке, викни из едно гърло два гласа, да се припейме с тебе. Ти запей, аз ще ти отпея!
	__Цена__ — Аз сама. Други не искам да ми отпява.
	__Четвърта мома__ — Слушайте да чуйме Ценкината песен. Как сама тя ще се припее.

N	__Цена__ запява и цялата седянка притихва, заслушана в песента й. След малко над планинските хълмове изгрява закъснялата пълна месечина.

	__Цена__ _(отначало тихо и после все повече и повече, като да се отдава на песента си)_:
P>
	Жениш ме, мамо, годиш ме,
	ала ме, мамо, не питаш:
	жени-ща ли се — не ща ли.
	Мене ме, мамо, Змей люби.
P$
	__Втора мома__ _(пресича я, смутена от песента й)_ — Мари, Ценке, поплака ли пееш? Със Змея се припява.
	__Цена__ _(продължава увлечена)_:
P>
	Ката ми вечер дохожда
	и тая вечер ще дойде.
	Змейове с бели атове,
	змеици в златни кочии.
P$
	__Първа мома__ _(всред затихналата седянка)_ — Пък как го изпя!…

N	Всички се спотаяват неловко, като че никой не знае отде да подхване реч. __Братята__ на __Цена__ са се навъсили и тримата. Само тя огледва цялата седянка с ясно лице и засмяна.

	__Цена__ _(след малко мълчание)_ — Не ви ли харесва мойта песен?
	__Дамян__ _(насилено усмихнат)_ — Защо да не ни хареса. Хареса ни. Само че… Какво ще кажеш ти, бай Любене?
	__Четвърти момък__ — Като си искала да се припяваш със Змея, да си калесала и него на седянката.
	__Пета мома__ — Толкози момци тука, ти чак Змея отиде да дириш.
	__Цена__ — Всички странят от него — аз го пък харесвам.

N	__Момите__ всички се изсмиват гласно. __Братята__ й още по-недоволно се въсят.

	__Стоил__ — Да си виждала ти Змея, че да го харесаш?
	__Цена__ — По приказка. Както са ми разправяли за него.
	__Дамян__ — Какво добро си чула?
	__Цена__ _(дига рамена)_ — Ех, харесва ми — тъй.
	__Любен__ — Малка е тя нашата мома още, глупава. Не знае кое хе за приказка пред хората, кое не.
	__Цена__ — Защо ще крия. Чунким всички не говорят из село, че покрай дома като нощ обикалял Змея Горянин!
	__Първа мома__ — Мари не ставай такваз. Гледай я!
	__Стамен__ _(ядосано)_ — Ще приказват те из село и той ще обикаля, ама като пипна едного!…
	__Цена__ _(ядосано към Стамена)_ — Е, какво пък ти само трещиш. Проглуши ми ушите!
	__Втори момък__ — Я го изпъди. Да дода да седна до тебе, че аз да ти разправя за Змея! Нощя към втори петли, когато угаснат всички седенки, като обикалям самичък по друмищата, пресрещали сме се с него и биля един други цигара сме запаляли.
	__Цена__ _(със силно раздразнено любопитство)_ — Тъй ли? Ами какво търси след втори петли по друмищата?
	__Втори момък__ — Търси да изправят по гърба му някоя кобилица, каквото и аз. Пуста младост, като не се търпи и на двама ни!
	__Цена__ — Той млад ли е? Казват, когато полетял на коня си през гората, дъбрави без вятър се закършали…
	__Четвърти момък__ — Как ще остарее! И дъбрави като хала ще кърши — срещу силата му никой няма да излезе. Цял ден само себе си гледа: да се нахрани, напои. Какво му е друго работата.
	__Трети момък__ — Казват, лете, когато зазреят нивите, ката ден на разсъмване ги обикалял, обирал най-едрите зърна. От тях си месил хляб и хлябът му бил бял като мляко. Пък по гроздобер, преди още да са влезли хората в лозята, той от лоза на лоза обирал най-едрите зърна; имал вино в кърпа да се носи.
	__Цена__ — Ами защо се е скрил в пещерата?
	__Втори момък__ — Защото му е крив света.
	__Цена__ — Какво прави там самичък по цял ден? Не му ли се стяга душата, като се е отделил от хората?
	__Втори момък__ — За какво му са хората. Припичал се и се излежавал там на слънце пред пещерата си и кроял само каква поразия ще направи.
	__Дамян__ — Змей — самичък той е цяла поразия, ами.
	__Цена__ — Чакайте. Който знае нещо, да разправи за него!
	__Трета мома__ — Божке, каква си, Ценке. Мене ме е страх само като му поменат името, ти си седнала да разпитваш за него.
	__Цена__ _(изкривява глава)_ — То като се рече веднъж за някого… Зная аз… Змей бил. И него майка не е ли родила!…
	__Трети момък__ — Бе той като се облещи веднъж в темнотата, три дни ще бягаш, ами…
	__Цена__ — Ха, какво ще ми стори?

N	В това време зад плета на моравата светва огън. __Момите__ вперят плахо очи нататък.

	__Първа мома__ _(сепната)_ — Какво зашумоля, какво светна нататък?
	__Втора мома__ — Ха, приказваха. Да не би?
	__Стамен__ _(скача и се хвърля към плета)_ — Аз ще му кажа… Да има само късмет!… _(Вижда огъня и се извръща от плета, по-спокойно.)_ Онези наклали седянката си…
	__Втори момък__ _(намерил сгода, докато се повърне Стамен, прехвърля се и сяда на мястото му до Цена)_ — Той да върви да гони Змея, пък аз тук ще се наместя до Ценка. Отблизо да я вардя. На мене тя има вяра. _(Мъчи се да я отдели зад момите.)_ Какво те знаят другите, какво ще ти кажат. Аз и Змея…
	__Стамен__ _(се повръща и вторият момък, недорекъл още реч, той го сблъсква сърдито да стане)_ — Хъде-хъде, не се въвирай, където не те викат! Върви си на мястото.
	__Втори момък__ _(не иска да стане)_ — Аз забих кол вече, не се дигам…
	__Стамен__ _(още по-сърдито)_ — Хайде, че не ми носи много от таквиз… Чуваш ли?

N	Цялата седянка удивена замлъква и ги загледва.

	__Втори момък__ — Ще се дигна, ама няма вече да седна. Казвам ти! Ще отида ай там на моравата при онез.
	__Стамен__ _(крясва)_ — А-а, ще ми накривиш! Ще заплача за тебе!
	__Втори момък__ _(става и си тръгва)_ — Останете си тогава със здраве.
	__Стамен__ — Много ти здраве!
	__Първи момък__ _(става и повлича крака след другаря си да си върви)_ — Като е било тъй и аз ще си отида. Право казваха напред онези. Не ни е работа тука. Със здраве.
	__Стамен__ — Праждосвай се и ти. Не съм ви калесвал, ще ви гледам хатъра.
	__Любен__ _(пресича го да го спре)_ — Ама, Стамене, и ти…
	__Стамен__ _(още по-високо крясва)_ — Какво? Като са гости, роб ли ще им стана? Ще оставя сестра си да я дърпат пред мене. Щели да си отидат! Прав му е пътя на всекиго.

N	__Момците__ отиват на моравата. Оттам се чуват смях и викове. Цялата седянка е млъкнала неловко. Къщните врати се отварят и облегнат върху тях, показва глава __дядо Славе__.

	__Дядо Славе__ _(мрачен, още както е спал, и строго)_ — Ще осъмвате ли? Попяхте, посборувахте — че стига де! Нали сте моми!… Като дърти пияници тряба и крамола да дигнете, тогази да се разпилейте от механата. И ний сме хора най-подир! Няма зарад вас да си оставим съня и нощта. _(Изглежда сурово всички, после се дръпва навътре и затваря вратите.)_

N	Сякаш вряла вода попаря седянката, засрамени, момите са навели глави, всички мълчат.

	__Четвърти момък__ _(става и изведнъж всички настават след него. Сред общото мълчание)_ — Хайде, момичета.
	__Любен__ _(засрамен, смънква под нос)_ — Разбрахте се всички. Той нашия баща…

N	__Момите__ купом тръгват из вратата и без някоя да дигне глава, без да продума, излязват. Щом другите около огъня на моравата ги чуват, разсмиват се гласно и се развикват. След малко нататък засвирва овчарски кавал и се завъртява хорото, засвирва овчарски кавал и се завъртява хорото.
N	Унижена и посрамена, __Цена__ не отива да изпроводи другарките си. Тя става и се обляга о единия стълб под чардака, в трема. Братята й изпращат гостите. Между това, докато те се бавят нещо край вратите и гледат хорото, __Дамян__ се повръща към __Цена__.

	__Дамян__ _(уж като по-свой, иска да я утеши и посъветва)_ — Няма нищо. Той дядо Славе стар човек. Тези са научени. И те за у вас ли са!…
	__Цена__ _(мъчи се да си сдържи яда)_ — У дома не е никого да поканя! Ний не сме за хора.
	__Дамян__ — По-други хора сме и вий, и ний. Виж тези, щом излязоха, и си завъртяха хорото. Там зарад тях — на моравата.
	__Цена__ — Олекна им. Тук на всички беше се запушила душата. И смеха им, и приказките им, всичко сякаш насила. Кой можа да се отпусне у дома!
	__Дамян__ — Амчи като виждат, не им е тука мястото. Те си знаят своята.
	__Цена__ — За какво живеят, знаят.
	__Дамян__ — Защо? И ний ще гледаме пък нашата.
	__Цена__ — Радост, песни и хора — само зарад тях са.
	__Дамян__ — Не можем ний да тръгнем като тях, я!…
	__Цена__ — Аз ще тръгна. Защо да не тръгна?
	__Дамян__ _(дига рамена)_ — Не знам. Те сами на своя глава всичко си карат. По хората младуват, по извор и по седенки се харесват; ни до майка се допитал, ни до баща, погледнеш, без поп, без кръстник някоя вечер момъка току заведе момата в къщи…
	__Цена__ — Ба, ще се запрат като мене тук — да чакам ти да се допиташ до цялата си рода, че да ми проводиш сгледници.
	__Дамян__ _(като да се сбърква изведнъж от прямотата й, иска да се оправя)_ — Ама аз съвсем не исках туй да кажа. Отварял ли съм приказка за такова нещо?
	__Цена__ — Е, де! И когато сама на право ти го кажа, ти се объркваш.
	__Дамян__ _(озъртайки се към братята й, с понижен глас)_ — Ний тука помежду си ли ще го уговаряме. Тъй не стават те тези работи. Чева не сме…
	__Цена__ — Нека бъде твойта. Да се знай, че аз първа съм ти казала за сгледници и сватба. На мене ми е все едно. Само знай: туй, дето си го турил на ума си, да го извадиш. Няма да бъде!
	__Дамян__ _(наканен да си върви, със смях и подмилкване иска да заглади)_. — Ха-ха, ти сега си иди легни. Ами че ти още си малка. Има време. То всичко ще се нареди и уговори. Като си отспиш утре, ще видиш как ще ти премине. Ха-ха, лека нощ. Остани си със здраве…

N	__Дамян__ току-що отминава и __Любен__, и __Стоил__ се повръщат към __Цена__, която, навела глава, тъй си стои, опряна о стълба.

	__Любен__ — От първи сън ли го събудихме или нещо се размисли, да го хвана яд…
	__Стоил__ _(със сдържан гняв)_ — Показахме се хубаво! Да ни видят хората колко струваме. _(Към Цена.)_ Ти не знаеш ли баща ни какъв е! Защо събираш момичетата, да те само срами пред тях?
	__Цена__ _(решително се отвръща от братята си. С едва сдържани сълзи, гневно)_. — Не ми тряба мене вече никого да знам в тази къща. Аз ще се махна оттука!
	__Любен__ _(кротко)_ — Хайде, хайде сега…
	__Цена__ — Утре ще се разчуй из село. Как ще се покажа! Те и тъй момите страняха от мене.
	__Стоил__ — Туй да ти е обица на ухото. Да помниш други път!
	__Цена__ — Какво съм крива? Вий на всяка стъпка вървите подире ми и не ми давате да си поема дъх.
	__Стоил__ — Колкото затуй. Не викай. Ний вървим подире ти, защото ти не знаеш ни какво приказваш, нито къде стъпваш и на какво можеш да налетиш. Какви бяха тези приказки за Змея тази вечер? Не те ли е срам?
	__Цена__ — Не ме е срам. На каквото налетя! Вий ме оставете! Да го видя сама. Аз нямам ли очи?
	__Любен__ — Ама ний за твое добро, Ценке…
	__Цена__ _(не ще и да слуша)_ — Оставете ме. Не искам, не искам аз вече нищо от вас!
	__Стоил__ — Ще те оставя за змейове да ми бълнуваш и разпитваш. Я хайде върви спи!
	__Цена__ — Спете!
	__Любен__ _(на влизане в къщи, като се извръща към моравата)_ — Тези пък докога ще хепат! Хайде, Ценке. Да затвори Стамен вратата. Прибирайте се!

N	__Любен__ и __Стоил__ влизат в къщи. __Стамен__ притваря вратата и се повръща при сестра си.

	__Стамен__ — Е, какво сега?
	__Цена__ _(към него още по-рязка и груба)_. — Върви спи и ти!
	__Стамен__ — Чудо голямо! Можеш ли се разплака като малко дете!
	__Цена__ _(едва си сдържа сълзите)_. — От тебе излезе всичко — махвай се оттука! Ти не си ми брат. Не искам да ми продумваш вече.
	__Стамен__ — Хо-хо! Един нехранимайко дошъл да си криви устата пред тебе, ти искаш… Скоро ли ти тряба? Прилика ли ти е той? Ще те вземе ли? Какво е тръгнал като пале наоколо ти!
	__Цена__ _(сърдито)_ — Няма вий да се вмесвате в моите работи. Разбирате ли? Когото ще взема, до него аз сама ще си проправя път.
	__Стамен__ — И за Змея не искаш ли да те оставим? Сама да си проправиш път чак до тилилейски усои.
	__Цена__ — То не е твоя работа. Ако ми харесва той, в тилилейски усои ще отида. Хайде, махвай се!
	__Стамен__ _(полу на себе си)_ — Пъй — на какво се прави! Ще те оставя. Върви в тилилейски усои, където щеш…

N	__Стамен__ влиза в къщи. __Цена__ остава сама. В същото време кавалът издига и прикърша. Със смехове и шум __момите__ се разотиват. Мигом настава тишина, пълната месечина се затуля зад облак и в мрачината се чуват няколко самотни хълцания на Цена, която плаче сама.
N	След малко месецът изплува зад облака. От мрачината иззад листниците се показва __Змея__, снажен и силен мъж, със загоряло лице, ниско под брадата му се мяркат редки зелени влакна брада. Той е в облекло тук-там с люспи, които на лунните лъчи пъстреят и сияят около снагата му. Върви предпазливо, огледва се и за всичко говори с цинична усмивка.
	Змея пристъпва две-три стъпки и се спира сред двора. Цена, разплакана, навела глава и не го вижда.

	__Змея__ _(полу на себе си, като се дърпа)_ — Тази нощ и плета прескочих, озовах се чак вътре, ама. Как викаше онази вещица: ще ти светят нейде маслото… _(Към Цена с насмешка.)_ Плачеш ли? Защо плачеш? Гальовника си ли чакаше тази вечер — не доде? Аз пък дойдох. На мене се порадвай! — Или от седянка си тръгнахте — той с друго либе отиде? А? Същите думи да му каже, същите клетви да му стори… Ти остана сама. Плачеш! Която не си е свивала полите, по сватбата й ще я разплачат още повече. Ха-ха-ха! Всичко зная аз в село как става…
	__Цена__ _(сепва се, поглежда го плахо и изведнъж навежда пак глава)_ — Ти Змея ли си?
	__Змея__ _(поклаща глава)_ — Горянина. Чувала ли си за мене? Де не ще чуеш. И малки, и големи нали все с мене плашат. Подигни си главата. Да те видя — хубава ли си. Или и ти си някоя изпражена от слънцето жумерка, да те не погледна!
	__Цена__ _(едва си подига главата, засрамена)_ — Какво ще ме гледаш.
	__Змея__ — Ха, тъй. На хубост ми каца окото като оса на мед. — И ти ме погледни! Тъй ли съм страшен, както разправят за мене? Харесваш ли ме? На коня да ме видиш, още по ще ти харесам! Ха, дохождаш ли с мене? Аз няма да те търся. Горе при мене няма свекърва да ти гледа под зъбите, няма дружки да ти се смеят. Туй съм аз, както ме видиш! — Ката сутрин с праснак и ягоди ще те храня, докато сама на ягодка ми замязаш. — Хи-хи-хи, виж и аз дърт пръч как приказвам. По ли ми приляга от вашите момци, а?
	__Цена__ — Не ги зная момците. Аз не обичам таквиз.
	__Змея__ — И мене съвсем не ми идат отръки. Тъкмо уйдисваме си. — Идваш ли да те зема?
	__Цена__ _(плахо и любопитно)_ — Къде ще ме водиш?
	__Змея__ — Хе, ти само тръгни с мен. Да видиш! Ще те заведа, дето никоя от дружките ти не е стъпвала, нито пък ти някога ще стъпиш. Там, дето и насън не си сънила. Края на света ще видиш. Най-напред пред тебе слънце ще огрява и най-подир зад тебе ще залязва. По три дни можеш гладна да стоиш, няма да умреш от глад. Нашироко да живееш, отвисоко да гледаш.
	__Цена__ — Ти смееш ли се или се подиграваш с мене?
	__Змея__ — Защо да се подигравам! Не е за смях.
	__Цена__ — АЗ съм сита на таквиз.
	__Змея__ — Тръгни подире ми, сама да видиш. Няма кой да ме хвали само. Останал съм самичък и не зная откъде по-напред да захвана. Мене къщата ми е къща, на връх планина чак… Ха, дохождаш ли?
	__Цена__ — За какво ти съм?
	__Змея__ — Какво пита? То съвсем…
	__Цена__ — Аз нищо не зная, нищо не мога.
	__Змея__ — Ти само склони. Аз всичко ще ти кажа.
	__Цена__ _(с видимо усилие над себе си, пресича го)_ — Добре. Заведи ме в твойта къща.
	__Змея__ _(опуля очи и се стъписва, без да може да повярва на думите й. После като че се догажда, усмихва се злобно)_ — О-хо-о, този път Марта Билярката пък тебе ли проводи? Намерила стръв за въдицата си, дъртата вещица! Като ден дето ми се мъкне в пещерата за билки да подпитва и да ми разправя селските клюки… Стръв насреща й да не устоиш!… Колко стръка кумуняк ти даде да ме запоиш и колко тинтява да ми измъкнеш душата? Хи-хи-хи, вещицата проклета! Оброк тя сякаш е сторила, кожата ми да одере. От люспите ми кремъци за диканята си да направи. С плъхове на запустялото си огнище билки да ми върше! Ха-ха-ха!
	__Цена__ _(сама не разбира добре за какво й говори)_ — Аз Марта Билярката не съм виждала. Ела.
	__Змея__ — Ела!… И рече. Да дода, а?
	__Цена__ — Аз сама те викам. Ела.
	__Змея__ _(още не смее да се доближи)_ — Ела! — Само тази дума в живота си не бях чувал. А защо те е страх да си дигнеш очите да ме погледнеш, а?
	__Цена__ _(с дигната глава)_ — Не ме е страх. Ей ме!
	__Змея__ — Я, ръцете ти. Какво държиш?
	__Цена__ _(дига и показва ръцете си)_ — Нищо нямам.
	__Змея__ _(бързо се доближава до нея, хваща я за ръцете и я огледва)_. — Имай само късмет да ме мамиш! Да си прикътала от билките на онази нейде. С огън ще те облея цяла.
	__Цена__ _(кротко и плахо)_ — Нямам нищо. Нали ти казах. Аз искам да ме заведеш там, дето никой не е стъпвал. Пред мене слънцето първо да изгрява, зад мене да залязва. Там, дето напред рече… В приказките дето се разправя…
	__Змея__ _(гледа изпитателно в очите й, после ласкаво засмян)_ — Взе ми ума… Какво щях да кажа. Ами майка ти, баща ти, като станат утре да видят, че те няма?
	__Цена__ _(дръпва се обидено)_ — И ти ли за майка и баща!… Аз не те мислех… Тогази остави ме! Защо си дошъл? Бягай се.
	__Змея__ _(ласкаво, иска да заглади)_ — Сърди се… Хайде… Мене ми се плете езика. Не зная какво щях да ти кажа. Чака. Ти ще додеш? При мене? Моя да станеш? Там да те заведа, на връх планината…
	__Цена__ — Ако не се подбиваш с мене. Ама ти… Аз виждам!
	__Змея__ — Подбив настрана. Хайде! Ще те изведа, утре цяла в роса ще те окъпя! По самодивски поляни… Мене вече устата ми приказват, ушите ми не слушат. — Какво щях да ти кажа. И цветя ще береш, китки ще кичим двама. За нищо грижа няма да имаш… С думи не мога ти изказа. Аз в целия си живот толкози думи не съм казвал. Ела, сама да видиш. Да видиш колко е хубава гората… Нощем как притихва и как се събуждат върхарите на дървесата на разсъмване… От мойта пещера да видиш, че надалеч се гледа. По небето нощем има толкози много звезди… Никога тук в живота си няма да видиш тия кервани звезди.
	__Цена__ _(подава му плахо ръката си, но с другата се хваща още по-силно за стълба, като че се бои)_ — Води ме при звездите. Където щеш… Макар първи път да те виждам. Ще дода подире ти. Ако ще би… Ще дода!
	__Змея__ — Коня ми е хвъркат. Чака отвън. Метна ли му се, като вихър ще свий. Никой няма да ни види. Подковите му са чисто сребро, водно злато — клинците му. Ти се не плаши само. Кучета ще лавнат, село ще хукне, ти затвори очи — от нищо да не те е страх. Месеца няма половин път да е стигнал, аз ще те занеса у дома.
	__Цена__ — Не ме е страх!
	__Змея__ _(дръпва я за ръката)_ — Противиш се? Недей мисли. Аз за нищо не мисля.
	__Цена__ _(едва пристъпила насила три стъпки, мъчи се да спре и поглежда назад)_ — Ами аз щях… Дали ще?… Те отидоха да спят… Тъй изведнъж.
	__Змея__ _(преграбча я и дига на ръце)_ — Хванах те аз вече! Никой не ти тряба! С мен!
	__Цена__ _(безсилно се бие да се откопчи от ръцете му. Просълзена)_ — Пусни ме. Ще дойда. Да ти кажа само…
	__Змея__ _(завива зад листниците с нея)_ — Ако ще би цял свят… Никой не може те отне от ръцете ми!

N	Чува се __Змея__ как прескача плета и полетява на коня си като вихър. Изведнъж лавват силно кучета, разкукуригват се петли — обща тревога наоколо.
N	Из къщи изскачат __Стоил__ и __Стамен__, разтревожени, огледват се и хукват един към вратата, други към градината.

	__Стамен__ — Какво без време петли пропяха?
	__Стоил__ — Де е Цена?

N	__Баба Славовица__, както е спала, гологлава, боса и по долна дреха изскача навън с гърне в ръка. След нея __Любен__.

	__Любен__ — Аз им казах и на двамата да се приберат.
	__Баба Славовица__ _(плачливо, като се озърта)_ — Цено, Це… Ценке… _(Към Любена.)_ — Сварила бях билье…
	__Любен__ _(не дослушва майка си и тръгва към моравата)_ — Чакай да видим.

N	Далеко край село излавват още веднъж кучета и замлъкват. __Баба Славовица__ припада на един триножник в трема и в тишината заплаква сама.


>	Действие второ

N	На другия ден, в росни зори. По мъхнясалите скали отвън пред входа на пещерата на Змея току-що огрели първите слънчеви лъчи. В ясната утрина се открояват далеко нататък планинските вършини. Вътре в пещерата все още сумрачно. Отвред са привели сводове черни скали, в едина кът на които клокочи шумлив, бистър поток; той пропада между скалите и се губи под земята. По-насам от потока, върху три повалени дебели ствола, е леглото на Змея, постлано с папрат и мъхове. Насреща малко огнище, до него широка плоча като паралия, а върху й наслагани кратунки, дървени съдове, два кутела — покъщнината му. Наоколо из дупките и пезулите на канарите са натъпкани разни треви: чубрица, мащерка, прахан и пр.
N	Отвън отблизо и далече се чуват звънци на кози и тропот. В пещерата е тихо, само потокът шуми в скалите. На леглото на Змея се е отпуснала и заспала дълбок сън __Цена__ — уморена, тя и не помръдва.
N	След много ни малко влиза __Змеят__, лицето, брадата, люспите му — цял окъпан и разкравен от утринната роса. Той носи в едната си ръка ягоди, един сноп с шумата и корените, в другата две-три сухи съчки. Пристъпва на пръсти, огледва Цена, после оставя ягодите на плочата, съчките — върху огнището, и захваща да се бърше от росата, полека, като че се бои да не разбуди спящата. Като се обърсва, изважда от едина пезул прахан и огниво, захваща да пали огъня.
N	Три __козарчета__ като ярета се струпват вън на скалите, изничат навътре към пещерата, закачат се и се кикотят.

	__Първо козарче__ _(след като занича мълчаливо, показва шепнешком към леглото)_ — Булка, булка си довел Змея. Ей я, хи-и-и, спи!
	__Второ козарче__ — Кога ли я е довел?
	__Трето козарче__ _(занича надвесено през двете)_ — Трябва нощес. Напред, слънцето не беше още изгряло, тръгнал по росата из усойната. Ягоди да й бере.
	__Второ козарче__ — Какво се е смърлушил. Превил крака до огнището, не му приляга и огън да си накладе. Пък младоженик.
	__Трето козарче__ — Хем не му иде отръки, хем пък ще се отсрами. Като се събуди от сън, да види, че всичко е приготвил. Хи-хи-хи!

N	И __трите__ не могат да се удържат, изкискват се, някое се подхлъзва, бутва камък, друго се хваща за шубрака, изтрополяват, __Змеят__ чува, връцва се и скача с разперени ръце да ги пъди.
	__Змея__ _(шепнешком)_ — Пш-шт! Вървете при яретата и козите си. Какво тука?

N	Разсмени, __козарчетата__ пръпват надолу из урвата.

	__Змея__ _(като се изстъпва на скалите пред входа)_ — Когичком пък подушихте и се начоголихте насам. Ха, вървете си де! Какво ме гледате.

N	Той се повръща на пръсти, огледва __Цена__, ритва насам-нататък някой камък, като че разтребва, после пак зацъква с огнивото да пали огъня, който все още не може да се разпали.
N	Едвам се загледал в огъня и __козарчетата__ едно след друго предпазливо се изстъпват на скалите и почват да изничат и да го дразнят отново.

	__Трето козарче__ _(кима с ръка на другите долу)_ — Не бойте се. Пак при огъня седнал.
	__Второ козарче__ _(заедно с първото, като се повръщат)_ — Тя спи. Да я видим, като стане. Каква е.
	__Змея__ _(извръща се и захваща да им кима с глава шепнешком, но без да става от мястото си)_ — Пак се домъкнахте! Нали ви казах да си вървите. ОТ дума вий не разбирате ли?
	__Второ козарче__ _(заедно с другарите си, смеят се насреща му и не помръдват)_ — Да ти видим булката, Змейо. Амчи ти я доведе — ний искаме да я видим. Отде я открадна, а?
	__Първо козарче__ — От седенките ли?
	__Змея__ _(без да става, още по-сърдито)_ — Какво ви влиза на вас в работа! Махайте се оттука!
	__Трето козарче__ — Е, ти всеки ден ни ловиш из гората козите да ги доиш — ние веднъж се спряхме пред пещерата ти и ни пъдиш. Искаме да видим булката ти, като стане да си мие очите.
	__Змея__ — Оставете ме — ще стана! — Не ми опасохте рудниците и храсталаците ми ошмулиха вашите кози!
	__Второ козарче__ — Отсега нататък ще има кой да ти шета.
	__Първо козарче__ — Нея ли ще провождаш да дои с кутела?
	__Змея__ _(наканен да стане)_ — Вий ще се подигравате ли с мене?

N	И __трите__ готови да пръпнат, но го гледат и се смеят насреща му. __Змея__ скача и отива към тях. Те изведнъж хукват надолу из урвата.

	__Змея__ — Ще ви дам ай сега едно гледане! Никъде да не ви побере. — Тя спи, ще я стреснат в съня й. — Да не сте се окадили насам, че знаете ли се!

N	Изтъпан на скалите, __Змея__ гледа отгоре, а __козарчетата__ отдолу продължават да го дразнят.

	__Първо козарче__ — У-у! Какво се люти! Ний на сватба додохме. На сватба хората не са тъй, ей!
	__Змея__ _(кима им отгоре)_ — Я, оттука! Сватбари!
	__Трето козарче__ — Дадохме със свирките си да ти посвирим.
	__Змея__ — Ще те пипна, ще видиш една свирка!

N	Изведнъж и трите __козарчета__ засвирват със свирки отдолу и __Змеят__ още повече се раздразва, дигва буци, камъни и захваща да хвърля подире им.

	__Змея__ _(поглеждайки ту към Цена, ту надолу)_ — С-с-ст, с-с-ст, с-с-ст! Скривайте си пискуните! Млъквайте! Тя още не си е отспала. — Млъквайте! Вие напротив ли ще ми правите! Ще сляза долу, като яре ще разчекна едно!

N	__Козарчетата__ побягват и млъкват. __Змея__ тъкмо ще се повръща в пещерата, отдолу се зачува гласът на __Марта Билярката__, която се качи нагоре по урвата. Тя е дрипава стара жена, накачулена с чувал, на равен като качулка, върви и се подпира на тояга.

	__Марта__ — А бре, Змейо, а бре, Горянино! Какви личби си дигнал, пък аз досега да не знам. Коя майка почерни и коя къща запали.
	__Змея__ _(отгоре, сурово)_ — До твойте уши стигна ли вече? Кой ти каза?
	__Марта__ — Погнал си ги онези, както бях се привела да бера билки край стубеля, едно щу се не метна отгоре ми. Те ми казаха. _(Изкачва се при Змея, изпъшква, после занича към пещерата.)_ У-у-у, умори ме урвата ти, бре! Че заведи ме вътре при нея де! Да я видя. Нали тепърва ще се поопитомяваш или ти пак както си знаеш?
	__Змея__ _(като й препречва пътя, не я пуща)_ — Хайде, хайде. Не се ври. Какво ще гледаш. Спи сега.
	__Марта__ _(гледа го изпитателно и клати глава)_ — Кой те знай какво нощес… Здраво място у нея не е останало.
	__Змея__ — Ами, с пръст ако съм се до нея…
	__Марта__ — Брей, дърт пърчо, зная те аз тебе. Не ща да ми се вериш. Не ти ли виждам очите?
	__Змея__ — Какво ще ти се веря. Не съм мигвал цяла нощ.
	__Марта__ — Барим вдовица ли, някоя каква да е, като за тебе — или на младо развали ума?
	__Змея__ _(обидно)_ — Не щеш ли теб да бях взел?
	__Марта__ — Дъртакът му н’един! Младо е зяносал.
	__Змея__ _(самодоволен)_ — Късмет, видиш ли! Аз и самичък не знаех, че то било съвсем зелено, като го откъснах.
	__Марта__ _(стрелосва го с ръка)_ — У-ух!
	__Змея__ — Дигнах го, перушина. В тъмнотата хубаво се не виждаше. По пътя, докато го донеса, то заспа в ръцете ми. Додох тука, сложих го на леглото — и нещо не ми дава да го събудя.
	__Марта__ — Хи-хи-хи! Сбъркал се.
	__Змея__ — Седнах настрана, гледам го — заподйемало си, кротко, тихо, като агне. Не шавва.
	__Марта__ _(надзърта през рамото му)_ — Остави ме да надникна. Само да я зърна, бре! Аз помайчима ще ви стана.
	__Змея__ _(не я пуща)_ — Тука не ща ти да влязваш! Не ми тряба мене помайчима. Върви си.
	__Марта__ — Хем пък завижда! Слушай, за какво пак щях да дохождам да те питам.
	__Змея__ _(досадно)_ — От твоите разпитни ми е дошло дотук вече! Какво пак?
	__Марта__ — В село има крава ялова. Три години става се гони и не може да се задържи. Не я остават бичища и волове. Нямаш ли биле раздялно, да я отърва някак от тях? Ти тука сред цветята лягаш и ставаш…
	__Змея__ — Мене няма вече да ме излъжеш. Нищо не казвам. Зная ги аз таквизи. Билье разделно… Уж кравата…
	__Марта__ _(за да заглади, полу на шега)_ — Змейо, ще ми паднеш на ръката, с два стръка ще ти потъмня и ум, и свяст! Че ще повикам от цяло село момците, да те наложат с колове, да не станеш. Опичай си ума, хубаво да ме знаеш!
	__Змея__ _(сопнато)_ — Я, я, обирай си крушите, да те няма! С билки и момци ще ме плашиш. Като те бутурясам оттука, долу при стубеля ще ти се разпилеят кокалите.
	__Марта__ _(бърза завива нагоре)_ — У-у, ожени се, пак оса! Не му се продумва.

N	__Змея__ се повръща в пещерата. __Цена__ още продължава да спи. Той се доближава до леглото, изправя се на едина край пред нея и с умилни погледи й се наслаждава, без да я докосва.
N	След малко тя се събужда, надига се, той свенливо отстъпва. От най-напред тя се огледва, като че не може да разбере насън ли или наяве вижда всичко туй. После, като съглежда Змея, дръпва се плахо изведнъж.
N	През всичкото време като вярно псе той стои отстрана и я гледа в очите.

	__Змея__ _(след малко мълчание)_ — Спи си, спи си — недей става.
	__Цена__ _(не смее още да се дигне от мястото си)_ — Аз на туй легло ли съм спала?
	__Змея__ — Дойдохме късно нощес, не можах да набера папрат, да настеля повечко. Убиваше ли те?
	__Цена__ _(огледва наоколо)_ — Кога съм дошла аз тук?
	__Змея__ — Нощес. Ти спеше, не видя, като те внесох. Аз за довечера ще настеля папрат и ще видя по канарите и мъх да набера: ще стане по-меко.
	__Цена__ — Що ща тука? Кой ме доведе?
	__Змея__ — Ти забрави. Нали аз те доведох. На ръце те внесох. Стани си плисни две шепи вода на лицето, да се разсъниш. Извора е тука, до нас. Ей де си тече бистра, студена.
	__Цена__ — Тука пещерата ли е?
	__Змея__ — Хъ-хъ, пещерата. Мойта къща. Аз съм наклал огън, набрах ти и ягоди — по туй време само тука при мене има ягоди…
	__Цена__ — Ягоди? Снощи — или насън беше. — Някой ми каза: мляко и ягоди…
	__Змея__ — И мляко щях да донеса. Ама чаках да станеш. Да го издоя прясно. Мене тъй ми е по-сладко. Докато е още топло от козата. Ти можеш да си го вариш. Гърне има тука. От една запустяла мандра го откраднах. _(Взема един кутел и тръгва да излязва.)_ — Чакай, да отида да дръпна една коза в драките, да я издоя. — Нали ми си гостенка, трябва да ти шетам.
	__Цена__ _(полу на себе си)_ — Гостенка съм била. Той ще ми шета…
	__Змея__ _(на излизане)_ — Ай сега ще дода. Онези песоглавци ги прокудих напред, ама козите им са все отблизо. — Ти като си умиеш очите, седни ай тука, накъсай няколко ягодки, докато се върна.

N	__Цена__ остава сама и боязливо едва се надига от мястото си. Отблизо някъде __козарче__ засвирва със свирка.

	__Цена__ _(още след Змея)_ — Какъв е. Пък кротко приказва. Туй му била къщата — пещерата. С ягоди и праснак ще ме храни… В приказката на баба то тъй дали не беше. Змейовете, като хванат някого, в пещерите си каквото поиска му дават. Каквото поиска: праснак, ягоди и — И подире го… Покривала му се цялата снага с люспи… _(Ослушва се в свирката на козарчето и плахо се надвеся през входа.)_ Те наоколо и козарчета дохождали… _(Кима на козарчето с ръка.)_ — Козарче, козарче! Чуй какво ще ти кажа. Ела!
	__Второ козарче__ _(спира свирнята си отвън)_ — Ами Змея?
	__Цена__ — Няма го. Ела!
	__Второ козарче__ _(дохожда до скалите и все май се озърта)_ — Вътре не смея. Какво?
	__Цена__ — Козарче, брат да ми си: — много ли момичета е погубил Змея в пещерата?
	__Второ козарче__ _(без да се замисля, върти утвърдително глава)_ — У-у-у! Казват, чет нямат.
	__Цена__ — Ами защо ги погубва?
	__Второ козарче__ — Защото е проклет. Той ни дои козите и напред оттук щеше да ни избие с камъни.
	__Цена__ — Като ги погуби, какво ги прави?
	__Второ козарче__ — Казват, хвърлял ги тъй, вълци да ги ядат.
	__Цена__ — Ти някоя виждал ли си да е хвърлил?
	__Второ козарче__ _(дига глава)_ — Тц, де ще видя. Загоре — широко.
	__Цена__ — Ами отде знаеш?
	__Второ козарче__ — Тъй разправят. Всички разправят за него. — И кога го няма в пещерата, пак не смее никой да окади. — Ама тебе пък може да те пожали. Ти му се помоли.
	__Цена__ — Слушай, козарче, наше село вижда ли се оттук?
	__Второ козарче__ _(показва с пръст надолу)_ — Зелен дол? Стърнищата се виждат. Хе-е-е, там долу, оттатък върбите. При върбите с белянката, оттатък захващат вашите ниви.
	__Цена__ _(с наболяло сърце, като че на себе си)_ — Оттука ще слушам песента на дружките си, кога излизат да белят платна.
	__Второ козарче__ — Ха-ха, понякога чува се. Надвечер лятос, като подухнеше вятър, донасяше ни тука песента на жетварките.
	__Цена__ _(продължава полу на себе си)_ — И по жетва. Те ще извият постат на нивата, пък аз тука, пред пещерата. Змеица — ще слушам…
	Второ козарче _(доближава се по-близо и като се втренчва в нея)_ — Тебе, гледам, като че ти се доплака… Да се бягам аз оттука. Ще се върне Змея, ще рече, че съм те разплакал аз, подире…
	__Цена__ _(след козарчето, което отминава)_ — Козарче!
	__Второ козарче__ _(отминало вече)_ — Не мога му се оправи. Най не може да търпи Змея, когато някой се разплаче отпреде му. Той плач какво е, казват, в живота си не знаял.

N	__Цена__ се повръща мълчаливо — сяда пак на леглото, обаря глава и се замисля.

	__Цена__ — Никой нищо не е виждал, пък разправят всички. И треперят от него.

N	__Марта Билярката__ се показва между скалите, запира се, гледа втренчено и щом познава __дядовата Славова дъщеря__, втурва се към нея.

	__Марта__ _(смаяна)_ — Цено, синко, ти ли си?
	__Цена__ _(се хвърля към Билярката като към своя)_ — Аз съм, бабо Марто.
	__Марта__ — Въркулакът му с въркулак! В най-първата къща в село да се вмъкне. Дето никой не е посмявал очите си да дигне да погледне. Една-едничка дъщеря! Че тя майка ти жива ще отиде в гроба да легне!
	__Цена__ — Свърши се тя, мойта, бабо Марто. Мама, братята ми… Те сега всички ме търсят.
	__Марта__ — Как тъй ще се е свършила? Село без огън ще пламне зарад тебе. То да се чуе само! Дядо Славе всички ще дигне. Ще го претрепят…
	__Цена__ — Не знам какво да правя.
	__Марта__ — Че как би — що би тъй, мари синко? Ти да се излъжеш. Дядо Славе и баба Славовица — най-паметните хора в селото. — Аз бях подочула и вчера намирах да оставя на майка ти каквото трябва. Пък той ме преварил…
	__Цена__ — Сама, бабо Марто. Аз му пристанах.
	__Марта__ _(още по-смаяна)_ — Хи-и-и, на Змея да пристанеш! На този вонещ дъртак, дето цял ден ай тука на припека се пече самичък. На какъв слаб ум те намери?
	__Цена__ — Аз го харесах.
	__Марта__ — Какво му хареса! Не го ли видиш какъв е. Той се е престорил, примамил те е с нещо. Кажи ми ти, нищо недей кри!
	__Цена__ — Те съседи го видели от няколко нощи, обикалял около дома. Нашите не знаеха ли — или криеха от мене. Онзи ден вечер една от момите ми каза, като се връщахме от седянка. Каза ми: по махалата отвъд разправяли, че Змея ме любел. И мене ме зачовърка нещо отвътре, ай тъй. Не бях го виждала още — затегли ме към него.
	__Марта__ _(слуша я и не може да се начуди)_ — Гледай го! На шега го мисли.
	__Цена__ — И колкото всички ме плашеха със Змея, колкото го коряха пред мене, толкова по ме теглеше. — Като е таквъзи страшен, мало и голямо приказва за него — нека барим го видя!
	__Марта__ — Тц-тц, не знаеш ли, мари синко, че никой не слязва при дявола в пъкъла, да си пали цигарата. — Да си ягмисаш само младостта!
	__Цена__ — Пък снощи ми се беше запушила душата у дома. Не можах ни нашите да търпя вече, ни момците, дето само знаят да се закачат с момите и да се наддумват.
	__Марта__ — Тях не можеш да търпиш — отиде на туй плашило да пристанеш. Ум ли е — не е ли!
	__Цена__ — Мене ми харесва. Нощес на месечината аз бях останала сама в трема — той току изскочи отпреде ми. И щом го погледнах, такъвзи момък не бях виждала! Той не е тъй, както разправят…
	__Марта__ — Защо не са те оставяли да го видиш! Ей на. — Кой знай какво те е лъгал и как се е умилквал. Да бях отнейде да го видя, че аз да му кажа!
	__Цена__ — Те нашите момци лъжат и се умилкват. Той не е такъвзи. Най-напред се смееше, страх го беше от мене. Подире като се отпусна да ми разправя…
	__Марта__ — С имането си или с честта си!… Какво има този пущиняк, с какво ще ти се хвали!
	__Цена__ — Разправя ми как гората заспивала. Ката сутрин се къпел в роса… Цели кервани звезди се виждали оттука. Края на света се виждал. — Аз го слушах и всяка дума от устата му я гълтах. Сякаш нещо взе да ми подига мишците. От неговите приказки крила ми израснаха. Дойде ми да литна, да се не върна вече!
	__Марта__ — Замаял те е… Има той някоя билка, не мога да го изпитам! — Е, ами сега?
	__Цена__ _(с понижен плахо глас)_ — Сега… Мене ме е страх.
	__Марта__ — Как ще излезеш оттука?
	__Цена__ — Ти за майка, ти за баща, бабо Марто, моля ти се да ме отървеш. Ще си дода с тебе да ме заведеш.
	__Марта__ — Да ни настигне Змея, къс по къс да направи и двама ни. Той не е човек да му се примолим.
	__Цена__ _(просълзява се отново)_ — Ще ме оставиш ли?
	__Марта__ _(изважда едно малко шише и й го подава)_ — Слушай. Недей плака. На ти туй шише. В него има кумуника и овчарски босилек, варила съм ги с мляко от майка и от дъщеря.
	__Цена__ _(нерешително взема шишето и после го пъхва в позва)_ — Не смея. Как пък — нищо като не ми е сторил. Напред станах — той в очите ме гледа какво ми тряба, да ми подаде.
	__Марта__ — Мари той Змей! Виж я. Ти змеица ли ще му станеш! Да се откъснеш и от рода си, и от своите. Цял живот лице божие да не видиш. Я се опомни малко да помислиш. В какви ръце си изпаднала!
	__Цена__ — Забърках се, не мога сама да си събера ума!
	__Марта__ — Като задреме подир някой час, ти му излей шишето на челото и бягай тогази надолу. Той може да политне да заплете някои подире ти — бягай, не мой те стигна. Долу ще видиш един стубел, като завиеш край него — в хралупата ще наредя един козар да те причака и да ти покаже пътя. Аз ще отида в село. Те може и да са тръгнали да те търсят. Ще ги проводя да те срещнат.

N	Тъкмо __Билярката__ тръгва да излязва и на входа й препречва пък __Змея__, който се повръща с пълен кутел мляко.

	__Змея__ _(щом забелязва неканената гостенка, стисва зъби)_ — Изварди ме, домъкна се пак тука!
	__Марта__ _(хитро, гледа да се измъкне)_ — Наше момиче си взел, бре! Тя ми е роднина; да я отмина ли?
	__Змея__ _(оставя кутела, повръща се и я настига отвън)_ — Ще ти дам една роднина! Да се вмъкваш, дето не те викат.
	__Марта__ — Ама, Змейо, нали щеше да ми кажеш билье. Има в село крава ялова…
	__Змея__ _(сблъсква я и я ритва от урвата надолу)_ — Оттука! Скоро оттука! — Крава ялова…
	__Марта__ _(полетява надолу из урвата)_ — Бре, бре, ще се утрепя!
	__Змея__ _(сърдито, настръхнал)_ — Да не си стъпила още един път, ще ти счупя главата!
	__Марта__ _(едва се съвзела, отдолу и вика)_ — Брей, Змейо, пущиняко поразен! Прави с мене каквото искаш, ама онуй дете да го не закачаш — ще ти стане тясно по света, ха!

N	Без да я дослуша, __Змея__ се повръща в пещерата. __Цена__, цяла разтреперана, се дръпва и се навежда на една страна в скалата.

	__Змея__ _(като се поукротява. Смярва кротко Цена с очи, после мълчаливо свеся вежди, прелива млякото в едно гърне и го туря на огнището!)_ — Знаех си аз. На вас малко ви тряба. Доде онази тука да ти надума и ти се разтрепера. Вий аслъ всички, другите слушате! Никой самичък себе си не слуша… Какво ти каза? Разправи ли ти колко момичета съм похитил досега!…
	__Цена__ _(свита и цяла трепери)_ — Нищо не ми е казала.
	__Змея__ — Хм… Не те ли научи как да се отървеш от мене? — Вий нали всички, и за обич и за омраза, при нея тичате. Всякакво й иде отръки. Някой стрък или шишенце не ти ли даде?
	__Цена__ — Нищо не ми е дала.
	__Змея__ — И да ти е дала… Туй си е то. Навред. Едно дърво расте: ще гръмне гръм изведнъж, ще го пречупи. Или ще го глождат червеи отдолу, докато го изсушат. Мене може пък тъй да ми е отредено: да се сложи една ръка върху главата ми, като гръм да ме порази. Нека барим твойта ръка бъде. Все е по-лека!
	__Цена__ _(сбъркана)_ — Ама аз… нищо нямам.
	__Змея__ — Не ми се вери! Вяра и клетви за онези хлапаци, дето се усукват около полите ви по хорото и по седенките. За тях ги дръжте. Мене не ми трябат. — Изляз оттам, аз няма да те изям. Какво си се прилепила о стената и трепериш.
	__Цена__ — Не ме… Недей…
	__Змея__ — Какво искаш? — Ти ми беше на ръка цяла нощ. Да щях…
	__Цена__ — Пусни ме да си отида.
	__Змея__ — Да си отидеш? Хайде, върви си. Силом не те докарах тук. Помниш — ти сама ме повика да те взема.
	__Цена__ — Повиках те, ама… пусни ме.
	__Змея__ _(досадно, на себе си)_ — И аз дъртак толкози години миткам, полъгах се като вчерашен. Разкиснах се, примъдрих се, малко остана и да се разлигавя. Пфу, да се не види!… Да ме е яд цял живот, като ми доде на ум само.
	__Цена__ _(отстъпва от скалата плахо)_ — Нищо ли няма да ми сториш? — Да си отида.
	__Змея__ — По живо и по здраво. — Макар от друга никоя не ме е заболявало тука, вътре. Ти рана ми отвори. Тъй да бъде. Върви си. Ела и пътя да ти покажа.

N	Той извежда __Цена__ на входа на пещерата и дига ръка да й показва в далнината. Тя мълчаливо гледа през рамото му.

	__Змея__ — Аз, където ходя, вървя направо — ти ще дириш пътя, дето го бъхтят всички… Чакай, мъглата още хубаво не се е раздигнала надолу. Онези високи скали, дето се синеят през дървесата — виждаш ли! Там орли се вият. Под тях, ниско край реката, път са проврели дървари. Сляз оттук, долу, при потока ще се разведри над тебе гората. Над потока ще видиш, бурята е капичнала тук-там дебело дърво. Ти мини по една от тези бръви и върви направо, докато излезеш под орлови скали… То какво нататък като темна мъгла се подаде? Хм, толкози дървари по туй време!… Пътят, чак до нивите и ливадите ви, все около реката. Отсреща по другия рид е липовата гора. През цялата клисура тя се белее на слънцето, като че сега е разцъфнала. Не можеш я позна ти оттука. Щом излезеш от клисурата, ще се разстелят пред тебе почернелите стърнища. Ей ги хи-и-и там! Ей и върбите край белянката — оттам знаеш вече. — Ако те е страх или сама не можеш, аз ще те заведа чак до вас. Макар денем никога да не съм слязвал нататък — ей ме на. Кажи само.
	__Цена__ — Аз сама. Не ме е страх. Ще намеря.
	__Змея__ _(отстъпва да мине)_ — Ти знаеш.

N	__Цена__ завива край него, __той__ я изглежда с наболяло сърце от глава до пети и тъкмо тя да отмине, той сякаш неволно я хваща за рамената, за да я спре.

	__Змея__ — Почакай още. Аз пътя ти го показах. Пак ще си отидеш. Почакай. И да те нагостя барим.
	__Цена__ _(неохотно се повръща след него)_ — Нищо не ща.
	__Змея__ _(сяда до плочата и й налива в една кратунка мляко)_ — Ела, не бива тъй. Ти не си яла. Ей млякото станало. Седни тука. На пъна. Време имаш. Ето мляко и ягоди. Тези ягоди аз за тебе ги брах.
	__Цена__ _(сяда като че насила)_ — Не съм гладна.
	__Змея__ — Ти опитай. Няма да те насилям. И аз ще си налея. — Да се знай барим, друго ако не — на параля сме седнали двама. _(Като че на себе си, с досада)_. Хм, от туй сякаш топло ще ми държи!… Вятър!… Ама, ех нека! Туй да ти остане и на тебе. Да помниш.

N	__Цена__ гледа го с вперени очи.

	__Змея__ _(като я погледва)_ — Ден до пладня… Ама и когато захитрееш и при мъж като отидеш, за туй, което в мойта пещера си пила, за него да ти доде на ум. — Да е праснак, не е само праснак, не са и ягоди само — целия див лъх на гората съм ти налял да пиеш!
	__Цена__ _(след като сръбва две глътки)_ — Ами че все такъвзи преснак като пиеш и тука тъй е ведро наоколо, тебе тряба да е всякога леко. Много леко.
	__Змея__ _(полу към себе си досадно, полу към нея)_ — Беше ми олекнало. Как бях се аз примъдрил. Да те чувам и да ти служа. Само тебе тука да гледам и на тебе като вярно псе да служа. — Пфу, сякаш съм дете. И козарчетата ще ме вземат на смях!… Ама хич ти — сама простря към мене ръце: земни ме! Как да се не вдетиниш. Кога съм чувал аз и насън таквази дума!
	__Цена__ _(свенливо)_ — Аз тогази и не помислих биля. Каквото ми доде на езика, туй казах. Ти моите тогази…
	__Змея__ — Ех, хубаво беше! Където си подам, само топоришки и кобилици ми сочат. Пътя ми всякога замрежен с билки и магии. Цял живот сякаш киселици си ял — стискай зъби и проклетии крои… И кроил съм ги, и върших ги на поразия! Де що съм пипнал, помен съм му оставил, да ме помни, докато ходи по света!… Изведнъж ми падна в ръцете ти — от мене добро да търсиш!… Само като се докосна младостта ти до мене — когато иззад облака се показа месеца, хубостта ти да зърнах… Ех, хубаво беше! Сякаш ядове, що от години са се набирали в душата ми, паднаха и ми олекна — отново като че се родих!
	__Цена__ — Че ний може пак да се срещнем. Да се видим някога пак. Ти недей все да мислиш зло на кого да сториш.
	__Змея__ — Какво да правя!
	__Цена__ — Сляз в село или намери си и ти като всички работа.
	__Змея__ _(горчиво усмихнат и с яд)_ — В село… Не искаш ли и на хоро да отида! Аз работа да се не спра бях си намерил. И мойта пещера с царски сарай не я менявах, ама… Пък захвана да ми се свива юмрука и ръката ми заякна! _(Удря с юмрук пред себе си.)_ Чуваш ли, срещу мойта сила никой не е устоявал досега! Планина и река не съм искал да зная напреде си. И силата си, и властта си — на, пред тебе бях ги сложил! Да ми кажеше: легни, път да вървя по тебе, щях да легна — сянка да се повлека подире ти, щях да се повлека. Какво ще ти разправям! Ех, хубаво беше!…
	__Цена__ — Ама ти какво искаш? Пак да остана при тебе?
	__Змея__ — Изпи ли си млякото?
	__Цена__ — Аз… как да ти кажа…
	__Змея__ — Хайде, тръгвай си. Не съм научен аз на таквизи.
	__Цена__ _(става, но все още не тръгва)_ — Ако питаш мене…
	__Змея__ — Стига толкоз. То на жени и на вашите момци е дадено да се разкисват тъй.
	__Цена__ _(вперя очи в него и продължително го гледа, като че иска още нещо да каже)_.
	__Змея__ — Какво ме гледаш? Да се разциля ли още. Върви си.
	__Цена__ _(бавно тръгва да излязва)_ — Ти не искаше туй да кажеш. Ще си вървя.
	__Змея__ _(става от мястото си със суров глас след нея)_ — Много ти здраве.
	__Цена__ _(излязва от пещерата, но преди да се спусне по урвата, избръща се пак и се спогледват двамата. Колебае се силно и полу към себе си)_ — Ама аз дете ли съм? Сама не виждам ли? Излязох веднъж на своя глава и ще се повръщам!
	__Змея__ — Както си дошла, пак тъй се връщаш.
	__Цена__ — Къде? Какво ми тряба назад да гледам? Няма! Свършено!
	__Змея__ _(като че не може да я разбере)_ — Какво?
	__Цена__ _(запокитя шишенцето настрана)_ — Поврага с техните!… Не слушам никого. Няма!
	__Змея__ — Що разправяш още?
	__Цена__ _(виква решително)_ — И да ме пъдиш, пак няма да си отида!
	__Змея__ _(учудено)_ — Хъм, какво ще правиш?
	__Цена__ _(като се хвърля тичешком към него)_ — Тука при тебе ще остана! Твоя да бъда. Аз сама си зная… От тебе не ме е страх!
	__Змея__ _(като че се сбърква самичък, иска да каже нещо и не знае какво)_ — При мене?
	__Цена__ _(обвива ръце около шията му иго целува. След като го погледва право в очите)_ — На, виждаш ли? Съвсем не ме е страх.
	__Змея__ _(смутен и цял обзет от вълнение, полека й снема ръцете от шията си)_ — Чакай… Какво… Какво правиш?
	__Цена__ — Аз ти се врекох веднъж. Станах вече твоя! Какво друго? Какво ми тряба да диря повече?
	__Змея__ _(извръща се малко гърбом към нея, с наведена глава, като че се бори сам със себе си и мъчително)_ — Недей. Стига вече толкоз. Върви си. Мене ми стига снощната. Видях — хем протягаш ръце към мене, хем се теглиш назад. Не искам отново пак да я повтарям.
	__Цена__ _(като се върти около него)_ — Снощното, то се мина, остави го. Аз бях глупава. Дете! Сама не знаях какво правя. Отсега нататък… Ти ще видиш! Мене ми се отвориха очите!
	__Змея__ — Стига. Върви си. Не мога аз тези!… Какво искаш от мене?… Не съм за такива. Аз не съм навикнал толкова… За мене ли е тая!
	__Цена__ _(продължава да го тегли към себе си)_ — Ама чуй какво ще ти кажа! Дигни си главата. Погледни ме. Само ме погледни в очите.
	__Змея__ — Аз нищо не можах да проумея от тебе.
	__Цена__ _(увива ръце около шията му и почва отново да го целува)_ — На, не вярваш ли? Още ли искаш! На, аз съм в ръцете ти. Нито ме е страх от тебе, нито ме е срам!
	__Змея__ _(заробял)_ — Чакай, ти ме замая. Аз се забърках… Този път съвсем се забърках в твойте…
	__Цена__ — Ти не си такъвзи. Не си. Тебе никой не те познава. Аз първа те познах. Защо мълчиш?
	__Змея__ _(след късо мълчание)_ — Ти наистина позна ме. И аз първи път себе си познах. От тебе и — през тебе пак.
	__Цена__ — Ето, как и речта ти се измени, други стана изведнъж.
	__Змея__ — Първи път до мойте устни други се докосват и чувам таквази дума.
	__Цена__ — Какво разправяше за себе си напред самичък. Ама ти само на приказка се правиш на зъл, нали? Само на приказка.
	__Змея__ _(полека дошъл на себе си, сяда и съвсем кротко)_ — Седни. Стой тука. При мене. По-близо. Аз и тебе познах.
	__Цена__ — Пък искаше да ме изпъдиш. Без малко бях си отишла.
	__Змея__ — Досега друга не съм познавал и не знаях, че имало и таквизи по света.
	__Цена__ — Аз ти казах. Ти не искаше туй да речеш.
	__Змея__ — По-добре. Тъй по-добре стана. Ти сама като си тръгна и се повърна.
	__Цена__ — Като ме бяха наплашили. Забъркаха ме с техните приказки. Те разправят за тебе… Ама аз сама с очите си видях, ти не си такъвзи, какъвто те те приказват…
	__Змея__ — За другите каквото съм бил — за тебе то друго. Съвсем друго. Аз досега мислех, че нямам сърце. Камък е тука. Ти се докосна и аз го сещам сега. Първи път аз усещам сърцето си.
	__Цена__ — Всеки само сърцето си да слуша. То най-право всичко ще му каже.
	__Змея__ — Наново живот се захваща за мене. Било каквото било! Наново!
	__Цена__ — Тука двама ще го захванем. Аз ще ти бъда стопанката: ще ти разтребя, ще ти наредя всичко… Никой няма да ни се вмесва. Ще видиш!
	__Змея__ — Ти за сестра, за жена — за всичко ще ми бъдеш. Аз нямал съм досега нийде никого — расъл съм самостърк. Никого не съм искал да зная. Сега ти — за всичко.
	__Цена__ _(захваща да се върти и умилква около него)_ — Нийде не ми е било тъй леко, както тука. С никого не съм приказвала тъй. Всички в село с мене все като че с някоя людска приказваха. И все се смеяха и се подбиваха с мене.
	__Змея__ — Аз не мога като вашите в село да въртя, да суча. Много приказки мене не ми идат. Каквото ми е на сърцето, туй ми е на езика. Казвам тъй направо.
	__Цена__ — Мене твойто ми най-харесва. И ти от всички ми най-харесваш. Такъвзи добър и личен момък няма в село.
	__Змея__ _(горчиво се усмихва и я хваща за ръката)_ — Добър — хм! В кладенеца като се наведа да пия някога на месечина — самичък съм се уплашвал от себе си… Ти навождала ли си се някога нощем над тъмен кладенец, да видиш как вървят една след друга звездите! Подмигват си, задирят се отдалеч и мижат, и горят…
	__Цена__ _(сяда на колената му)_ — Каква ти е зелена брадата! Лице ти чисто — по гушата обрасло. Очи — тъмнозеленикави, такъвзи цвят само мъха по мочурите, дето расте, съм виждала… Тука по гърдите ти свети като по гушата на гълъбите… Като ги хранех, когато бях малка, мислех, че туй е от бакър.

N	Издалеч се зачува тъмен шум, като че много хора идат насам. Отвън пред входа се показват __две козарчета__.

	__Първо козарче__ _(смее се)_ — Хи-хи-хи! Змея прегърнал булката си… И не чува биля колко свят се е дигнал срещу него.
	__Трето козарче__ — Мълчи, да не му кажеш. Тя, Билярката, ги срещнала в клисурата. Върнала се с тях право тука да ги доведе.

N	__Змея__ и __Цена__, без да обръщат внимание на тях.

	__Цена__ — Остави ги.
	__Змея__ — Мене ми е всичко тука. Помежду двама ни. Отвън за нищо не мисля. И тези, и които и да били — все ми е то…
	__Цена__ — Недей ги гледа, да те дразнят.
	__Змея__ — Все ми е то… И ти скоро тука ще навикнеш да гледаш и човек, и яре, и дръвце на равно!…

N	__Козарчетата__ ги гледат отвън и се смеят.

	__Трето козарче__ — Какво е придобрял. Напред щеше да ни избие, пък сега нищо не вика.
	__Първо козарче__ — Гледа ни и сякаш не ни види… Може да го е свян пред булката му… Да стане да ни погне и тя ще се уплаши…
	__Трето козарче__ — Хи-хи-хи! Те ще му сметнат. Ела да видим надолу. Идат.

N	И __двете__ пръпват из урвата. Шумът наоколо все повече и повече се увеличава. Сам-там из гората захващат да се чуват неясни човешки гласове.

	__Цена__ — Ей ги, че си отидоха сами… Аз тука при тебе ще стоя и никога няма да те оставя да се лютиш. Колкото се сърдиш, толкоз всичко по-напротив ще ти върви и ти само по-зъл ще ставаш.
	__Змея__ — Аз други ще стана. Какъвто ме искаш… И ти друга ще станеш. Оттука като се понесеш по онова ширине надолу — хи-и-и, доде ти очи стигат!… И душата ти се разширява тъй… небо и земя в нея да побереш.
	__Цена__ — Бъди си такъвзи, приказвай ми тъй. На никого не се гневи.
	__Змея__ — Да бях се отново родил, нямаше тъй да се обърна, както ти ме стори. С целия свят, дето на нож съм бил досега — ти ще ме сдобриш.
	__Цена__ _(унася се в приказките му)_ — Недей мисли за света… Приказвай ми, само твойте приказки ми приказвай.
	__Змея__ — Склони си главата на гърдите ми. Искам само дъхът ти да сещам, да се упоявам… Тъй пролет в тиха майска утрина, възпирал съм се на рудините, упоен от дъхът на цветята. Лягал съм, затварял съм очи — по-близо до тях. Струва ми се, че им слушам смеховете, долавям им скришните думи!…
	__Цена__ — Ти разбираш ли от езика на цветята?
	__Змея__ — Постой при мене, поживей малко тука, да видиш как ти ще вземеш от всичко да проумяваш, ще ти се отворят очи и уши — цяла ще се отвориш за всичко…
	__Цена__ — Аз сещах сама колко много… много има у мене, дето напира навън, иска да излезе да се радва на ведрина.
	__Змея__ — Ще се набереш тука на радости и хубост. Сутрин, като станеш, ще видиш, щом се пукне зора, как всеки цвят ще се отърси, ще трепне всяко листо. Тръгни — накъдето поминеш: цветята ще ти се усмихват, ще ти кимат; също като на дружка… Подружи се и ти с тях, с всичко наоколо се подружи и обикни го като свое… Никога няма да сетиш самост, нито пък някога ще ти дотегнат…
	__Цена__ _(отпусната в ръцете му, унася се)_ — Приказвай ми… Само ще те слушам…
	__Змея__ — С думи не мога ти изказа. Ти ще видиш, всичко тука без думи си шепне, тъй кротко, тихо — и на тебе ще ти притихне душата, ще забравиш думи, всичко ще забравиш, дето си приказвала до днес… Нощем, когато задремят поля и гори, когато притихне околовръст, ще чуеш тъмна приказка на тилилейските усои: там всичко в един глас тогази зашепва и те унася-унася, като в някой сладък сън, някъде пряко земя и вода…

N	Докато __Змея__ и __Цена__ се унасят в галене и милувки, шум от много хора вече се чува съвсем наблизо до пещерата. Неясните гласове на момците сам-там из гората се проясняват. __Един__ вика: Оттука, наоколо да го заобиколим! __Други няколко__: Отгоре, отгоре! Гласът на __Марта Билярката__: Нататък, горе, между скалите! Гласът на __Дамяна__: Аз не се боя, ще вървя направо!
N	Тъкмо Цена и Змея, замлъкват и той се надвеся над нея да я целуне и пред входа на пещерата се показват __първият момък__ и малко след него Дамян. Те надникват вътре и се обръщат надолу към другите.

	__Първи момък__ — Ей ги! И двамата. Тука били.
	__Гласове__ _(отдолу)_ — Там ли са?
	__Други гласове__ — Дръжте ги!
	__Дамян__ _(като се повръща назад)_ — Чакайте! Ще се разправим ей сега!

N	__Цена__ и __Змея__ изведнъж скачат.

	__Цена__ _(сепната)_ — Нашите! Какво е станало? За мене ли?
	__Змея__ _(назърва и се повръща)_ — Стой тука! Не бой се! Те цяло село дигнали. _(С досада.)_ Един път и аз да се умиря в живота си — и цяло село чак тука да се дигне. Сега пак крамоли…
	__Цена__ _(хваща го за ръка и се мъчи да го задържи)_ — Не можеш се разправи с тях. Мене ме е страх! Не те пущам.
	__Змея__ _(дърпа се назад към скалите)_ — Да не си тука ти… Те няма да ме уплашат. Пусни ме, не бой се!
	__Цена__ — Ти не ги знаеш. Тя, Марта Билярката, им е казала и братята ми са дигнали селото. От дума няма да искат да чуят. Не можеш се оправи пред тях!
	__Змея__ — Остави!
	__Цена__ — Ще стане нещо. Ти зарад мене да изпатиш. Почакай! Аз ще изляза да се разправя с тях.
	__Змея__ _(като се изскубва от ръцете й)_ — Ти тука! Не искам да се показваш. Те са дошли с мене… Чакай да видя какво искат!

N	В това време, докато в едина затулен кът на пещерата се разправят __Цена__ със __Змея__, отвън до скалите се струпват __момците__ и __мъжете__. Пред навалицата се е изстъпил __Дамян__, настръхнал и със свити юмруци. __Змея__ се показва на входа на пещерата и един общ вик от навалицата го посреща: А-а-а!

	__Змея__ _(Спокойно най-напред)_ — Каква е тази врява тука? Какво сте се помъкнали насам? Искате ли нещо?
	__Дамян__ _(като му показва навалицата надолу по урвата)_ — Виждаш ли ги! Всички не са дошли — още идат!
	__Първи момък__ — Искаме с тебе да се разправим. Изляз тука!
	__Змея__ — Там онази, Билярката, ви развалила ума, оставили сте мисирите и угарите. Нямам аз какво да се разправям с вас!
	__Първи момък__ — Охо, до днес ако са ти търпели всички, сега няма да ти мине тъй лесно!
	__Дамян__ — Аз няма стъпка да се мръдна оттука, докато не си свърша с тебе!
	__Змея__ — Ти ли! Че какво имаш ти с мене?
	__Дамян__ — Сега ще ти кажа. Ти си примамил и отвлякъл най-първото момиче от село нощес!
	__Змея__ — И тъй да бъде! Тебе, на вас какво ви влиза? Я се бягайте по-скоро оттука!
	__Дамян__ — На мене! Тя годеница ми беше!
	__Първи момък__ — Недей заплита тука, Дамяне, твойта! _(Към Змея.)_ И да не му е била? Ни на него, ни на мене — никаква да не ни е била!
	__Други попрекарал години мъж__ _(бързо се вмесва в разговора)_ — Тъй-тъй… Тука сме излезли цялото село, се казва. Ти момиче от нас си отвлякъл. Наше момиче!… Всеки от нас храни — ако не храни, сестра чува.
	__Змея__ _(нетърпеливо)_ — Е, че?
	__Другият мъж__ — Те не са за людски… На змейове да ги оставим да ги отвличат в пещерите си…
	__Змея__ — Кой от вас знае как съм я отвлякъл, че сте се запънали насреща ми?
	__Дамян__ — Знаем — разбрахме ти ний всичките майсторлъци!
	__Първи момък__ — С билки си я омагьосал и си я грабнал на коня си… Тя щом се опомнила отзарана и викнала да плаче.
	__Змея__ — Вий с билки и магии се запоявате едни други, никой от носа си да не вижда по-далеч! Тука на тази ведрина билка и магия свяст не потъмнява… Нейната и моята е друга, съвсем друга!
	__Втори момък__ _(из навалицата вика към другите)_ — А бе на кого ги разправя той тези! Нейната и неговата!… Че когичком пък се завърза помежду им…
	__Трети момък__ — Ами-ами! По извор ли се харесаха или от седенките?
	__Четвърти момък__ _(към Змея)_ — До снощи тя не беше те виждала биля!
	__Змея__ — Ако ний с нея като вас сме се кротко и умилно гледали и сме се лигавили с думи… Ехе!… По извор и по седенки… Днес да й менци напия, пък утре да й китка от чело!… Те тези на вас са дадени… Когато ний двама се спогледнахме само!… Хм — и дума… За какво аслъ ни са думи! Те таквизи като вас, дето тука нямат нищо, дето не знаят друго — те по години ще се разправят…
	__Трети мъж__ — Тези работи — на нас сега ти не ги приказвай.
	__Четвърти мъж__ — Всеки тъй ли, онъй ли е минал по този път. Хо-о-о-о, и оттатък биля!
	__Змея__ — Хм, вие! И вие, а? Най-напред може ли се събра във вашата глава туй?… Вий, дето сте се помъкнали, да ни делите един от друг. Тя била ваша, пък аз Змей. Като съм! Разгръщал ли е някой тук да ми види какво има вътре, че тогази да приказва!
	__Втори момък__ — Я го слушайте — и той разправя за сърце!
	__Няколко момци__ _(главно разсмени)_ — О-хо-о-о!
	__Змея__ _(със сдържан гняв)_ — Ха, думите ми на смях ли ги взехте! Защо се разправям с вас. Я по-скоро да ви гледам гърба. Те мойте не са за вас!
	__Втори мъж__ — Чакай, не се люти! То сърцето ти и техния смях — те тези са дребни. За тях то врява на света не се дига.
	__Няколко от мъжете__ — Право-право.
	__Втори мъж__ — Ний сме дошли сега тук — дай ти момичето, пък да си вървим!
	__Трети мъж__ — Тя си е наша! При майка й и при баща й.
	__Змея__ _(виква)_ — Тя е моя! Никой няма вече нищо с нея.
	__Дамян__ _(към селяните)_ — Тя сама е плакала отзарана, искала е да си доде. Няма да я оставим! Не го слушайте!

N	__Цена__ се показва зад __Змея__ и навалицата се още повече оживява. Всички заничат към нея. В същото време отдолу се показват __Любен__ и __Стоил__, които разблъскват навалицата и излязват срещу __сестра си__ и Змея.

	__Няколко гласа__ — Братята й, ей братята й!
	__Дамян__ — Сама сега пред тях да разправи!
	__Цена__ _(смело срещу всички)_ — Братя — който ще да е, ще ви кажа! Не искам с никого нищо да имам вече. Аз сама съм си хванала пътя, дето ме изведе, то моя работа. Не искам никой да ми се пречи. Да ми се вмесвате.
	__Любен__ _(учудено вперил очи в нея)_ — Ама туй, Ценке, ти ли си? Дето гласа й не се чуваше в къщи! Ти ли си отворила тези уста?…
	__Цена__ — Аз съм! Не си ме познал досега, тука сега да познаеш сестра си!
	__Стоил__ _(кипнал от яд, едва говори)_ — Ти сама не знаеш какво бърбориш! Тук пред цялото село… Дигнала си сватба, видиш ли каква! Да си скъса майка ми косите и да плаче в къщи!
	__Цена__ — Аз не съм умряла, да ме оплаква!
	__Стоил__ — Да беше умряла по-добре, отколкото тука да ни доведеше!
	__Трети мъж__ _(към Цена строго и сърдито)_ — Имаш пък още очи да гледаш и да приказваш!… Я тръгвай напреде ни по-скоро — в село, у вас ще разправяш!
	__Цена__ — Умирам, там се не връщам вече!
	__Дамян__ _(към братята й)_ — Той я е запоил. Тя не е на себе си…
	__Любен__ — Туй не е мойта сестра… Тя само да се опомни да погледне този къде я е довел — ще се уплаши!
	__Цена__ — Сама по-добре зная къде съм! Вий стоите и гледате отвън, пък аз съм вътре.
	__Стоил__ _(пресича я)_ — Ти си глупава! Не искам да слушам! Млъквай! Не искам да слушам!
	__Цена__ — Че вий кога сте ме погледвали и сте искали да ме чуйте, мене.
	__Стоил__ _(хвърля се към Змея)_ — Този… Този, дето се е стъписал настрани и мълчи. Аз него!…
	__Няколко гласа__ — Дръж него! Дръж го!
	__Втори мъж__ — Той е всичко!
	__Змея__ (_като застава изведнъж пред __Стоил__а_) — Не исках да се вмесвам между вас и нея. — Какво?
	__Стоил__ — Как ти влезе под кожата на туй момиче! Искам да ми кажеш: как в една нощ му обърна ума!
	__Цена__ — Мене питайте!
	__Няколко гласа__ — Ти настрана!
	__Змея__ _(мрачно и тихо)_ — Ще ти кажа!
	__Стоил__ — От тебе аз сестра си искам! Чуваш ли!
	__Няколко гласа__ — Искай я — да ти каже!
	__Други гласове__ — Тука пред всички да каже!
	__Змея__ — Недейте ме зашеметява с врява и приказки само! Дигнали сте тези — не съм научен аз тука на таквизи…

N	Незахванал още да разправя __Змея__ и отдолу се зачува викът на __Стамена__. Той бързо разблъсква селяните и гневен, запъхтян, се втурва към входа на пещерата.

	__Стамен__ _(дигнал нож тичешком)_ — Бягайте се от пътя ми всички! Не гледам! Обърнал съм дън земя да го търся от отзарана… Причерняло ми е пред очите, не гледам!… _(Съглежда Змея и се хвърля с ножа върху него.)_ Тебе търся! Няма да ми убегнеш!
	__Цена__ _(мигновено се хвърля пред брата си и разперя ръце да заварди Змея)_ — Нямаш ти нищо с него — аз го повиках!
	__Стамен__ _(в бързината си, като забива нож в сърцето на сестра си)_ — Нищо не слушам, не гледам! Притъмняло ми е…

N	__Цена__ пада мъртва на ръцете на __Змея__. Навалицата изтръпнала се стъписва.

	__Любен__ _(ужасен)_ — Стамене!
	__Стамен__ _(като отстъпва и вижда какво е направил)_ — Ха-а, вместо него тебе ли! По-добре е с мойта ръка — отколкото да те гледам в ръцете му!
	__Змея__ _(настръхва, оставя на скалите трупа и виква с всичка сила)_ — Затуй ли дойдохте? Махвайте се!… Оттука… По-скоро оттука!… Всички!

N	Навалицата плахо се отдръпва.

	__Дамян__ _(към Стоила и Любена)_ — Не му я оставяйте! Да я вземем, да я погребем в село!

N	Няколко от селяните посягат към трупа и изведнъж пак отстъпват.

	__Змея__ _(завардва трупа и след това се втурва подир множеството)_ — Не я давам! Тя е моя! Не пипайте! Махвайте се! Ще ви помета, като хала! Да ви не гледам! Оттука! Очистяйте оттука!

N	Навалицата уплашена се пръсва надолу из урвата. След малко затихва, __Змея__ се повръща, дигва __Цена__ на ръце и я внася вътре.
N	Змея оставя трупа на легло, гледа я умилно и продължително мълчи. После едри капки сълзи закапват от очите му, той се навежда и прилепя устни до тия на мъртвата.

@@	Елена, април 1910
