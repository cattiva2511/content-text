P>
D>
	В памет на Уолт Уитман
D$
	Чия е тази песен жива,
	която пееш упоен?
	Как блика силата щастлива,
	свободна, като ястреб дива,
	поройна, с ритъм настървен!
		Чия, чия е песента,
		на Уолт Уитман ли е тя?

	В чий стих, назрял и благодатен,
	наля земята толкоз сок?
	Съсъдът винаги е златен,
	когато царски е изпратен
	с приветствие от някой бог:
		остатъкът след всяка смърт —
		живот наричай в своя път!

	Виж, звездното небе отгоре
	е твоят звучен съпровод!
	Дъждът на всички метеори
	дори насън ще ти говори:
	обичай целия живот!
		Герой, пророк или мъдрец
		не става живият мъртвец!

	Към Бога радостта извежда,
	към Бога, вън — и вътре в нас!
	Какво са горест и премеждия
	пред туй, душата що нарежда,
	от вечността добила власт!
		А днес ти е душата гост,
		с ответ за всеки твой въпрос!

	Какъв е твоят лик в живота,
	какъв е твоят скрит копнеж?
	Води на всяка страст хорото
	и гледай времето в окото,
	какво си — сам ще разбереш!
		И победил и победен,
		безсмъртен всякой е роден!

	Чия е тая песен жива,
	що носи толкоз благодат?
	На кой певец кръвта се слива
	с кръвта, що вечно се излива
	от раната на твоя свят!
		Чия, чия е песента,
		не е ли на земята тя?
P$
