	В Народния театър се даде пиесата на Вл. Мусаков „Далила“. Прочетох книжката „Кървави петна“ от тоя рано загинал и непроявен талант. Това е един кратък дневник от войната, написан свежо, живо, искрено и в това отношение не може да се сравни с „Далила“, която е една пиеса от ненужни образи, без драматическа сила, без дълбочина и оригиналност.
	Театърът е положил всичко старание за постановката на тая пиеса. Това старание обаче се отнася до външната страна. Неподходящото разпределение на ролите и лошото изпълнение не можаха да дадат и малкото от онова, което има в пиесата. Г-жа Николова и Будевска не бяха съвсем в ролите си. Това причинява известна мъка у зрителите.
	Артистите тоя път знаеха ролите си прекрасно и суфльорът почти не съществуваше.

	[Излиза във в. „Развигор“, г. I, бр. 5, 6 февруари — 1921, с. 2. Последната фраза от статията е във връзка с точка четвърта на „Защо не ми се ходи в Народния театър?“]
