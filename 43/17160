P>
D>
	В памет на Николай Алексеевич Некрасов
D$
	Далек под небеса оловни,
	където Господ най тъжи,
	звънеше нощем дъжд отровен
	от мъртви плачущи души!
	До тази арфа не тъй лесно
	певци допираха ръце —
	на нея сложи своите песни
	едно-единствено сърце.

	От севера мъглив до Грузия,
	от славна Полша през Урал,
	то скритом кръсти всички музи
	в сълзи на обич и печал!
	С речта на съвест всемогъща
	то хлопаше на всеки дом,
	и тая реч, една и съща,
	бе реч на оживял фантом.

	„О, докога дори и в гроба,
	в окови всякой ще лежи
	и ще проклина с робска злоба
	теглото, вредом що тежи?
	Насищай, робска орисия,
	със кръв и сълзи своя век,
	но знай, из тъмната Русия
	ще дойде новият човек!“

	И в оня ден, когато Кремъл
	от Бога с гръм бе развенчан,
	възкликна цял народ задремал,
	за жертва пламенна избран!
	А горе, в небеса оловни,
	посред лазурни езера,
	над арфата на дъжд отровен
	звездата коледна се спря.

	И звънна в жиците мистични
	сърцето на един поет,
	вживяно в дните героични
	на своя величав завет!
	Тогаз, хоругвата прегърнал
	на всички нищи, сам Исус
	в кандило туй сърце превърна
	над храма на святая Рус.

	Сърце на бледния Некрасов,
	сърце на обич и печал,
	огрявай оня храм прекрасен,
	де всякой е насън живял!
	Бъди като господна стража
	над всяка земна свобода! —
	Еднъж човекът нов се ражда
	под витлеемската звезда!
P$
