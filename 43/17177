P>
D>
	В памет на Алфонс де Ламартин
D$
	Когато бурните години
	в кръвта ти бавно отшумят,
	и от забравени светини
	започнат сълзи да текат,
	душата, страшно обедняла,
	ще коленичи в някой час,
	сред непозната катедрала,
	пред величав иконостас.

	И там, под вечното смирение
	на безглаголните светци,
	пророци с висше повеление
	и меченосни мъдреци,
	ще спомниш някое деяние
	от живата си летопис,
	и на дълбоко разкаяние
	ще прозвучи езикът чист.

	Далек от мисъл своенравна
	и чужд на всяка суета,
	разбрал, и може би отдавна,
	на много сълзи святостта,
	за първи път, от толкоз време,
	ще паднеш в трепен несъзнат,
	и твоя дух ще се възземе
	в света на нова благодат.

	И мълком от звезда кръстата,
	огряла вечните земи,
	ще слезе странна красотата
	и твойта кръв ще прошуми,
	през сънищата велелепни,
	замрели в своята игра,
	за братски мъки ще зашепне
	душата прелестно добра.

	Ще слушат, че животът носи,
	не само светли часове,
	а и насъщните въпроси
	що тровят всички векове,
	и някога, над път орисан,
	когато ангел прелети,
	ще грейне, в небеса изписан,
	ликът на всичките мечти.

	Тогава в тая страшна тайна
	ще разгадаеш озарен,
	на живите скръбта безкрайна,
	на мъртвите — плача свещен,
	и чудото, когато стане,
	и чуеш глас неуловим,
	към Бога с тяхното страдание,
	ще тръгнеш, вечен пилигрим.
P$
