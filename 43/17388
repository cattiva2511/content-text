P>
	Когато те мъчи с властта си
	до болка разчетено време,
	когато от чуждо безстрастие
	в душата ти стане студено,

	когато до смърт ти омръзне
	стандартната роля в живота,
	когато в теб чувствата зъзнат,
	пленени от тиха самотност,

	вземи един бял лист хартия
	и в пристъп на странна жажда
	направи лястовичка, от тия,
	дето надежди възраждат.

	Драсни две слова на крилата й,
	простички, неримувани,
	като пробуждане кратки,
	като възторг несъгласувани.

	И повери ги на вятъра,
	нека немирникът носи
	по улиците стандартни
	твоите странни въпроси.

	Птичката някой ще хване,
	неволно ще я хареса
	и в делника той ще стане
	някак неясно весел.

	Нека тогава гневен
	отново светът да те гледа.
	Гордо празнувай над него
	своята първа победа.
P$
