P>
D>
	В памет на Иван Вазов
D$
	Над варварско царство, над стройна дъбрава,
	под тежката сянка на черно крило,
	столетник владее, сред обич и слава,
	из клонища силни възправил чело!
	Загледан в небето, унесено слуша
	старинната песен на свойто сърце,
	как в напаст и бури, под гръм и сред суша,
	той скритом е вдигнал към Бога ръце.

	А някога вечер, когато задреме,
	в съдбата си вижда той божия пръст,
	защо е откърмен със огън и чемер,
	и с мъката жива на бащина пръст!
	И кротко зашепват по него листата,
	заспали покорно под мрачно небе:
	О, боже, защо ни напусна земята?
	Тя, в жажда и ситост, най-вярна ти бе!

	Соколът, що сутрин над него се вие
	и поздрава носи над пеещ Балкан,
	не знае, че болка предвечна се крие
	в могъщите жили на всеки избран!
	А бръчките черни, тез рани бездънни,
	свидетели неми за дни на скръбта,
	все повече тровят гигантския дънер,
	все по` заглъбяват в сърцето смъртта.

	И страшната орис на своето царство
	той всуе се мъчи с молби да смили,
	но милост не знае вековно коварство —
	безмилостно гледат очите му зли.
	И с вяра неземна могъщият корен
	по-здраво се впива в земята тогаз —
	на варвари древни духът непокорен
	събуден очаква съдбовния час!

	Когато се мълнии с ве`трища давят,
	тъмите застенват и ужасът пей,
	столетникът тръпне и цял се възправя:
	Над мене, о боже, гневът си излей!
	И ето, в зори пак, долитнал соколът,
	с глух писък събужда сърца и души —
	там горе звездите безмълвно се молят,
	а долу столетник пронизан лежи.

	Соколе свободен, ти, варварска птицо,
	виж, гръм е целунал столетника цар.
	Извий се в небето, литни, понеси се,
	от трите морета до Дунав и Шар!
	Последното сбогом Балканът да пее,
	и в хор да отгласят земя и море:
	безсмъртен е, който в сърцата живее,
	във тяхната песен той нивга не мре!
P$
