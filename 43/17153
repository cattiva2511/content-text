P>
D>
	В памет на Георг Ноел Гордон Байрон
D$
	Да славим непреклонните титани
	и яростта на обич и вражда,
	гърмящите литаври и тимпани
	в безумството на земните чеда!
	Да възгорим в сърдечните огнища
	възторзите пред спомена велик,
	надеждата, живота що насища,
	и песента на бранния чилик!

	Да прозвучи на Ма`нфреда ответа
	пред мрачния всесилен Ариман,
	слова, в които скръб бездънна свети,
	и всеки звук е стон на великан!
	Да помним, че живота на героя
	е нова библия и нов закон,
	че подвигът в сърцата на безброя
	самин изгражда вечния си трон!

	Да търсим оня демон свеобхватен,
	що в името на гневна красота,
	над ада метна райската позлата,
	подпали рая с пъклена мечта,
	и стъпил между Луцифер и Бога,
	по-мощен стана, взор не ослепя,
	и горд, сред шемета на трескав огън,
	скръбта на грешната земя изпя!

	Да славим днес пророческото слово,
	пред чийто зной изтръпна Луцифер,
	и разгада човекът, смел отново,
	на своя дух гигантския размер,
	и възвести, че в идния месия
	кръвта на всеки грешник ще тече,
	че в празника на земната магия
	тържествено — амин! — ще изрече!

	Да славим гения, що с подвиг учи,
	че всеки вожд под свойто знаме мре,
	и в литургия кървава налучи
	пред кой олтар се служи най-добре!
	Да тръгнем с кораба, на който Байрон
	издигна знамето на Чайлд-Харо`лд,
	и поздравим в живота лъчезарен
	на свободата вечния престол!

	Да славим велемощния вестител,
	що истина безсмъртна завеща,
	че най е силен, който е изпитал
	най-силна жал и обич към света!
	Да славим ангелическата слава,
	над страшний съд, която ще ехти,
	и с песента на правда величава
	рода на Каина ще защити!
P$
