P>
	Трима братя плода златен пазили
	от триглавата страшна ламя…
	Тази приказка баба разказваше,
	продължавах я често в съня.

	В суетнята си дните отвлякоха
	на вълшебствата мъдрия свят,
	но в съня ми все още понякога
	появява се третият брат.

	Идва той и усмихва се царствено:
	— Искай, в твоята власт съм сега,
	на дворците огромни богатствата
	или свят, дето няма тъга.

	— Не, юначе, за друго потребен си
	в тези делнично правилни дни.
	Над света на компютри и ребуси
	като приказен страж застани.

	Подари ни запаса си, целия
	от спасените златни зрънца.
	Семената на трудната смелост
	нека стигнат за всички сърца.
P$
