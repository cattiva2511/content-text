P>
D>
	В памет на Артюр Рембо
D$
	Пред тебе, Исландска мадоно,
	в праха нека ничком лежа! —
	Тъй светъл е тук небосклона,
	тъй светло е в мойта душа! —
	Недей ми отрива сълзите,
	за пръв път, душа на душите,
	небето аз в тебе видях!

	Когато пияният кораб
	потъна край остра скала,
	ти чайката бе от простора,
	що взе ме на своите крила!
	На твойто исландско крайбрежие
	спасен бе най-жалкия раб,
	все пленник на дяволски мрежи,
	уви! все нищожен и сляп! —

	Разбит от съдба неизвестна,
	заклет, неразкаян пират,
	предвкусвах в плътта ти небесна
	блаженство на сън непознат! —
	Но твоята песен люлейна
	сърцето ми кротко превзе,
	сълза във окото ми грейна
	и пламна пред твоите нозе!

	На жажда медът се лепеше
	по устни — порочен вертеп, —
	но Аве Мария мълвеше,
	родена, душата към теб!
	Прошепна ти, толкоз велика,
	че аз се в прашинка смалих:
	„Чист извор в окото ти блика!
	Не ти — аз самата сгреших!“

	Исландска мадоно, кажи ми,
	в кой бисер безценен живя? —
	Аз, магът на мрачна Алхимия,
	слепец съм, прогледнал едва!
	Недей ми отрива сълзите,
	по-светла те гледам през тях,
	за пръв път, душа на душите,
	небето аз в тебе видях!

	Пред тебе, Исландска мадоно,
	в праха нека ничком лежа! —
	Тъй светъл е тук небосклона,
	тъй светло е в мойта душа!
	Дай капка по капка да пия
	сълзите ти, вечна сестра,
	и с шепота „Аве Мария“
	пред теб като свещ да горя!
P$
