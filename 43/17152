P>
	Смири духа си неспокоен,
	виж, сняг косата посребри,
	помазан вожд, за трон достоен,
	до своя беден праг се спри!
	Надвил последното съмнение,
	кажи: аз вече не скърбя,
	и чакам новото решение
	на свойта съдница съдба!

	И в мисълта си величава,
	света изминат възкресил,
	кажи на своя род: прощавай! —
	отдавна всекиму простил!
	И нека други оживеят
	това, с което си живял,
	щандарти нови да се веят
	над кулите, що си владял!

	Из твоите бойници призвездни
	ще зашуми пак бран безспир,
	ще екнат химните железни
	на млад коронен богатир!
	А легендарно твойто име
	ще расне в златна канара,
	из чийто лоб ще се възима
	свободна земната зора!

	Наследникът на твойта сянка
	ще дава лик на своя век,
	а ти с пророческа осанка
	от полубог стани човек!
	И всичко възлюби, което
	не си възлюбил дотогаз,
	и дар, обречен на небето,
	създай от всеки земен час!

	През някой сън необичаен,
	когато звънне звук познат,
	самин дори да не познаеш
	стиха си, някога изпят!
	Ще грейне младостта лъчиста,
	що в тъмни спомени лежи,
	и твойта есен златолиста
	сълза насън ще освежи!

	Но в светъл час, през утро зимно,
	когато мълком сняг вали,
	напев от нявгашните химни
	в сърцето Бог ще низпосли,
	и в снежен хоровод заслушан,
	очаквай вечния покой,
	а тихо серафим въздушен
	ще загаси последен зной!
P$
