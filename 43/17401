P>
	Искам да върна всички стари приятели,
	отшумели край мен като прелетни птици.
	За спомен остават ми днес имената им —
	верността ми ги свързва — ненужна и истинска.

	Искам да сбъдна всички срещи нестанали,
	да не скита без дом изоставена нежност,
	но в делата житейски често нещо несхванала,
	разпилявам и моя, и чужда надежда.

	Искам да стопля всички делнични вечери
	и за всяка умора кът топъл да има,
	а оставам сама със мечтата обречена
	да намеря за мъката хубаво име.

	Искам много неща, но не съм аз вълшебница,
	над съдбата не властвам със сила магическа.
	Само моята песен жадува да бъде потребна
	и с виновна усмивка прошепва: — Обичам ви!
P$
