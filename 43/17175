P>
D>
	В памет на викинга Карл Йонас Лудвиг Алмквист
D$
	Благословен от северните хали,
	доплувах сам на твойте брегове
	и в твоя чест из пътя си подпалих
	светилища и древни лесове!
	Отрекох всичко в книгите свещени,
	възлюбих ада, в който ще горим,
	и влачейки се, виж ме, на колени
	при теб дойдох прекрасна Лейлюлим!

	Ако и днес, небесно упование,
	не се явиш, в последни чудеса,
	в кой талисман лика ти ще остане,
	освен в скръбта на бялата коса!
	През нощите на северните зими
	очаквах те, сърца да разменим,
	и подвизи да върша в твое име,
	за твоя трон, далечна Лейлюлим!

	И само с теб живота бих прославил
	и нищите в титани възвисил,
	и в звездопис безумна бих разправил
	за ереста, що с кръв съм осветил!
	Слезни при мен и с лира боговластна
	въоръжи васала си любим,
	и заживей, от всичко по-прекрасна,
	в сърцето ми, небесна Лейлюлим!

	Виж, колко е живота лицемерен,
	и в грях и зло, неповторим почти,
	врагът е скрит, съратникът — неверен,
	а съвестта отдавна не мъсти!
	Пред ужаса на земната неправда
	по кой закон ний трябва да простим?
	Не мъртъв зов човека ще възрадва,
	а жива реч, печална Лейлюлим!

	И, вярвам аз, че моя сън сънуват
	и многото измъчени души,
	и с моя слух из твоя глас дочуват,
	че в своя бунт човекът не греши!
	В кое небе на вечната фантазия
	събуждаш пак духа неукротим?
	Не пламва ли в лазурните талази
	сърцето ми, въздушна Лейлюлим?

	Но долу тук, където се умира
	с измамите в най-кървава борба,
	ще хвърля с гняв пламтящата си лира
	над крепостта на земната съдба,
	и с името ти Бог ще те повика,
	когато ти, в пожарища и дим,
	прегърнала издъхващия викинг,
	ще възлетиш, безсмъртна Лейлюлим!
P$
