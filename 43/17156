P>
D>
	В памет на Пейо Яворов
D$
	Позна ли ти в черната лира,
	с най-мрачните струни в света,
	сърцето, що с песен умира
	в студената длан на смъртта?
	Ти чу ли умиращий лебед,
	в черупката още ранен,
	да пее за земния жребий
	на всеки от майка роден!

	Не стихвайте, думи прощални
	на лебеда, в скръб ослепял,
	не стихвай, припев погребален
	на живата земна печал!
	На времето в блена трагичен,
	на отгласа в живия стон,
	да зърне духът героичен
	последния земен подслон!

	Кой скитник, напускал земята,
	по нея в любов не тъжи,
	макар и гневът на съдбата,
	през спомен дори да тежи!
	Но има сърца, що не знаят
	покой и по вечния път,
	в тях мрачни стихии играят
	и сънища с гръм се роят!

	От тях ще узнаеш що значи
	светец със безименен грях,
	съдбата над тебе да плаче,
	да бягаш от себе си в страх,
	да грееш с челото на Авел,
	тъй светло дори и за враг,
	а Бог да е скритом поставил
	на Каина страшния знак!

	Да каже самата вселена
	що значи, в измъчен живот,
	да дигнеш хоругва свещена
	над пътя на своя народ,
	и все нелюбим на небето,
	да виждаш, за жъртва готов,
	как всичко умира, което
	погледне у твойта любов!

	Не са ли туй думи на някой,
	що в кърви е дните си чел,
	и Бога, и майчино мляко
	от свойта Голгота проклел?
	О, думите нивга не мамят,
	когато ги шепне смъртта,
	когато сам вечная памят
	над себе си пееш в нощта!
P$
