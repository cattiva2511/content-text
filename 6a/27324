D>
	На Кейти, която ме направи най-щастливия мъж на земята, когато се съгласи да се омъжи за мен.
D$


>	Пролог

	Питам се възможно ли е наистина човек да се промени. Или пък характерът и навиците очертават неизменните граници на живота ни?
	Средата на октомври 2003 година е и аз размишлявам над тези въпроси, наблюдавайки как една мушица неистово кръжи около лампата на верандата. Сам съм навън. Съпругата ми Джейн спи на горния етаж и не се разбуди, когато се измъкнах от леглото. Късно е, полунощ дойде и отмина, а във въздуха се долавя свежа мразовита жилка, която обещава ранна зима. Облечен съм с плътен памучен халат и макар да смятах, че ще успее да ме предпази от хладината, забелязвам, че ръцете ми треперят, преди да ги пъхна в джобовете.
	Над главата ми звездите са като сребърни точици по катранено платно. Откривам Орион и Плеядите, Голямата мечка и Северната корона и си казвам, че би трябвало да ме вдъхновява съзнанието, че не просто наблюдавам звездите, а се взирам в миналото. Съзвездията греят със светлина, излъчена преди еони, и аз очаквам да ме споходи нещо — словата, които би използвал поет, за да озари загадките на живота. Но нищо не идва.
	Не се учудвам. Никога не съм се смятал за сантиментален човек и жена ми несъмнено ще се съгласи, ако я попитате. Не се прехласвам безпаметно по филми и пиеси, никога не съм бил мечтател и ако изобщо се стремя да овладея нещо до съвършенство, това са правилата на Данъчната служба и законите. По-голяма част от моите дни и години, откакто съм адвокат по вещно право, преминават в компанията на хора, които се подготвят за смъртта си, и допускам, че поради това някои биха определили живота ми като не особено смислен. Дори да са прави обаче, какво бих могъл да сторя? Не си търся оправдания, никога не съм го правил, и се надявам към края на моята история да погледнете по-милостиво на тази особеност на характера ми.
	Моля, не ме разбирайте погрешно. Може и да не съм сантиментален, но не съм напълно лишен от емоции и на моменти ме обзема дълбоко смайване. Най-често вълнението ми предизвикват простички неща — гигантските секвои в Сиера Невада, например, или гигантските вълни, които се разбиват в нос Хатерас и запращат солена переста пяна към небето. Миналата седмица усетих как гърлото ми се стяга, когато видях едно момченце да се пресяга и да хваща ръката на баща си, докато двамата крачеха по тротоара. Има и други неща: понякога губя представа за времето, докато съзерцавам небе, изпъстрено с гонени от вятъра облаци, а чуя ли гръмотевица, винаги заставам на прозореца и се оглеждам за светкавицата. Когато следващата ослепителна мълния озари небето, често установявам, че ме изпълва копнеж, макар да не мога да определя какво липсва в живота ми.
	Казвам се Уилсън Луис и ще ви разкажа историята на една сватба. Двамата с Джейн сме заедно от трийсет години, но май трябва да започна с признанието, че всеки друг знае за брака повече от мен. Нищо не можете да научите, ако ми поискате съвет. По време на брака си бях себичен, твърдоглав и безмозъчен като златна рибка и ме боли от това прозрение. Да, като обръщам поглед назад, се убеждавам, че поне едно нещо съм направил, както трябва — обичах жена си през всички години, които прекарахме заедно. Едва ли си струва да споменавам този подвиг, но трябва да знаете следното — по едно време бях сигурен, че съпругата ми не изпитва същото към мен.
	Разбира се, всички бракове преминават през подеми и спадове и според мен това е естествената последица от решението на двойките да остават заедно дълго време. С жена ми преживяхме смъртта на двамата ми родители и на един от нейните, а също и болестта на баща й. Местили сме се четири пъти и макар да съм успял в професията си, направих много жертви в нейно име. Имаме три деца и макар че нито един от двама ни не би заменил преживяването да си родител с богатствата на Тутанкамон, безсънните нощи и честите посещения в болницата, когато децата бяха малки, изтощаваха и Джейн, и мен и често ни смазваха. От само себе си се разбира, че годините на техния пубертет са нещо, което не бих желал да преживея отново.
	Всички тези събития посвоему създават напрежение и когато двама човека живеят заедно, напрежението е двустранно. Убеден съм, че това е едновременно блаженството и прокобата на брака. Блаженство, понеже има отдушник за всекидневното житейско натоварване, и прокоба, тъй като отдушникът е човек, когото силно обичаш.
	Защо го споменавам? Искам да подчертая, че по време на всички тези събития нито за миг не съм се усъмнил в чувствата към съпругата си. Да, имаше дни, когато избягвахме да се поглеждаме на масата за закуска, но въпреки това не съм се съмнявал в нас. Няма да е честно да твърдя, че не се питах какво би било, ако се бях оженил за друга, но през всичките ни години заедно нито веднъж не съжалих, че съм избрал нея и че тя е избрала мен.
	Сигурно се питате какво има тогава?
	Предвид годините ми, може да се допусне, че е криза на средната възраст. Внезапно желание да променя живота си може би, или пък престъпление на сърцето. Нито едно от двете. Не, прегрешението ми беше съвсем незначително на фона на внушителната цялост, дреболия, която при различни обстоятелства вероятно през следващите години щеше да се превърне в хумористичен анекдот. Само че то я нарани, навреди на двама ни и затова искам да започна разказа си оттам.
	Беше 23 август 2002 година и аз го започнах така: станах, закусих, прекарах деня в кантората, както обикновено. Събитията от работния ми ден нямат роля в това, което последва. Честно казано, единственото, което си спомням, е, че в службата всичко беше, както обикновено. Прибрах се у дома в обичайното време и се изненадах приятно, че Джейн приготвя любимото ми ястие в кухнята. Когато се обърна да ме поздрави, очите й сякаш се стрелнаха надолу, за да провери дали не нося още нещо, освен куфарчето си, но ръцете ми бяха празни. След час вечеряхме заедно, а после, докато тя раздигаше съдовете, аз се заех да прегледам някои спешни правни документи от куфарчето си. Седнах в кабинета си и тъкмо се зачетох в първата страница, когато Джейн застана на прага. Бършеше ръце в кърпа и по лицето й беше изписано разочарование, което се бях научил да забелязвам през годините, макар да не го разбирах напълно.
	— Искаш ли да ми кажеш нещо? — попита тя след малко.
	Поколебах се, понеже съзнавах, че въпросът не е толкова невинен, колкото звучи. Може би имаше предвид нова прическа, но косата й си беше както обикновено — внимателно я огледах. През годините се понаучих да обръщам внимание на тези неща. Стояхме един срещу друг и аз не спирах да си блъскам главата, трябваше да кажа нещичко.
	— Как мина денят ти? — попитах най-накрая.
	В отговор тя ме удостои със странна полуусмивка и се обърна.
	Сега вече знам какво искаше тя, обаче тогава просто свих рамене, върнах се към работата си и отметнах случилото се като поредната проява на необяснимата женска природа.
	По-късно вечерта, докато си лягах и се настанявах в кревата, чух Джейн да си поема напрегнато въздух веднъж. Лежеше на една страна с гръб към мен и когато забелязах, че раменете й потръпват, изведнъж проумях, че тя плаче. Озадачен очаквах да ми обясни какво я е разстроило, но вместо да ми продума, тя отново задъхано си пое въздух няколко пъти, опитвайки се да диша през сълзи. Гърлото ми инстинктивно се стегна и започна да ме обзема страх. Помъчих се да не му се давам, да не допускам, че може нещо лошо да се е случило с баща й или с децата, или пък че е получила ужасна новина от лекаря си. Помъчих се да не мисля, че има проблем, който не бих могъл да разреша, затова положих длан на гърба й с надеждата да успея да я утеша.
	— Какво има? — попитах.
	Отговорът не дойде веднага. Чух я да въздъхва, преди да дръпне завивката върху раменете си.
	— Честита годишнина — прошепна.
	Двайсет и девет години, спомних си твърде късно, и в ъгъла на стаята забелязах подаръците, които ми беше купила — старателно увити и подредени върху скрина.


	Просто бях забравил.
	Не си търся оправдание, не бих го използвал дори да имах такова. Какъв е смисълът? Извиних се, разбира се. Извиних се и на следващата сутрин, и по-късно вечерта, когато тя отвори парфюма, избран старателно от мен с помощта на млада служителка от „Белкс“, а Джейн се усмихна, благодари ми и ме потупа по крака.
	Седях до нея на дивана и знаех, че я обичам толкова силно, колкото и в деня на нашата сватба. Но когато я погледнах, за пръв път може би забелязах разсеяността, с която отмести поглед, и печално наклонената й глава и внезапно осъзнах, че не съм напълно сигурен дали тя все още ме обича.


>	Първа глава

	Мисълта, че съпругата ти може би не те обича, е съкрушителна и същата нощ, след като Джейн отнесе подарения от мен парфюм горе в спалнята ни, седях на дивана часове наред и се чудех как се стигна до това положение. Отначало ми се искаше да се убедя, че тя просто реагира емоционално и че придавам повече тежест на случилото се, отколкото заслужава. Само че колкото повече размишлявах, толкова повече долавях не само разочарованието й заради нейния разсеян съпруг, а и следите от някаква по отколешна меланхолия — сякаш пропускът ми бе само последният удар от дълга, дълга поредица погрешни стъпки.
	Дали бракът ни се беше превърнал в разочарование за Джейн? Не ми се искаше да си го мисля, но изражението й казваше друго и се запитах какво ли вещае това за бъдещето ни. Може би тя се съмняваше дали изобщо да остане моя съпруга? Доволна ли беше от решението си да се омъжи за мен? Трябва да ви кажа, че се плашех от тези въпроси — и от вероятно още по-страшните им отговори — защото дотогава винаги бях смятал, че Джейн е толкова щастлива с мен, колкото и аз с нея.
	Питах се каква е причината чувствата ни един към друг да са толкова различни?
	Вероятно трябва още в самото начало да отбележа, че според някои хора животът ни е доста обикновен. И аз подобно на мнозина мъже имах задължението да издържам семейството финансово и животът ми до голяма степен се въртеше около кариерата ми. През изминалите трийсет години работех за адвокатската кантора „Омбри, Саксън и Тандъл“ в Ню Бърн, Северна Каролина, и доходите ми, макар и не прекомерно високи, бяха достатъчни, за да поставят семейството ни в горните слоеве на средната класа. През уикенда обичам да ходя на голф и да се грижа за градината, предпочитам класическа музика и всяка сутрин чета вестника. Джейн преди беше учителка в основното училище, но през по-голямата част от съпружеския ни живот се посвети на отглеждането на трите ни деца. Грижеше се и за домакинството, и за обществения ни живот, а най-голямата й гордост са албумите със снимки, в които старателно е събрала историята на живота ни в образи. Тухлената ни къща има бяла дъсчена ограда и автоматични пръскачки, притежаваме две коли и сме членове на Ротари клуб и на Търговската камара. По време на съпружеския си живот пестихме за старини, построихме дървена люлка в задния двор, която сега стърчи неизползвана, присъствахме на десетки родителски срещи, редовно гласувахме и всяка неделя без изключение правехме дарение на епископалната църква. Аз съм на петдесет и шест и съм с три години по-възрастен от съпругата си.
	Въпреки чувствата си към Джейн понякога си мисля, че вероятността двама човека като нас да прекарат живота си заедно не е голяма. Различни сме почти във всичко и макар че противоположностите наистина се привличат, винаги съм имал чувството, че в деня на сватбата ни аз съм направил по-добрия избор. В крайна сметка Джейн е човекът, който на мен винаги ми се е искало да бъда. Аз имам склонност по-скоро към стоицизма и логиката, а тя е дружелюбна и отзивчива и притежава естествена състрадателност, заради която я харесват. Не е трудно да я накараш да се засмее и има широк кръг от приятели. През годините си дадох сметка, че повечето мои приятели всъщност са съпрузи на приятелките на жена ми, но мисля, че това важи за повечето семейни двойки в наше време. Въпреки това имам късмет, понеже Джейн винаги е съобразявала избора на приятелите ни с мен и редовно има някоя вечеря, на която съм поканен. Ако тя не бе станала част от живота ми, сигурно щях да живея като монах.
	Има и още нещо: очарован съм от детинската лекота, с която Джейн изразява чувствата си. Когато е тъжна, плаче, когато е щастлива, се смее, и най-приятното нещо за нея е да я изненадаш с прекрасен жест. В такива мигове тя проявява неостаряваща невинност и макар че изненадата по дефиниция е неочаквана, при Джейн самият спомен за нея предизвиква същото вълнение години по-късно. Понякога, когато се размечтае, я питам за какво си мисли и тя започва да разказва отнесено за нещо, което аз отдавна съм забравил. Признавам, че това не спира да ме удивлява.
	Джейн е благословена с нежно сърце, но в редица отношения е по-силна от мен. Като при повечето южнячки ценностите и убежденията й се коренят в Бог и в семейството, тя възприема света през призмата на черното и бялото, на доброто и злото. Взема решения инстинктивно — и те почти винаги са правилни — а аз, от друга страна, претеглям безкраен брой варианти и нерядко поставям под съмнение избора си. За разлика от мен съпругата ми рядко се смущава. Тази липса на притеснение за усещанията на другите изисква самоувереност, която все ми се изплъзва и за която й завиждам повече от всичко друго.
	Част от различията ни сигурно се дължат на произхода ни. Джейн е отраснала в малко градче с още три деца и с родители, които са я обожавали, а аз съм отгледан в градска къща във Вашингтон като единствено дете в семейството на съдебни служители. Родителите ми рядко се прибираха у дома преди седем вечерта. Затова прекарвах повечето си свободно време сам и до ден-днешен се чувствам най-добре в уединението на кабинета си.
	Както вече споменах, имаме три деца и макар че много ги обичам, те са повече продукт на жена ми. Тя ги роди и ги отгледа и отношенията им с нея са по-непосредствени. Понякога съжалявам, задето не съм прекарвал с тях толкова време, колкото би ми се искало, но се утешавам с мисълта, че Джейн прекрасно компенсира отсъствието ми. Явно децата ни се справиха чудесно и въпреки мен. Вече са големи и живеят самостоятелно, но имаме късмет, че само едно от тях напусна щата. Двете ни дъщери продължават да ни посещават често и съпругата ми се старае винаги да има в хладилника от любимите им храни, в случай че са гладни, а те никога не са. Когато идват, часове наред разговарят с Джейн.
	Ана е на двайсет и седем и е най-голямата. Има черна коса и тъмни очи, а външността й отразява порасналата й сатурнова природа. Тя беше мрачно момиче, което прекара пубертета си заключено в стаята си, където слушаше потискаща музика и си водеше дневник. Не я познавах тогава, с дни не ми продумваше и аз просто не проумявах с какво предизвиквам такова поведение. Каквото и да кажех, тя само въздишаше или клатеше глава, а ако попитах какво я измъчва, вперваше поглед в мен, все едно не проумяваше въпроса. Жена ми не виждаше в това нищо необикновено и го отдаваше на типичната младежка фаза, но пък дъщеря ни си говореше с нея. Понякога минавах покрай стаята на Ана и чувах как двете си шушукат, обаче ако ме чуеха отвън, веднага спираха. Когато по-късно питах Джейн какво са обсъждали, тя вдигаше рамене и загадъчно махваше с ръка, сякаш единствената им цел е да ме държат на тъмно.
	Но Ана е първородната ни дъщеря и затова винаги ми е била любимка. Не бих признал това пред никого, но според мен тя също го знае и наскоро осъзнах, че вероятно дори през годините си на мълчание ме е обичала повече, отколкото съм си давал сметка. Все още си спомням как, докато преглеждах завещания или други документи в кабинета си, тя винаги се промъкваше през вратата. Обикаляше стаята, оглеждаше рафтовете с книги и се пресягаше да вземе различни предмети, но щом й заговорех, се измъкваше навън също толкова тихо, колкото бе влязла. След време се научих да си мълча и понякога тя оставаше в кабинета ми цял час и ме наблюдаваше, докато пишех по жълтите листове. Ако я погледнех, се усмихваше съучастнически, наслаждавайки се на играта ни. И сега, както и тогава, не разбирах какво се случва, но този спомен се е запечатал в паметта ми като малко други.
	В момента Ана работи в „Роли Нюз енд Обзървър“, но според мен мечтае да стане писателка. В колежа главната й специалност беше творческо писане и разказите, които пишеше, бяха мрачни като самата нея. Помня, четох един за момиче, което става проститутка, за да се грижи за болния си баща, който преди това я е насилвал. Когато оставих листовете, се запитах как да разбирам това.
	Освен това е лудо влюбена. Ана, винаги предпазлива и разсъдлива в избора си, беше страшно придирчива по отношение на мъжете, и за щастие смятам, че Кийт се отнася добре с нея. Той възнамерява да стане ортопед и се държи със самоувереност, каквато притежават само хора, преодолели поне няколко препятствия в живота. От Джейн научих, че на първата им среща Кийт завел Ана да летят с делтаплан на брега близо до форт Мейкън. Когато по-късно през седмицата Ана го доведе в къщата, той се появи облечен със спортно сако, току-що изкъпан и леко ухаещ на одеколон. Ръкувахме се, Кийт ме погледна право в очите и ме впечатли, като каза: „Приятно ми е да се запознаем, господин Луис“.
	Джоузеф, нашето второ дете, е една година по-малък от Ана. Винаги ме е наричал „тате“, макар че никой друг в семейството ни не използва тази дума. Ние двамата изобщо не си приличаме. Той е по-слаб и по-висок от мен, на повечето обществени събития ходи по джинси и когато ни посещава в Деня на благодарността и на Коледа, яде само зеленчуци. Докато растеше, го смятах за мълчалив, но неговата затвореност, досущ като тази на Ана, изглежда беше конкретно по отношение на мен. Други хора изтъкват чувството му за хумор, но аз, честно казано, рядко съм виждал да го проявява. Когато сме заедно, често чувствам, че сякаш се старае да ми направи впечатление.
	И той като Джейн е състрадателен още от дете. Гризеше си ноктите от тревога за други хора и още от петгодишната си възраст ги беше изял почти до корен. Излишно е да споменавам, че когато предложих да завърши бизнес или икономика, той пренебрегна съвета ми и избра социология. Сега работи за порутен женски приют в Ню Йорк, но това е единственото, което ни е казал за работата си. Знам, че Джоузеф поставя под въпрос избора, който съм направил за живота си, точно както аз се отнасям към неговия, но въпреки различията ни тъкмо със сина си разговарям така, както винаги ми се е искало да разговарям с децата си, докато ги гушках като бебета. Той е изключително интелигентен, постигна почти максималния резултат на теста CAT, а интересите му се простираха от историята на близкоизточните закони за немюсюлманските поданици в страни, спазващи шариата, до теоретичното приложение на фракталната геометрия. Освен това е прям — понякога болезнено — затова от само себе си се разбира, че тези особености на личността му ме поставят в неизгодна позиция в спор с него. Понякога се дразня от упорството му, но в такива мигове страшно се гордея, че ми е син.
	Лесли, най-малката в семейството, в момента следва биология и физиология в Уейк Форест и смята да стане ветеринарен лекар. Вместо да се прибира у дома през лятната ваканция като повечето студенти, тя записва допълнителни курсове с намерението да се дипломира по-рано и следобед работи на някакво място, наречено „фермата на животните“. Лесли е най-общителното от всичките ни деца и смехът й звучи като смеха на Джейн. И тя като Ана обичаше да идва при мен в кабинета, но най-много се радваше, когато изцяло я удостоявах с вниманието си. Като мъничка обичаше да седи в скута ми и да ми дърпа ушите, а като порасна, влизаше вътре и ми разказваше вицове. Лавиците ми са пълни с подаръците, които ми правеше като дете: гипсови отливки от отпечатъците на дланите й, рисунки с пастели, гердан от макарони. Нея беше най-лесно да обичаш, първа се редеше за прегръдки и целувки от бабите и дядовците си и много обичаше да се гушка на дивана и да гледа романтични филми. Изобщо не се учудих, когато я избраха за кралица на училищното събиране на бивши възпитаници преди три години.
	Освен това е добра. Всички в класа й винаги бяха поканени на рождения й ден, понеже тя се боеше, да не би да засегне някого, а когато беше на девет, цял следобед обикаля от хавлия на хавлия по плажа, защото беше намерила паднал в прибоя часовник и искаше да го върне на собственика му. От всичките ми деца тя ми е създавала най-малко грижи и когато ни идва на гости, зарязвам всичко, за да се видя с нея. Енергията й е заразителна и когато сме заедно, се питам как е възможно да сме такива късметлии.
	Сега, след като всички се изнесоха, домът ни се промени. Някога гърмеше музика, вече цари тишина, едно време в килера ни имаше осем различни вида подсладени овесени ядки, а сега има само една марка, която обещава повече фибри. Не сме променяли мебелите в спалните на децата, но понеже са свалени плакатите и дъските за съобщения, както и всякакви други техни индивидуални дреболии, нищо не отличава едната стая от другата. Но най-силно се усеща празнотата на къщата — беше идеална за петчленно семейство, а сега внезапно ми се струва куха пещера, напомняща какво би трябвало да бъде. Помня, че се надявах тази промяна у дома да е свързана с начина, по който очевидно се чувстваше Джейн.
	Каквато и да е причината обаче, не мога да отрека, че ние се отчуждавахме, и колкото повече мислех за това, толкова по-ясно забелязвах колко широка е пропастта помежду ни. Започнахме като двойка, променихме се и станахме родители — нещо, което винаги съм смятал за нормално и неизбежно — но двайсет и девет години след това изглежда отново бяхме станали двама непознати. Крепеше ни само навикът. Всеки живееше свой живот — ставахме по-различно време, прекарвахме дните си на различни места, а вечер всеки правеше своето. Не знаех почти нищо за заниманията на Джейн през деня и признавам, че пазех и част от своите в тайна. Не си спомням кога за последен път двамата с нея бяхме разговаряли за нещо извън обичайното.
	Две седмици преди забравената годишнина обаче двамата направихме точно това.
	— Уилсън, трябва да поговорим — каза тя.
	Погледнах я. Помежду ни на масата имаше бутилка вино, почти бяхме привършили вечерята.
	— Да?
	— Мисля да замина за Ню Йорк и да постоя при Джоузеф.
	— Няма ли да си идва за празниците?
	— Те са чак след два месеца. И понеже не си дойде това лято, реших, че може би не е лошо този път аз да отида.
	Някъде дълбоко в съзнанието ми се прокрадна мисълта, че може би ще ни се отрази добре да се откъснем за няколко дни. Може би това беше причината за предложението на Джейн и аз с усмивка се пресегнах към чашата си:
	— Прекрасна идея — съгласих се. — Не сме ходили в Ню Йорк, откакто той се премести там.
	Тя се усмихна за миг, после отново сведе поглед към чинията си.
	— Има и още нещо.
	— Да?
	— Ами ти си доста зает в работата, а знам колко ти е трудно да се измъкваш.
	— Може би ще успея да си освободя няколко дни — казах и вече мислено разлиствах работния си график. Нямаше да е лесно, но какво да се прави. — Кога искаш да заминем?
	— Ами точно там е работата… — каза тя.
	— Къде?
	— Уилсън, моля те, остави ме да довърша. — Пое си дълбоко въздух, без да се старае да прикрие досадата в гласа си. — Опитвам се да ти кажа, че вероятно бих предпочела да го посетя сама.
	За миг не знаех какво да кажа.
	— Разстроен си, нали? — попита Джейн.
	— Не — побързах да отговоря. — Той е наш син. Как може да се разстройвам от такова нещо? — И за да подчертая колко съм спокоен, си отрязах още едно парче месо с ножа. — Кога мислиш да тръгнеш?
	— Следващата седмица. В четвъртък.
	— В четвъртък ли?
	— Вече съм си купила билет.
	Не беше приключила с вечерята, но стана от масата и тръгна към кухнята. От начина, по който избягваше да срещне погледа ми, заключих, че има да ми казва още нещо, но не знае точно как да се изрази. След миг останах сам на масата. Ако се обърнех, щях да видя лицето й в профил, докато стоеше до мивката.
	— Явно ще се забавляваш — провикнах се, надявах се, нехайно. — Сигурен съм, че и на Джоузеф ще му бъде приятно. Може да гледаш някое представление, докато си там.
	— Може би — чух я да казва. — Зависи от програмата.
	Чух я да пуска чешмата, станах от масата и отнесох чиниите си на мивката. Джейн не каза нищо, когато се приближих.
	— Ще бъде чудесен уикенд — додадох.
	Тя взе чинията ми и се зае да я плакне.
	— А, да, още нещо…
	— Да?
	— Мислех да остана не само за уикенда.
	При тези й думи усетих как раменете ми се напрягат.
	— Колко време смяташ да останеш? — попитах.
	Тя постави чинията ми настрани.
	— Няколко седмици.


	Разбира се, не винях Джейн за пътя, по който изглежда беше поел бракът ни. Някак съзнавах, че нося по-голяма част от отговорността, макар още да не бях съвсем наясно как и защо. Като начало ще призная, че още от самото начало на брака ни не съм точно човекът, който съпругата ми иска да бъда. Знам например, че тя би желала да съм по-романтичен, както се държеше баща й с нейната майка. Той беше мъж, който държеше ръката на жена си след вечеря или пък спонтанно набираше букет диви цветя на път за вкъщи. Още като малка Джейн била пленена от романтичните отношения на родителите си. През годините съм я чувал да говори със сестра си Кейт по телефона и да се чуди защо толкова трудно ми се удава да схвана какво е романтиката. Не че не съм се опитвал, просто явно не разбирам как да накарам нечие сърце да запърха в гърдите. В нашата къща прегръдките и целувките не бяха често явление и проявата на нежност нерядко ме караше да се чувствам неловко, особено в присъствието на децата ми. Веднъж разговарях за това с бащата на Джейн и той ми предложи да й напиша писмо. „Напиши й защо я обичаш, посочи конкретни причини“, посъветва ме. Това се случи преди повече от двайсет години. Помня, че се постарах да послушам съвета му, но ръката ми се колебаеше нерешително над листа и не успявах да намеря подходящите думи. Най-накрая оставих писалката. За разлика от баща й на мен никога не ми е било лесно да говоря за чувства. Да, стабилен съм. Абсолютно благонадежден. Несъмнено предан. Но романтиката, неприятно ми е да го призная, ми е толкова непосилна, колкото раждането.
	Понякога се питам колко ли още мъже са като мен.


	Докато Джейн беше в Ню Йорк, Джоузеф отговаряше на телефона всеки път, щом звъннех.
	— Здрасти, тате — казваше простичко.
	— Здравей. Как си?
	— Добре. — И след мъчително дълъг миг: — Ами ти?
	Пристъпвах от крак на крак.
	— Много е тихо тук, но съм добре. — Замълчах. — Как минава посещението на майка ти?
	— Хубаво. Старая се да е заета.
	— Пазаруване и забележителности?
	— По-малко. Но най-вече много си говорим. Интересно е.
	Поколебах се. Питах се какво иска да каже, обаче Джоузеф явно не смяташе да обясни по-ясно.
	— А! — възкликнах и се постарах гласът ми да звучи съвсем небрежно. — Тя наблизо ли е?
	— Всъщност не. Изтича до магазина. Ще се върне след няколко минути, звънни пак.
	— Не, няма нужда. Само й кажи, че съм се обаждал. Цяла нощ ще съм тук, ако иска, да ми звънне.
	— Добре — съгласи се той. И след малко добави: — Ей, тате, исках да те питам нещо.
	— Да?
	— Наистина ли забрави за годишнината ви?
	Поех си дълбоко дъх.
	— Да, забравих.
	— Как така?
	— Не знам. Помнех, че наближава, но когато денят настъпи, просто ми изскочи от ума. Нямам извинение.
	— Наранил си я.
	— Знам.
	От отсрещната страна настана кратко мълчание.
	— Разбираш ли защо?


	Не отговорих на въпроса на Джоузеф, но си мислех, че съм разбрал.
	Простичко казано, Джейн не искаше да се озове в положението на възрастните двойки, които виждахме понякога, когато вечеряхме навън, и които винаги предизвикваха съжалението ни.
	Не ме разбирайте погрешно, тези двойки винаги се държаха учтиво един с друг. Съпругът издърпваше стола или вземаше палтата, съпругата предлагаше някой от специалитетите. А дойдеше ли келнерът, те прекъсваха взаимно поръчките си с усещането, че са си заслужили това право с годините — например яйцата без сол, допълнително масло на препечената филийка.
	Но след като направеха поръчката, не си разменяха нито дума.
	Вместо това отпиваха от питиетата си или гледаха през прозореца, изчаквайки мълчаливо да пристигне храната им. А когато това станеше, понякога разговаряха кратко с келнера — за да поискат да им долее кафе например — но бързо се оттегляха всеки в своя свят, след като той си тръгнеше. Докато се хранеха, седяха като непознати, попаднали на една маса, сякаш смятаха, че да общуват един с друг по-скоро ще им струва усилие, отколкото да им достави удоволствие.
	Може би преувеличавам какво е представлявал животът им, но нерядко съм се чудел как ли такива двойки са стигнали дотук.
	Докато Джейн беше в Ню Йорк обаче, изведнъж ми хрумна, че може би и ние с нея също сме се запътили натам.


	Помня, че се чувствах необичайно неспокоен, когато вземах Джейн от летището. Беше странно чувство и с облекчение забелязах как по устните й пробяга усмивка, когато мина през изхода и се запъти към мен. Когато се приближи, протегнах ръка за ръчния й багаж.
	— Как мина пътуването ти? — попитах.
	— Добре — отговори. — Нямам представа защо на Джоузеф толкова му харесва да живее там. Непрекъснато е адски шумно и натоварено. Аз не бих могла.
	— Значи се радваш, че си у дома?
	— Да, радвам се, но съм изморена.
	— Сигурно. Пътуванията винаги са изморителни.
	За миг и двамата се смълчахме.
	— Как е Джоузеф? — попитах.
	— Добре е. Струва ми се, че е понапълнял, откакто беше тук последния път.
	— Да му се случва нещо вълнуващо, за което не ми е споменал по телефона?
	— Всъщност не — отговори Джейн. — Работи много, но това е почти всичко.
	В тона й долових известна тъга, която не разбирах съвсем. Докато размишлявах над това, забелязах двама млади, които се бяха прегърнали така, сякаш не са се виждали от години.
	— Радвам се, че си у дома — уверих я.
	Тя ме погледна, прикова очите ми, после бавно се извърна към лентата с багажа.
	— Знам, че се радваш.


	Така стояха нещата помежду ни преди една година.
	Иска ми се да можех да ви кажа, че се подобриха през седмиците след пътуването на Джейн, но не стана така. Продължихме както преди — всеки живееше свой живот и дните се нижеха безлични един подир друг. Джейн не ми се сърдеше, но и не изглеждаше щастлива, а аз не знаех как да постъпя, колкото и да си блъсках главата. Сякаш помежду ни се беше издигнала стена, без да усетя. В края на есента, три месеца след забравената годишнина, толкова се разтревожих за нашите взаимоотношения, че реших да поговоря с баща й.
	Казва се Ной Калхун и ако го познавахте, щяхте да разберете защо отидох да се срещна с него. Той и съпругата му Ели се преместиха в дома за възрастни хора „Крийксайд“ почти единайсет години преди това, през четирийсет и шестата година от брака си. Някога са споделяли едно легло, но сега Ной спи сам и не се учудих, когато заварих стаята му празна. Повечето дни, когато му ходя на посещение, той седи на пейка близо до езерото. Спомням си, че застанах до прозореца, за да се уверя, че е там.
	Познах го лесно дори от разстояние: кичурите бяла коса, които ветрецът леко чорлеше, приведеното му тяло, леката жилетка, която Кейт неотдавна му беше изплела. Беше на осемдесет и седем години, вдовец с разкривени от артрит ръце и крехко здраве. Носеше шишенце с хапчета нитроглицерин в джоба си и имаше рак на простатата, но лекарите се притесняваха повече за умственото му състояние. Няколко години преди това накараха двама ни с Джейн да седнем в кабинета и ни изгледаха мрачно. Осведомиха ни, че Ной има халюцинации, които стават все по-сериозни. Аз не бях съвсем сигурен, смятах, че го познавам по-добре от повечето хора и със сигурност по-добре от лекарите. Ако не броим Джейн, той беше най-скъпият ми приятел и сега, когато видях самотната му фигура, ме прониза болка заради всичко, което бе загубил.
	Бракът му беше приключил преди пет години, но циникът би казал, че всъщност е свършил много преди това. През последните години от живота си Ели боледуваше от Алцхаймер и аз се бях убедил, че това е зла по своята същност болест. Тя бавно заличава всичко, което някога е представлявал човек. В крайна сметка какво сме ние без своите спомени, без мечтите си? Наблюдавах развитието на болестта като трагедия, която се разиграва пред очите ти на забавен каданс. За двама ни с Джейн беше трудно да посещаваме Ели: Джейн искаше да запомни майка си каквато е била, а аз не я притисках да ходи, понеже и за мен беше мъчително. На Ной обаче му беше най-тежко от всички.
	Но това е друга история.
	Излязох от стаята му и тръгнах към двора. Сутринта беше студена дори за есента. Листата лъщяха силно под полегатите лъчи на слънцето, а във въздуха се усещаше лекият мирис на дим. Помнех, че това беше любимият сезон на Ели, и усетих самотата на Ной, докато се приближавах към него. Както обикновено, хранеше лебеда. Оставих торбата с покупките на земята — три франзели „Уандър Бред“. Ной винаги ме караше да купувам едно и също, когато идвах да го виждам.
	— Здравей, Ной — поздравих. Знам, че бих могъл да го наричам „татко“, както казваше Джейн на моя баща, но винаги съм се чувствал неловко с това обръщение, а и Ной явно нямаше нищо против.
	Обърна глава, когато чу гласа ми.
	— Здравей, Уилсън. Радвам се, че се отби.
	Поставих ръка на рамото му.
	— Добре ли си?
	— Бил съм и по-добре — отговори той и додаде с немирна усмивка, — обаче можеше и да е по-зле.
	Винаги разменяхме тези думи за поздрав. Той потупа пейката и аз се настаних до него. Загледах се към езерото. Накапалите листа приличат на калейдоскоп, докато се носят по повърхността на водата. Подобната на стъкло повърхност отразяваше безоблачното небе.
	— Дойдох да те попитам нещо — казах.
	— Какво? — Докато говореше, Ной отчупи залък хляб и го хвърли във водата. Лебедът стрелна клюна си към залъчето и после изпъна шия, за да преглътне.
	— Става дума за Джейн — казах.
	— Джейн — промърмори той. — Как е тя?
	— Добре е — кимнах и се размърдах неловко. — Мисля, че ще намине по-късно. — Вярно беше. През последните няколко години го посещавахме често, понякога заедно, друг път поотделно. Питах се дали говорят за мен в мое отсъствие.
	— А децата?
	— И те са добре. Ани пише статии, а Джоузеф най-сетне си е намерил нов апартамент. В Куинс, струва ми се, но точно до метрото. Лесли заминава за уикенда на палатки в планината заедно с приятели. Взела си е блестящо изпитите.
	Той кимна, без да откъсва поглед от лебеда.
	— Голям късметлия си, Уилсън. Надявам се, разбираш какъв щастливец си, задето децата ти станаха такива чудесни млади хора.
	— Разбирам — уверих го.
	Замълчахме. Отблизо бръчките по лицето му приличаха по-скоро на пукнатини, виждах и как вените пулсират под изтънялата кожа на ръцете му. Зад нас дворът беше празен, мразовитият въздух бе принудил хората да останат вътре.
	— Забравих за годишнината ни — казах.
	— О!
	— Двайсет и девет години — додадох.
	— Хм.
	Чувах как зад нас сухите листа шумолят, понесени от вятъра.
	— Това ме тревожи — признах накрая.
	Ной ме погледна. Отначало си помислих, че ще ме попита защо се тревожа, но той присви очи и се помъчи да разчете изражението ми. После се извърна и подхвърли още едно залъче на лебеда. Заговори тихо и меко — застаряващ баритон с мек южняшки акцент:
	— Помниш ли, когато Ели се разболя? Когато й четях?
	— Да — отговорих и усетих как споменът ме привлича. Той й четеше от една тетрадка, която беше изписал, преди да се преместят в „Крийксайд“. Тетрадката разказваше историята на любовта им и понякога, след като Ной й почетеше на глас, съзнанието на Ели за миг се проясняваше въпреки пораженията от болестта. Яснотата никога не траеше дълго — а с напредването на заболяването напълно изчезна — но докато той й четеше, състоянието й се подобри драстично и специалисти от Чапъл Хил идваха в „Крийксайд“ с надеждата да разберат на какво се дължи този факт. Несъмнено четенето от тази тетрадка понякога помагаше на Ели. Специалистите обаче така и не установиха защо.
	— Знаеш ли защо го направих? — попита той.
	Скръстих ръце в скута си.
	— Да, струва ми се. Така й помагаше. И защото тя те беше накарала да й обещаеш, че ще го правиш.
	— Да, така е. — Той замълча и долових хрипливото му дишане — като въздух, който минава през стар акордеон.
	— Но това не беше единствената причина. Направих го и за себе си. Много хора не го разбираха.
	Замълча, но знаех, че не е приключил, затова не казах нищо. Насред мълчанието ни лебедът престана да обикаля в кръг и се приближи. Целият беше с цвета на слонова кост, с изключение на черно петънце колкото сребърен долар на гърдите. Сякаш се поколеба на място, когато Ной продължи:
	— Знаеш ли какво си спомням най-вече от хубавите ни дни? — попита той.
	Знаех, че има предвид редките моменти, когато Ели го познаваше.
	— Не — отговорих.
	— Влюбването. Ето това си спомням. В хубавите й дни сякаш историята ни започваше отново. — Усмихна се. — Това имам предвид, когато твърдя, че го направих заради себе си. Всеки път, когато й четях, все едно я ухажвах, защото понякога, само понякога, тя отново се влюбваше в мен точно както се влюби много отдавна. А влюбването е най-прекрасното усещане на света. Колко хора получават този шанс — човекът, когото обичаш, да се влюбва в теб отново и отново?
	Ной явно не очакваше отговор, затова замълчах.
	Вместо това през следващия един час разговаряхме за децата и за неговото здраве. Повече не продумах за Джейн или за Ели. След като си тръгнах обаче, размишлявах над посещението си. Въпреки тревогите на лекарите умът на Ной беше остър, както обикновено. Дадох си сметка, че не само е знаел, че ще го посетя, но и е допускал каква ще бъде причината за посещението ми. И по-типичния за южняците начин отговори на въпроса ми, без дори да се наложи да го попитам директно.
	Тогава разбрах какво трябва да направя.


>	Втора глава

	Трябваше отново да ухажвам съпругата си.
	Звучи простичко, нали? Какво по-лесно? В крайна сметка положението ни имаше и своите предимства. Първо, с Джейн живеехме заедно и след три десетилетия брак нямаше да бъде така, все едно започваме отначало. Можехме да прескочим разказите за семейната си история, смешните анекдоти от детството, въпросите кой с какво се занимава и дали целите ни са съвместими. Нещо повече, изненадите, които хората обикновено крият на ранните етапи от връзките си, при нас отдавна бяха излезли на бял свят. Съпругата ми например вече знаеше, че хъркам, затова нямаше причина да крия от нея такова нещо. Аз пък я бях виждал болна от грип и за мен нямаше никакво значение как изглежда косата й, щом стане сутрин.
	Предвид тези практични обстоятелства, допусках, че ще ми е относително лесно да спечеля отново любовта й. Просто трябваше да се постарая да пресъздам онова, което имахме през първите си години заедно — както Ной направи за Ели, докато й четеше. Само че като се позамислих, си дадох сметка, че никога не съм разбирал какво изобщо харесва тя у мен. Смятам се за отговорен човек, но това не е черта, която допадаше на жените в онези времена. В крайна сметка бях от поколението на бейби бума, на нехайните и егоцентричните.
	За пръв път видях Джейн през 1971 г. Бях на двайсет и четири, във втори курс право в университета Дюк, и повечето хора ме смятаха за сериозен студент, макар и само второкурсник. Нито един от съквартирантите ми не се задържаше повече от един семестър, понеже често учех до късно вечер и лампата светеше. За повечето от бившите ми състуденти колежът явно беше поредица от уикенди с досадни учебни занятия между тях, докато аз го възприемах като подготовка за бъдещето.
	Признавам, че бях сериозен младеж, обаче Джейн първа ме нарече стеснителен. Срещнахме се една събота сутрин в кафене в центъра на града. Беше в началото на ноември и поради задълженията ми към „Ло Ривю“ не ми беше лесно да съм в крак с учебните занятия. Притеснен, да не би да изостана, отидох с колата в едно кафене с надеждата да намеря място, където да уча, без да ме познават или да ме прекъсват.
	Джейн се приближи до масата и взе поръчката ми — досега си спомням този момент много живо. Беше вързала тъмната си коса на конска опашка и шоколадовите очи изпъкваха на фона на леко мургавата й кожа. Носеше тъмносиня престилка върху небесносиня рокля, впечатли ме непосредствената й усмивка — сякаш беше доволна, че бях избрал да седна в нейния сектор. Попита ме какво ще поръчам с провлечения южняшки говор, типичен за Северна Каролина.
	Тогава още не знаех, че в крайна сметка ще вечеряме заедно, но помня, че на следващия ден се върнах в кафенето и седнах на същата маса. Тя се усмихна, когато се настаних, и няма да отрека, стана ми приятно, че ме помни. Тези посещения през уикендите продължиха около месец, през който така и не се попитахме как се казваме и не завързахме разговор, но не след дълго забелязах, че мислите ми започват да блуждаят всеки път, щом тя се доближеше до масата, за да ми налее още кафе. По някаква необяснима причина Джейн винаги ухаеше на канела.
	Честно казано, като младеж се чувствах доста неловко в присъствието на противоположния пол. В гимназията не бях нито спортист, нито член на ученическия съвет — двете най-популярни групи. Обаче много обичах да играя шах и поставих началото на клуб, който накрая вече имаше единайсет членове. За съжаление нито един от тях не беше момиче. Въпреки че ми липсваше опит, успях да изляза с около половин дузина жени през първите две години в университета и компанията им ми беше приятна. Но тъй като бях решил да не започвам връзка, докато не съм финансово готов за това, така и не опознах никоя от тях и те бързо напуснаха мислите ми.
	Щом си тръгнех от кафенето обаче, започнах често да си мисля за келнерката с конската опашка, и то когато най-малко очаквах. Неведнъж се отнасях в час и си я представях как се движи в залата за лекции със синята си престилка и раздава менюта. Смущавах се от тези мечтания, но не бях в състояние да ги спра.
	Нямам представа докъде щеше да стигне всичко, ако в крайна сметка Джейн не беше поела инициативата. Почти през цялата онази сутрин учих сред облаците цигарен дим, които бълваха другите сепарета, но внезапно рукна проливен дъжд. Беше студен порой, спуснала се от планините буря. Разбира се, носех си чадър, понеже предвиждах да се случи нещо такова.
	Когато тя се доближи към масата, вдигнах поглед с очакването да ми долее кафе, но вместо това видях, че стиска престилката си под мишница. Свали панделката от конската си опашка и косата й се плисна по раменете.
	— Имаш ли нещо против да ме изпратиш до колата ми? — попита. — Забелязах, че си носиш чадър, а предпочитам да не се мокря.
	Не можех да откажа на молбата й, затова си събрах нещата, задържах й вратата на излизане и двамата заедно тръгнахме през локви, дълбоки колкото консервна кутия. Рамото й докосна моето и докато прецапвахме улицата под проливния дъжд, тя успя да надвика пороя и да ми съобщи името си и че учи в женския колеж Мередит. Специализирала английски и се надявала да стане учителка.
	Не й казах много в отговор, понеже се стараех най-вече да не допусна тя да се намокри. Когато стигнахме до колата й, очаквах, че веднага ще се шмугне вътре, но вместо това тя се обърна с лице към мен:
	— Малко си стеснителен, нали — отбеляза.
	Не бях сигурен как да реагирам и мисля, че го разбра по изражението ми, понеже веднага се засмя.
	— Всичко е наред, Уилсън. На мен пък това ми харесва.
	Би трябвало още тогава да ми направи впечатление, че си е направила труда да узнае името ми, но не. Вместо това, докато тя стоеше на улицата под дъжда и с разтекла се по бузите й спирала, аз си мислех, че не съм виждал по-красиво същество от нея.


	Съпругата ми все още е красива.
	Разбира се, сега притежава по-мека хубост, която се задълбочи с годините. Кожата й е нежна на допир и има бръчици на места, където преди беше гладка. Бедрата й се позакръглиха, коремът й стана малко по-объл, но все още ме изпълва копнеж, когато тя се съблича в спалнята.
	През последните години не се любим често, а когато го правим, липсват спонтанността и вълнението отпреди. Но не любенето ми липсваше най-силно. Копнеех за отдавна изчезналото желание в погледа на Джейн, както и за простичкото докосване или жест, които да ми покажат, че тя ме желае, колкото и аз нея. Нещо, каквото и да е, което да ми покаже, че съм специален за Джейн.
	Но как да го постигна, питах се. Да, съзнавах, че трябва отново да я ухажвам, но знаех, че няма да е толкова лесно, колкото си бях представял отначало. Познавахме се пределно добре и макар отначало да си мислех, че това ще улесни нещата, всъщност то ме изправи пред сериозно предизвикателство. Няколко седмици след като разговарях с Ной, следобед в кантората обмислях нови теми за разговор, но когато ги повдигнех впоследствие, винаги се получаваше малко насила и скоро разговорът секваше. Както винаги, се връщахме към децата, клиентите на адвокатската ми кантора и служителите в нея.
	Започнах да осъзнавам, че съвместният ни живот е установил модел, който не подпомага разпалването на страстта ни с нова сила. Години наред всеки от нас имаше собствен график, за да се справя с доста различните си задължения. През първите години от семейния си живот прекарвах много време в кантората — исках да ме преценят като достоен партньор, когато му дойде времето. Никога не използвах пълния си отпуск. Може би се стараех прекалено в стремежа си да впечатля Омбри и Саксън, но тъй като трябваше да издържам своето все по-многобройно семейство, не исках да рискувам. Вече съзнавам, че старанието ми да успея в работата в съчетание с природната ми сдържаност са ме държали на разстояние от останалите в семейството и съм убеден, че винаги съм бил нещо като аутсайдер в собствения си дом.
	Докато аз бях зает в своя свят, Джейн се бе посветила на децата. Колкото по-многобройни ставаха техните занимания и нужди, толкова повече тя заприличваше на вихър, който просто профучаваше покрай мен по коридорите. Признавам, че имаше години, когато вечеряхме повече пъти поотделно, отколкото заедно, и макар понякога това да ме озадачаваше, не предприех нищо да го променя.
	Може би свикнахме с този начин на битуване, но когато децата вече ги нямаше, за да направляват живота ни, се оказахме безсилни да запълним празнотата помежду си. И въпреки загрижеността ми за състоянието на нашата връзка, внезапният опит да променя рутината приличаше на усилието да прокараш тунел през варовикова скала с помощта на лъжица.
	Което не означава, че не опитах. Например през януари купих готварска книга и започнах да готвя за двама ни в събота вечер. Трябва да добавя, че някои от ястията бяха доста оригинални и вкусни. Освен обичайния си голф започнах да се разхождам из квартала три сутрини седмично с надеждата да поотслабна малко. Дори прекарах няколко следобеда в книжарницата и разгледах книгите за самопомощ, надявайки се да науча какво още бих могъл да направя. Какво съветват специалистите, за да подобрите брака си? Да се съсредоточите над четири неща: внимание, уважение, обич и привличане. Да, помня как си помислих, че това е много смислено, затова насочих усилията си в тази посока. Прекарвах повече време с Джейн вечер, вместо да работя в кабинета си, често й правех комплименти и когато ми разказваше какво е вършила през деня, слушах внимателно и кимах, където преценях за уместно, за да знае, че я слушам напълно съсредоточено.
	Не страдах от илюзията, че тези помощни мерки по магически път ще възродят страстта й към мен, нито пък се заблуждавах, че пътят е кратък. След като се бяхме отчуждавали двайсет и девет години, съзнавах, че няколкоседмичните ми усилия са само началото на дълъг процес на сближаване. И дори ако нещата леко се подобряваха, напредъкът беше по-бавен, отколкото се надявах. В края на пролетта стигнах до извода, че освен тази промяна във всекидневието ми трябва още нещо, нещо драматично, което да покаже на Джейн, че тя е била, е и винаги ще бъде най-важният човек в живота ми. И тогава, късно една вечер, докато разглеждах семейните ни албуми, в главата ми започна да се оформя идея.
	На следващия ден се събудих, изпълнен с енергия и с добри намерения. Съзнавах, че планът ми трябва да бъде осъществен тайно и методично и че най-напред трябва да си наема пощенска кутия. Не напреднах особено със замисъла си веднага, понеже някъде по това време Ной получи удар.
	Не беше първият удар, който получаваше, но се оказа най-сериозният. Прекара в болницата почти осем седмици и през това време съпругата ми се посвети на грижите за него. Прекарваше дните в болницата, а вечер беше твърде изморена и разстроена, за да забелязва старанието ми да подобря взаимоотношенията ни. Най-накрая Ной вече бе в състояние да се върне в „Крийксайд“ и не след дълго отново хранеше лебеда в езерото, но ми се струва, че случилото се насочи вниманието ни към факта, че той едва ли ще бъде сред нас още дълго. Посветих времето си на това, кротко да утешавам Джейн и да бърша сълзите й.
	Мисля, че от всички неща, които направих през онази година, тя оцени това най-високо. Може би заради стабилността, която я карах да усеща, или пък наистина беше в резултат от старанието ми през последните няколко месеца, но на каквото и да се дължеше, започнах да забелязвам прояви на нова топлота от страна на Джейн. Не бяха чести и аз жадно им се наслаждавах с надеждата взаимоотношенията ни някак да се нормализират.
	За щастие състоянието на Ной продължаваше да се подобрява и в началото на август годината на забравената годишнина наближаваше края си. Бях отслабнал с почти десет килограма, откакто бях започнал разходките си из квартала, и си бях създал навика всеки ден да минавам през пощенската кутия, за да вземам нещата, които настойчиво събирах от други хора. Работех над специалния си проект, докато бях в кантората, за да го пазя в тайна от Джейн. Освен това бях решил да си взема две седмици отпуск около нашата трийсета годишнина — най-дългата ми почивка от работа — с намерението да прекарам времето с Джейн. Като се има предвид какви ги бях свършил предишната година, исках тази годишнина да остане паметна.
	И тогава, на 15 август, в петък вечерта — първата вечер от отпуска ми и точно осем дни преди нашата годишнина — се случи нещо, което двамата с Джейн никога няма да забравим.
	И двамата си почивахме в дневната. Аз седях в любимото си кресло и четях биографията на Теодор Рузвелт, а съпругата ми прелистваше някакъв каталог. Неочаквано през входната врата нахлу Ана. По онова време тя още живееше в Ню Бърн, но неотдавна беше внесла депозит за апартамент в Роли и щеше да се премести след няколко седмици, за да бъде с Кийт през първата година от специализацията му в медицинския колеж Дюк.
	Беше горещо, но Ана беше облечена с черно. И двете й уши бяха пробити на две места, а червилото й ми изглеждаше прекалено тъмно поне с няколко тона. Вече бях започнал да привиквам с готическите особености на характера й, но когато седна срещу нас, за пореден път забелязах колко много прилича на майка си. Лицето й беше поруменяло и тя стисна ръце в скута си, сякаш се опитваше да се овладее.
	— Мамо, татко, имам да ви казвам нещо.
	Джейн се поизправи и остави каталога. По тона на Ана отсъдих, че предстои нещо важно. Дъщеря ни се бе държала така за последен път, когато ни осведоми, че ще живее заедно с Кийт.
	Знам, знам. Тя беше голяма, какво можех да направя?
	— Какво има, скъпа? — попита Джейн.
	Ана погледна първо Джейн, после мен, отново Джейн и си пое дълбоко въздух.
	— Ще се омъжвам — оповести тя.


	Убедих се, че децата живеят само заради удоволствието от това да стъписват родителите си. Новината на Ана не беше изключение.
	Всъщност всичко свързано с това да имаш деца е стъписващо. Обикновено хората се оплакват, че първата година от брака е най-трудната, но за двама ни с Джейн това не беше вярно. Не беше най-трудна и седмата година, тази на евентуалните търкания.
	Не, с изключение може би на последните няколко, за нас най-трудни бяха годините след раждането на децата ни. Съществува неправилно схващане, особено сред младите двойки, на които им предстои да имат деца, че първата година от живота на детето прилича на реклама по „Холмарк“, пълна с гукащи бебета и спокойни, усмихнати родители.
	Всъщност жена ми и досега нарича онзи период „омразните години“. Разбира се, казва го шеговито, но силно се съмнявам, че би желала да ги преживее отново, аз също не искам.
	Под „омразни“ Джейн има предвид следното: на моменти на практика всичко й ставаше омразно. Мразеше как изглежда и как се чувства. Мразеше жените, които нямаха болки в гърдите, и жените, които все още се побираха в дрехите си. Мразеше омазнената си кожа и пъпките, които й се появиха за пръв път след пубертета. Но най-силният й гняв бе предизвикан от недоспиването и впоследствие нищо не я дразнеше повече от разказите за майки, чиито бебета спели като ангелчета през нощта само броени седмици след изписването си от родилния дом. Всъщност Джейн мразеше всеки, който имаше възможност да спи повече от три последователни часа, а на моменти ми се струваше, че мрази дори мен за всичко това. В крайна сметка, не можех да кърмя и поради претовареността си в адвокатската кантора нямах друг избор, освен понякога да спя в стаята за гости, за да мога все пак да съм работоспособен на следващия ден. Макар да съм сигурен, че Джейн схващаше всичко това с разума си, често изглеждаше другояче.
	— Добро утро — поздравявах я аз, когато влизаше в кухнята, олюлявайки се. — Как спа бебето?
	А вместо да ми отговори, тя само въздишаше нетърпеливо и се отправяше към кафеварката.
	— Често ли става? — питах колебливо.
	— Ти не би издържал и една седмица.
	И като по даден знак бебето ревваше. Джейн скръцваше със зъби, стоварваше чашата с кафето си на масата и добиваше изражение на човек, който се чуди защо Бог го ненавижда толкова.
	С течение на времето се научих, че е по-добре нищо да не казвам.
	Естествено, факт е, че детето променя брачните взаимоотношения. Вече не сте просто съпруг и съпруга, а също така майка и баща и цялата спонтанност тутакси изчезва. Да излезете на вечеря? Първо трябва да проверите дали родителите ви са свободни да гледат бебето, или пък да намерите някой друг да го гледа. Нова пиеса или филм? Не сте ходили на премиера повече от година. Пътуване за уикенда? И през ум не ви минава. Нямате време да правите нещата, които са ви накарали да се влюбите един в друг — да се разхождате, да си говорите, да прекарвате времето си заедно. И на двама ни беше трудно.
	Което не означава, че първата година от брака ни беше изцяло нещастна. Когато хората ме питат какво е да си родител, отговарям, че е едно от най-трудните неща на света, но в замяна научаваш какво означава безрезервна обич. Всяко нещо, което направи бебето, в очите на майката и на бащата е най-голямото вълшебство, което са виждали. Винаги ще помня деня, в който всяко от децата ми се усмихна за пръв път, помня как пляскахме с ръце и как сълзите се стичаха по лицето на Джейн, когато правеха първата си крачка. Няма по-силно усещане за покой от това да държиш в обятията си своето спящо дете и да се питаш как е възможно да обичаш някого толкова. Тези мигове си спомням с най-големи подробности сега. Трудностите — макар да съм в състояние да ги разказвам хладнокръвно — са се превърнали в бледи и далечни представи, по-скоро сън, отколкото действителност.
	Не, нищо не може да се сравни с усещането да имаш дете и въпреки трудностите, пред които бяхме изправени навремето, се смятам за щастлив човек заради семейството, което създадохме.
	Както посочих обаче, тъкмо се бях научил да съм винаги готов за изненади.


	След като Ана оповести новината, Джейн тутакси скокна от дивана и я притисна в обятията си. И двамата много харесвахме Кийт. Когато аз я поздравих и я прегърнах, Ана реагира с неразгадаема усмивка.
	— О, миличка — повтори Джейн, — това е прекрасно! Как ти предложи?… Кога?… Искам да ми разкажеш всичко… Покажи ми пръстена…
	След първата порция въпроси забелязах как изражението на съпругата ми помръква, понеже Ана започна да клати глава.
	— Няма да бъде такава сватба, мамо. Вече живеем заедно и не искаме да вдигаме голям шум. Нямам нужда от поредния блендер или купа за салата.
	Изявлението й не ме учуди. Както вече споменах, Ана винаги е имала собствено разбиране за нещата.
	— О… — възкликна Джейн, но преди да успее да добави каквото и да било, Ана се пресегна и хвана ръката й.
	— Има и още нещо, мамо. Важно е.
	Ана отново тревожно изгледа първо Джейн, после мен.
	— Работата е там… ами… знаете в какво състояние е дядо…
	И двамата кимнахме. Като всичките ни деца и Ана беше близка с Ной.
	— Понеже няколко пъти получи удар… ами… Кийт го опозна с голяма радост и аз го обичам страшно много… — Тя замълча. Джейн стисна ръката й, подканяйки я да продължи. — Искаме да се оженим, докато е още здрав, а никой не знае още колко време ще е така. Затова двамата с Кийт обсъдихме възможните дати и понеже той заминава за Дюк след няколко седмици за специализацията си, а аз ще се местя… и заради здравето на дядо… нали няма да имате нищо против…
	Тя отново замълча и забоде поглед в Джейн.
	— Да? — прошепна Джейн.
	Ана си пое дълбоко въздух:
	— Смятаме да се оженим следващата събота.
	Устните на Джейн изписаха малко „о“. Ана продължи да говори, явно нетърпелива да изрече всичко, преди да успеем да я прекъснем.
	— Знам, че е годишнината ви, и ще разбера, ако откажете, но и двамата сме на мнение, че това е великолепен начин да ви изразим почитта си. Заради всичко, което сте направили един за друг, и заради всичко, което сте направили за мен. Това е най-добрият начин според мен. Искаме съвсем семпла сватба — може би подписване пред мирови съдия и вечеря със семейството. Не искаме подаръци, никакви лъскави тържества. Имате ли нещо против?
	Щом зърнах лицето на Джейн, разбрах какъв ще бъде отговорът й.


>	Трета глава

	Подобно на Ана, двамата с Джейн не бяхме сгодени дълго. След като завърших право, започнах като младши сътрудник в кантората на Омбри и Саксън, понеже Джошуа Тъндъл още не беше станал партньор. Беше като мен, младши сътрудник, а кабинетите ни бяха един срещу друг. Беше родом от Полъксвил, градче на двайсетина километра от Ню Бърн, беше учил в университета на Източна Каролина и през първата ми година във фирмата често ме питаше как се адаптирам към живота в малкия град. Признах, че не е точно каквото съм си представял. Дори в университета мислех, че ще работя в голям град като родителите си, а в крайна сметка приех работа в градчето, в което беше отраснала Джейн.
	Бях се преместил заради нея, но не мога да кажа, че съжалявам за решението си. Ню Бърн може и да няма университет или изследователски парк, но онова, което не му достига като големина, наваксва с физиономия. Намира се на около сто и четирийсет километра югоизточно от Роли, насред низина, оградена от борови гори и мудни широки реки. Леко солените води на река Нюс опират в покрайнините на градчето и сякаш променят цвета си почти напълно — от тъмносиво на зазоряване до синьо през слънчевите следобеди, а после в кафяво, когато слънцето започне да залязва. Нощем реката е въртоп от разтопен въглен.
	Кантората ми е в центъра на града близо до историческия квартал и следобед понякога се разхождам покрай старите къщи. Ню Бърн е основан през 1710 година от швейцарски и унгарски заселници, което го прави втория най-стар град в Северна Каролина. Когато се преместих тук, голяма част от историческите сгради бяха порутени и изоставени. През изминалите трийсет години това се промени. Един по един старите собственици започнаха да реставрират домовете и да възвръщат някогашния им блясък, а когато днес човек се разхожда по тротоара, остава с усещането, че обновлението е възможно на най-неочаквани места и в най-неочакван момент. Почитателите на архитектурата ще открият ръчно духано стъкло по прозорците, старинни месингови панти и брави по вратите и ръчно гравирана ламперия, която се съчетава прекрасно с чамовите, дюшемета вътре. Към тесните улички гледат изящни веранди и навяват спомени за отминали времена, когато хората са сядали навън привечер, за да се поразхладят от случаен порив на вятъра. Дъбове и кучешки дрян засенчваха улиците, всяка пролет цъфтяха хиляди азалии. С две думи, това е едно от най-красивите места, които съм виждал.
	Джейн е отгледана в покрайнините на града в някогашна плантация, построена преди близо двеста години. Ной възстановил къщата в годините след Втората световна война — пипал изключително прецизно и подобно на много исторически къщи в града, домът на Джейн бе съхранил величествеността си, която нарастваше с времето.
	Понякога ходя в стария дом. Отбивам се след работа или на път за магазина, друг път отивам специално. Това е една от тайните ми, понеже Джейн не знае, че го правя. Макар да съм сигурен, че не би имала нищо против, изпитвам тайно удоволствие да осъществявам тези посещения сам. Когато се отбивам тук, се чувствам едновременно загадъчен и приобщен, понеже вече знам, че всички имат тайни, включително жена ми. Съзерцавайки дома й, се питам каква ли е нейната тайна.
	Само един човек знае за посещенията ми. Казва се Харви Уелингтън и е чернокож мъж на моята възраст, който живее в обшита с дъски малка къща в съседния имот. Няколко членове на семейството му са живели тук от началото на века, а знам, че самият той е свещеник в местната баптистка църква. Винаги е бил близък с всички в семейството на Джейн, най-вече със самата нея, обаче откакто Ной и Ели се преместиха в „Крийксайд“, общуването ни в по-голямата си част се сведе до картичките за Коледа всяка година. Виждал съм го да стои на хлътналата веранда на къщата си, когато ходя дотам, но е далеч и не мога да разбера какво си мисли, когато ме вижда.
	Рядко влизам в къщата на Ной. Откакто двамата с Ели се преместиха в „Крийксайд“, прозорците са обковани, мебелите са покрити и приличат на призрачни фигури от деня на Вси светии. Предпочитам да се разхождам наоколо. Крача по чакълестата алея, минавам покрай оградата и докосвам коловете, отивам зад къщата, недалеч, от която минава реката. Тук тя е по-тясна, отколкото в центъра на града и понякога водата е напълно неподвижна, като огледало, което отразява небето. Понякога спирам в края на пристана, съзерцавам отражението на небето във водата и слушам как ветрецът шумоли в листата над главата ми.
	Друг път заставам под дървената решетка, която Ной направил след сватбата си. Ели обичаше цветя и Ной беше посадил розова градина във формата на концентрично разположени сърца, които се виждаха от прозореца на спалнята и ограждаха изискан фонтан на три нива. Освен това беше поставил прожектори, за да може цветята да се виждат дори в тъмното, и ефектът беше поразителен. Ръчно гравираната решетка отвеждаше до градината и понеже Ели рисуваше, и решетката, и градината се появяваха на много от картините й — картини, които макар и красиви, кой знае защо винаги внушаваха и лека тъга. Розовата градина вече беше неподдържана и обрасла, решетката бе остаряла и напукана, но все още се вълнувам, когато се изправя пред тях. Както и в работата си по къщата, Ной се беше постарал да направи неповторими и решетката, и градината. Често се пресягам и плъзвам пръст по дърворезбата или просто се любувам на розите, вероятно с надеждата да попия от дарбите, които все ми се изплъзват.
	Идвам тук, защото мястото е специално за мен. В крайна сметка тук за пръв път осъзнах, че съм влюбен в Джейн, и макар да знам, че тази любов промени живота ми към добро, трябва да призная, че все още недоумявам как точно се случи.


	Докато изпращах Джейн до колата й в онзи дъждовен ден през 1971 година, определено не възнамерявах да се влюбвам в нея. Почти не я познавах, но докато стоях под чадъра и я наблюдавах как потегля, изведнъж се почувствах сигурен, че искам да я видя отново. Часове по-късно думите й продължаваха да звучат в главата ми, докато учех.
	_Всичко е наред, Уилсън. На мен пък това ми харесва_, бе казала тя.
	Не можех да се съсредоточа, затова оставих книгата и се надигнах от бюрото. Нямах нито време, нито желание за връзка и след като се поразходих из стаята и обмислих напрегнатия си график — както и желанието си да бъда финансово независим — реших да не ходя повече в кафенето. Не беше лесно решение, но пък беше правилното, казах си, и спрях да размишлявам повече по тази тема.
	Следващата седмица учех в библиотеката, но ще излъжа, ако кажа, че не виждах Джейн. Всяка вечер си припомнях кратката ни среща: нейната буйна дълга коса, напевния й глас, търпеливия й поглед под дъжда. И колкото повече се мъчех да не мисля за нея, толкова по-силни образи ме връхлитаха. Разбрах, че решимостта ми няма да издържи още една седмица, и в неделя сутринта се пресегнах към ключовете на колата.
	Не отидох в кафенето, за да я поканя на среща. Отидох по-скоро за да си докажа, че не става дума за нищо повече от моментно увлечение. Тя е най-обикновено момиче, казвах си, и когато я видя отново, ще разбера, че не е нищо специално. Почти се бях убедил в това, когато паркирах колата.
	Както обикновено, заведението беше претъпкано и аз си проправих път през група мъже, които си тръгваха, към обичайното си сепаре. Масата беше избърсана неотдавна, седнах и я подсуших с хартиена салфетка, преди да отворя учебника си.
	С наведена глава разлистих до съответната глава, но изведнъж усетих, че тя се приближава. Престорих се, че не съм забелязал кога е спряла до масата, но щом вдигнах поглед, установих, че това не е Джейн. По-голямо момиче бе сложило престилката й и беше пъхнало молив зад ухото си.
	— Желаете ли кафе днес? — попита. Държеше се енергично и уверено, което подсказваше, че вероятно работи тук от години, но защо тогава не я бях забелязал.
	— Да, ако обичате.
	— Връщам се след минутка — изчурулика тя и остави меню на масата. Щом се отдалечи, огледах заведението и забелязах Джейн да носи чинии от кухнята до няколко маси в далечния край на заведението. Наблюдавах я известно време, чудейки се дали е забелязала, че съм дошъл, но тя беше съсредоточена в работата си и не поглеждаше към мен. Отдалеч не виждах нищо вълшебно в стойката или в движенията й, затова въздъхнах с облекчение, убеден, че съм се отърсил от странното увлечение, което толкова ме измъчваше напоследък.
	Кафето ми пристигна, поръчах си нещо за хапване. Отново се вглъбих над учебника и успях да прочета половин страница, преди да чуя гласа й:
	— Здравей, Уилсън.
	Джейн се усмихна, когато вдигнах поглед.
	— Не те видях миналия уикенд — продължи тя преспокойно. — Реших, че съм те изплашила.
	Преглътнах, неспособен да продумам, понеже си мислех, че е дори по-хубава, отколкото си спомням. Не знам колко време я гледах, без да продумам, но явно е било достатъчно дълго, понеже по лицето й се изписа загриженост:
	— Уилсън? Добре ли си?
	— Да — отговорих, но странно защо не се сещах какво да добавя.
	След миг тя кимна озадачена:
	— Ами… добре. Съжалявам, че не те видях да влизаш. Щях да те накарам да седнеш в моя сектор. Ти си най-редовният ми клиент.
	— Да — изръсих отново. Съзнавах, че отговорът ми е безсмислен, но изглежда в нейно присъствие бях в състояние да изричам само тази дума.
	Тя почака да кажа още нещо и понеже не го направих, прочетох леко разочарование по лицето й.
	— Виждам, че си зает — кимна към книгата ми. — Исках просто да те поздравя и да ти благодаря отново, че ме изпрати до колата ми. Приятна закуска.
	Тъкмо се канеше да си тръгне, когато най-сетне успях да разваля магията, под чието влияние явно се намирах.
	— Джейн? — избъбрих.
	— Моля?
	Прокашлях се.
	— Може ли някой път отново да те изпратя до колата ти? Дори да не вали.
	Тя ме изгледа изучаващо, преди да отговори:
	— Много ще ми е приятно, Уилсън.
	— Може би по-късно днес?
	— Разбира се — усмихна се тя.
	Обърна се, а аз се обадих отново:
	— Джейн?
	Този път погледна през рамо.
	— Да?
	Най-сетне проумял истинската причина да дойда тук, положих ръцете си върху учебника, опитвайки се да почерпя сили от един свят, който ми беше понятен.
	— Би ли желала да вечеряме заедно този уикенд?
	Явно се забавляваше от факта, че толкова трудно се наканих.
	— Да, Уилсън, с удоволствие.


	Трудно ми беше да повярвам — ето ни сега, три десетилетия по-късно, седим заедно с дъщеря си и обсъждаме предстоящата й венчавка. Молбата на Ана за бърза и скромна сватба бе посрещната с пълно мълчание. Отначало Джейн изглеждаше слисана, но после се опомни, започна да клати глава и да повтаря настойчиво:
	— Не, не, не…
	Сега, като се замисля, реакцията й не беше изненадваща. Допускам, че една майка очаква с огромно нетърпение сватбата на дъщеря си. Създадена е цяла сватбена индустрия и е съвсем естествено повечето майки да планират как би трябвало да се случи всичко. Идеята на дъщеря ни беше в силен контраст с нещата, които Джейн си представяше, и макар сватбата да беше на Ана, тя не можеше да се отърси от тях, също както не би могла да се отърси от миналото си.
	За Джейн не беше проблем Ана и Кийт да се оженят в деня на нашата годишнина — тя най-добре знаеше в какво състояние е здравето на Ной, пък и Ана и Кийт бездруго живееха заедно от няколко седмици. Не й допадаше обаче идеята да ги бракосъчетае мирови съдия. Не беше доволна и от факта, че разполага само с осем дни да направи приготовленията и че Ана иска тържество в тесен кръг.
	Седях мълчаливо по време на започналите сериозни преговори.
	— Ами семейство Слоун? — попита Джейн. — Ще бъдат съкрушени, ако не ги поканиш. Джон Питърсън? Той ти преподава пиано години наред и знам колко много го обичаш.
	— Какво толкова — повтаряше Ана. — Двамата с Кийт вече живеем заедно. И бездруго повечето хора се държат, все едно сме женени.
	— Ами фотограф? Не може да не искаш снимки.
	— Сигурна съм, че много хора ще дойдат с фотоапарати — контрира я Ана. — Или пък може ти да ни снимаш. Направила си хиляди снимки през годините.
	При тези думи Джейн поклати глава и поде пламенна реч, че това ще бъде най-важният ден в живота на Ана, на което дъщеря ни пък възрази, че пак ще си бъде сватба, макар и без всички подробности. Разговорът им не беше враждебен, но явно стигнаха до задънена улица.
	Обикновено в такива случаи отстъпвам пред Джейн, особено ако е свързано с момичетата, обаче сега ми се искаше да добавя нещо, затова се поизправих на мястото си.
	— Може би има компромисно решение — казах.
	Ана и Джейн се обърнаха към мен.
	— Знам, че си избрала следващия уикенд — обърнах се към Ана, — но имаш ли нещо против да поканим още няколко човека, освен най-близките? Ако ти помогнем с организацията?
	— Не съм сигурна, че имаме достатъчно време за подобно нещо… — поде Ана.
	— Ще се радваш ли, ако опитаме?
	Преговорите продължиха един час след това, но в крайна сметка постигнахме няколко компромиса. Ана се оказа учудващо сговорчива след намесата ми. Каза, че познавала някакъв пастор, който щял да се съгласи да извърши церемонията следващата седмица. Джейн изглеждаше щастлива и явно изпитваше облекчение, когато започнахме да чертаем първите планове.
	А аз междувременно мислех не само за сватбата на дъщеря си, но и за нашата годишнина. Тя — а се надявах да бъде паметна — и сватбата щяха да са на една и съща дата и изведнъж си дадох сметка кое от двете събития изведнъж бе добило в съзнанието ми огромно значение.


	Къщата, в която живеем двамата с Джейн, се намира на река Трент, а дворът ни е дълъг почти шестстотин метра. Понякога седя на платформата и наблюдавам леките вълни, огрени от лунната светлина. В зависимост от времето понякога водата сякаш оживява.
	За разлика от дома на Ной, нашият не е ограден от всички страни с веранда. Къщата ни е построена през епоха, когато климатиците и привлекателността на телевизията задържаха хората вътре. Когато се нанесохме, Джейн хвърли един поглед през задния прозорец и заяви, че ако нямаме веранда, иска поне открита платформа. Това беше първият от множеството дребни строителни проекти, които в крайна сметка превърнаха къщата в нещо, което можехме да наречем удобен дом.
	След като Ана си тръгна, Джейн седна на дивана и се загледа към плъзгащата се стъклена врата. Не успях да разгадая изражението й, но преди да успея да попитам за какво си мисли, тя внезапно стана и излезе. Знаех, че вечерта й е подействала като шок, затова отидох в кухнята и отворих бутилка вино. Джейн не си падаше по алкохола, но от време на време пийваше по чаша вино, а аз реших, че днес е такъв ден.
	Запътих се към платформата с чаша в ръка. Навън нощта бе изпълнена с квакането на жаби и цвърченето на щурци. Луната още не беше изгряла и на другия бряг на реката виждах жълтеникавите светлини на къщите отсреща. Беше излязъл ветрец и чувах тихото подрънкване на вятърния звънец, който Лесли ни подари миналата Коледа.
	Само този звук нарушаваше тишината. На бледата светлина на верандата профилът на Джейн приличаше на гръцка статуя и отново се удивих колко много прилича тя на жената, която видях за пръв път толкова отдавна. Любувах се на високите й скули и на плътните устни и се радвах, че дъщерите ни приличат повече на нея, отколкото на мен. Сега, когато едно от момичетата ни се женеше, очаквах цялата да сияе. Когато наближих обаче, смаян установих, че Джейн плаче.
	Поколебах се в края на платформата, понеже се питах дали е редно да й натрапвам присъствието си. Преди да се отдръпна обаче, Джейн ме усети и погледна през рамо.
	— О, здравей — подсмръкна тя.
	— Добре ли си?
	— Да. — Замълча и поклати глава. — Тоест не. Всъщност не съм сигурна как се чувствам.
	Приближих се до нея и поставих чашата на парапета. В тъмнината виното приличаше на нефт.
	— Благодаря — каза тя. Отпи глътка и въздъхна дълбоко, после зарея поглед над водата.
	— Съвсем в стила на Ана — отбеляза. — Не би трябвало да се изненадвам, но въпреки това… — Гласът й заглъхна, тя остави чашата.
	— Нали харесваше Кийт? — попитах.
	— Така е — кимна тя. — Но една седмица? Не знам откъде й хрумват такива неща. След като е решила да прави подобно нещо, не разбирам защо просто не му пристане и точка.
	— Да не би да предпочиташ да го беше направила?
	— Не, щеше да ме вбеси.
	Усмихнах се. Джейн винаги беше честна.
	— Просто трябва да свърша адски много неща — продължи тя, — а нямам представа как ще успеем. Не твърдя, че сватбата трябва да е в балната зала на „Плаза“, но поне фотограф можеше да наеме. Или пък да покани приятелите си.
	— Нали се съгласи да го направи?
	Джейн се поколеба и каза, подбирайки внимателно думите:
	— Според мен просто не си дава сметка колко често ще си спомня деня на сватбата си. Държи се така, сякаш това изобщо не е важно.
	— Винаги ще си го спомня, независимо как ще премине — възразих меко.
	Джейн затвори очи за един дълъг миг.
	— Не разбираш — увери ме тя.
	И макар да не каза нищо повече, знаех какво има предвид.


	Беше просто — Джейн не искаше Ана да допусне нейната грешка.
	Съпругата ми съжаляваше за начина, по който се оженихме. Аз настоявах да сключим брак така и макар да поемам отговорността, родителите ми изиграха съществена роля за решението ми.
	За разлика от преобладаващото население на страната родителите ми бяха атеисти и ме бяха отгледали в този дух. Като малък проявявах любопитство към църквата и към странните ритуали, за които четях, но за религия не говорехме никога. Нито веднъж не повдигнахме темата на вечеря и макар понякога да си давах сметка, че съм различен от другите деца в квартала, не обръщах особено внимание на това.
	Вече разсъждавам различно. Смятам християнската си вяра за най-големия дар, който съм получавал. Няма да се разпростирам подробно, само ще отбележа, че обръщайки поглед назад, сякаш винаги съм усещал празнина в живота си. Годините, прекарани с Джейн, са доказателство за това. И Джейн като родителите си беше религиозна, тъкмо тя започна да ме приобщава към църквата. Купи Библията, от която четяхме вечер, отговори на първите въпроси, които се породиха у мен.
	Обаче това се случи едва след като се оженихме.
	Ако имаше някакво напрежение през годините, докато излизахме, причината беше моето безверие. Сигурен съм, че на моменти се е питала дали сме подходящи един за друг. Каза ми, че ако не е била сигурна, че в края на краищата ще приема Исус Христос като свой Спасител, нямало да се омъжи за мен. Знаех, че думите на Ана са събудили болезнени спомени у съпругата ми, понеже същата липса на вяра бе причината да се оженим на стълбите на съда. По онова време бях убеден, че би било лицемерно от моя страна да се оженя в църква.
	Имаше още една причина да ни бракосъчетае съдия, а не свещеник, и тя беше свързана с гордостта. Не исках родителите на Джейн да плащат за традиционна църковна венчавка, макар да можеха да си го позволят. Вече самият аз съм родител и възприемам този дълг като божи дар, но навремето бях убеден, че трябва да посрещна разходите сам. Смятах, че след като не мога да платя за свястно тържество, по-добре изобщо да няма тържество.
	Не можех да си позволя пищно празненство. Бях нов служител в кантората и заплатата ми беше нелоша, но се стараех да пестя за авансова вноска за къща. Макар да успяхме да купим първата си къща девет месеца след сватбата си, вече не смятам, че жертвата, която направих, е била необходима. Научих, че пестеливостта си има цена и че понякога плащаш тази цена вечно.
	Церемонията ни приключи за по-малко от десет минути, без да прозвучи нито една молитва. Бях облечен с тъмносив костюм, а Джейн носеше жълта рокля без ръкави и гладиола в косата си. Родителите й наблюдаваха от стълбите под нас и ни поздравиха с въздушна целувка и ръкостискане. Прекарахме медения си месец в старомодна странноприемница в Боуфорт и макар Джейн да обожаваше старинното легло с балдахин, където се любихме за пръв път, останахме само за почивните дни, понеже в понеделник трябваше да се връщам на работа.
	Не такава сватба си представяше Джейн за едно момиче. Вече го знам. Допускам, че всъщност е искала онова, за което настояваше сега пред Ана. Сияеща булка, съпроводена от баща си по пътеката към олтара, венчавка със свещеник в присъствието на приятели и близки. Тържество с храна, торта и цветя на всяка маса, по време на което двамата млади получават поздравленията на най-близките си хора. Може би дори музика, на която булката да танцува със съпруга си и с баща си, който я е отгледал, под радостните погледи на присъстващите.
	Ето това би искала Джейн.


>	Четвърта глава

	В събота сутринта, един ден след новината на Ана, жегата вече беше задушлива, когато спирах на паркинга пред „Крийксайд“. Както става в повечето южни градове, август забавя ритъма на живота в Ню Бърн. Хората шофират по-предпазливо, червеното на светофара сякаш се задържа по-дълго, а пешеходците влагат енергия само колкото да се придвижат напред, сякаш участват в състезание по бавно ходене.
	Джейн и Ана вече бяха излезли. След като се прибра вътре предната вечер, съпругата ми седна на кухненската маса и започна да си нахвърля бележки относно нещата, които трябва да свърши. Не си правеше илюзии, че ще смогне с всичко, но бележките й се разпростряха на три страници — точно определени цели за всеки ден от предстоящата седмица.
	Джейн винаги я е бивало с проектите. Независимо дали ставаше дума за мероприятие за набиране на средства за скаутите или за томбола в църквата, жена ми обикновено се нагърбваше доброволно. Понякога наистина й идваше нагорно — в крайна сметка имаше три деца, които я ангажираха с други неща — обаче никога не отказваше. Като си спомня колко се изтощаваше понякога, си наредих да се постарая през следващата седмица да гледам да освободя максимално времето й.
	Вътрешният двор зад „Крийксайд“ беше очертан с ъгловати храсти и скупчени на групи азалии. След като минах през сградата — сигурен бях, че Ной не е в стаята си — поех по лъкатушещата чакълеста алея към езерото. Забелязах го и поклатих глава, понеже беше облечен с любимата си синя жилетка въпреки жегата. Само на Ной можеше да му бъде студено в ден като днешния.
	Току-що беше нахранил лебеда и той все още описваше малки кръгове пред погледа му. Когато наближих, го чух да разговаря с него, но не разбрах точно какво му казваше. Лебедът явно му имаше пълно доверие. Веднъж Ной ми каза, че клякал в краката му, но никога не съм го виждал с очите си.
	— Здравей, Ной — поздравих го.
	С усилие обърна глава.
	— Здравей, Уилсън — вдигна ръка той. — Благодаря, че се отби.
	— Добре ли си?
	— Бил съм и по-добре, но можеше и да е по-зле.
	Идвах често, но „Крийксайд“ понякога ме потискаше, понеже ми се струваше пълен с изоставени хора. Лекарите и медицинските сестри ни уверяваха, че Ной е щастливец, тъй като често има посетители, но мнозина от останалите по цял ден гледаха телевизия, за да се избавят от самотата на последните години от живота си. Ной продължава вечерно време да рецитира поезия пред обитателите на дома. Много обича произведенията на Уолт Уитман и на пейката до него видях „Стръкчета трева“. Рядко се разделя с книгата и макар че двамата с Джейн сме я чели някога, трябва да призная, че не разбирам защо тези стихове са натоварени с толкова смисъл за него.
	Докато го наблюдавах, отново ме порази мисълта колко тъжно е да наблюдаваш как остарява човек като Ной. През по-голямата част от живота си не съм го възприемал така, но днес дишането му ми напомни на преминаването на въздух през стар акордеон. Лявата му ръка бе неподвижна в резултат на удара предишната пролет. Ной линееше и макар отдавна да знаех, че неизбежното ще се случи, явно вече и той го съзнаваше.
	Наблюдаваше лебеда, а аз проследих погледа му и познах птицата по тъмното петно на гърдите. Приличаше на бенка или на родилно петно, на въглен в снега, на опит на природата да затъмни съвършенството. Понякога във водата имаше десетина лебеда, но само този никога не си отиваше. Виждал съм го да се носи по водата, когато зимно време температурата падаше и другите лебеди отлитаха далеч на юг. Веднъж Ной ми каза, че той никога не отлита, и обяснението му за този факт беше една от причините, поради които лекарите смятаха, че разсъдъкът му е помътен.
	Седнах до него и му разказах какво се е случило предната вечер между Джейн и Ана. Когато приключих, Ной ме изгледа с хитра усмивка.
	— И Джейн се учуди? — попита той.
	— Защо не?
	— Иска нещата да станат по определен начин, така ли?
	— Да — отвърнах. Разказах му за плановете, които бе нахвърляла на кухненската маса, преди да споделя своята идея, нещо, което според мен Джейн беше пропуснала.
	Ной се пресегна със здравата си ръка и ме потупа по крака, сякаш ми даваше одобрението си.
	— Ами Ана? Тя как е?
	— Добре е. Реакцията на Джейн изобщо не я изненада.
	— А Кийт?
	— Той също е добре. Поне съдейки по думите на Ана.
	Ной кимна.
	— Те са хубава млада двойка. И двамата имат добро сърце. Напомнят ми за нас с Ели.
	Усмихнах се.
	— Ще й предам думите ти. Ще й напълниш сърцето.
	Поседяхме мълчаливо, докато Ной не посочи към водата.
	— Знаеш ли, че лебедите остават със своя партньор до края на живота си? — попита той.
	— Мислех, че само така се говори.
	— Вярно е — настоя той. — Ели твърдеше, че това е едно от най-романтичните неща, които е чувала. Възприемаше го като доказателство, че любовта е най-могъщата сила на земята. Преди да се оженим, е била сгодена за друг. Знаеш го, нали?
	Кимнах.
	— Така си и мислех. Както и да е, дойде при мен, без да предупреди годеника си, а аз я заведох с едно кану на място, където се бяха събрали хиляди лебеди. Разказвал ли съм ти тази история?
	Отново кимнах. Макар да не съм бил там, образът беше жив в паметта ми, както и в съзнанието на Джейн. Често ми разказваше тази история поразена.
	— Никога повече не се върнаха — промърмори той. — В езерото винаги имаше по няколко, но онзи път вече не се повтори. — Той замълча, вглъбен в спомена. — Ели обаче въпреки това обичаше да ходи там. Обичаше да храни лебедите, които бяха там, и ми посочваше кои са двойките. Ето една, казваше, и още една. Не е ли прекрасно, че са заедно за цял живот? — Лицето на Ной се сбърчи от широката му усмивка. — Мисля, че така по свой начин ми напомняше да й остана верен.
	— Според мен не е било нужно да се притеснява за това — отбелязах.
	— Така ли? — попита той.
	— Мисля, че двамата с Ели бяхте родени един за друг.
	Той се усмихна замечтано:
	— Да, така беше. Но се наложи доста да се потрудим. Преживявали сме и трудни моменти.
	Вероятно имаше предвид болестта й. И много преди това — смъртта на едно от децата им. Имаше и други неща, но за тези му беше трудно да говори.
	— Обаче изглеждаше толкова лесно — възпротивих се аз.
	Ной поклати глава.
	— Не беше. Невинаги. Пишех й толкова много писма не само за да й покажа колко много я обичам, но и да й напомня в какво сме се врекли.
	Запитах се дали не се опитва да ми напомни за онзи път, когато ми намекна да направя нещо подобно за Джейн, но не го споменах. Вместо това повдигнах въпрос, който отдавна се канех да му задам:
	— Трудно ли ви беше с Ели, след като децата се изнесоха?
	Ной се позамисли, преди да отговори:
	— Не знам дали беше трудно, но беше различно.
	— Как така?
	— Ами първо на първо, беше тихо. Съвсем тихо. Ели работеше в ателието си, а аз през повечето време се мотаех из къщи. Мисля, че тогава започнах да си говоря сам, за компания.
	— Как реагира тя на отсъствието на децата?
	— Като мен — отвърна. — Поне отначало. Децата дълго време бяха нашият живот, а привикването с такава промяна изисква време. Обаче щом свикна, според мен й стана приятно, че отново сме си само двамата.
	— Колко време й отне?
	— Не знам. Може би няколко седмици.
	Усетих как раменете ми увисват. Няколко седмици ли?
	Ной явно улови изражението ми, поизчака и се прокашля:
	— Сега, като се замисля, май дори не беше чак толкова дълго. Струва ми се, че минаха само няколко дни, преди Ели да си стане както преди.
	Само няколко дни? Дори не можех да измисля как да отговоря.
	Той вдигна ръка към брадичката си.
	— Всъщност, ако не ме лъже паметта — продължи Ной, — дори не бяха няколко дни. Дръпнахме един джитърбъг още на прага, веднага щом натоварихме багажа на Дейвид в колата. Но те уверявам, че първите няколко минути бяха много трудни. Понякога се чудя как изобщо успяхме да ги издържим.
	Макар да го каза със сериозно изражение, долових палавата искра в очите му.
	— Джитърбъг ли?
	— Вид танц.
	— Знам какво е.
	— Навремето беше доста популярен.
	— Било е доста отдавна.
	— Моля? Вече не танцуват ли джитърбъг?
	— Минала работа, Ной.
	Той ме смушка лекичко:
	— Ама се хвана, нали?
	— Малко — признах.
	— Хвана се я! — смигна ми той.
	Постоя мълчаливо, явно доволен от себе си. Съзнаваше обаче, че не е отговорил на въпроса ми, размърда се на пейката и въздъхна.
	— Беше трудно и на двама ни, Уилсън. Когато дойде време да заминат, те вече не ни бяха само деца, бяха се превърнали в наши приятели. Чувствахме се самотни и известно време просто не знаехме как да се държим един с друг.
	— Никога не си споменавал за това.
	— Никога не си ме питал. Много ми липсваха, но според мен на Ели й липсваха повече. Беше художничка, но преди всичко бе майка и след като децата заминаха, вече не беше сигурна точно какво представлява. Поне за известно време.
	Опитах да си го представя, но не успях. Не бях виждал Ели такава, дори не си представях, че е възможно да бъде такава.
	— Защо се случва така? — попитах.
	Вместо да ми отговори, Ной ме изгледа мълчаливо.
	— Разказвал ли съм ти за Гюс? — попита най-сетне. — Който ме посещаваше, докато ремонтирах къщата?
	Кимнах. Знаех, че Гюс е роднина на Харви, чернокожия пастор, когото виждах понякога, когато наобикалях къщата на Ной.
	— Е, старият Гюс си падаше по дългите истории, колкото по-забавни, толкова по-добре. Понякога седяхме на верандата нощем и си съчинявахме дълги истории, за да се разсмиваме. През годините се появиха някои доста интересни, но знаеш ли коя ми беше любимата? Най-дългата история на Гюс? Преди да ти я разкажа, трябва да знаеш, че той беше женен за съпругата си вече петдесет години и двамата имаха осем деца. Бяха преживели заедно почти всичко. Както и да е, разказвахме си истории цяла нощ и накрая той рече: „Знам още една“. Пое си дълбоко дъх и с най-сериозното си изражение ме погледна в очите и каза: „Ной, аз разбирам жените“. — Ной се изкиска, все едно чуваше историята за пръв път. После продължи: — Работата е там, че няма мъж на тази земя, който може да изрече тези думи и искрено да им вярва. Просто не е възможно, така че няма смисъл човек да опитва. Което не означава, че не си способен да обичаш жените. И не означава, че трябва да престанеш да се стараеш да им показваш колко са важни за теб.
	Докато размишлявах над думите му, наблюдавах как лебедът изпърха с криле в езерото и се понамести. През изминалата година Ной разговаряше с мен за Джейн по този начин. Нито веднъж не ме посъветва нещо конкретно, нито веднъж не ми каза какво да правя. И същевременно непрестанно усещаше колко се нуждая от подкрепа.
	— Според мен Джейн иска повече да приличам на теб — казах.
	Ной се усмихна на думите ми.
	— Справяш се добре, Уилсън, справяш се добре.
	Когато се прибрах у дома, къщата беше притихнала — чуваше се само тиктакането на стенния часовник и бученето на климатика. Оставих ключовете си върху бюрото в дневната и заоглеждах лавиците от двете страни на камината. Бяха пълни със семейни снимки, правени през годините: ние петимата по джинси и сини ризи отпреди две лета, друга снимка на брега близо до форт Мейкън, когато децата бяха в гимназията, и още една като още по-малки. Имаше и снимки, правени от Джейн: Ана на абитуриентския си бал, Лесли с костюма си на мажоретка, Джоузеф с кучето ни Санди, което за всеобща печал почина преди няколко години. Имаше и още снимки, на някои от тях децата бяха съвсем малки, и макар фотографиите да не бяха подредени хронологично, показваха как семейството се е разраснало и се е променило през годините.
	По средата на лавиците точно над камината имаше черно-бяла снимка на двама ни с Джейн в деня на сватбата ни. Ели ни беше щракнала на стълбите на съда. Личи художническото й око — Джейн винаги е била красива, но обективът на апарата е снизходителен дори към мен в онзи ден. Надявах се винаги, когато съм до нея, да изглеждам така.
	Странното беше обаче, че по лавиците нямаше никакви други снимки на двама ни с Джейн. В албумите има десетки снимки, правени от децата, но нито една не е поставена в рамка. През годините Джейн неведнъж предлагаше да си направим още един портрет, но увлечен от работата и ежедневието, така и не обърнах достатъчно внимание на желанието й. Сега понякога се питам как така не намерихме време, какво вещае този факт за бъдещето ни и дори дали изобщо има значение.
	Разговорът ми е Ной ме хвърли в размисъл за годините, откакто децата бяха напуснали дома. Можел ли съм да бъда по-добър съпруг? Безспорно да. Но като се обърна назад, според мен през годините след заминаването на Лесли за колежа бях разочаровал Джейн истински — ако пълната липса на вярно усещане може да се опише така. Сега си спомням, че тя ми се струваше мълчалива и дори малко мрачна по онова време, че се взираше невиждащо през стъклената врата или подреждаше апатично стари кутии с детски вещи. Само че през онази година бях изключително натоварен в кантората — старият Омбри получи инфаркт, бе принуден драстично да намали обема на работата си и прехвърли делата на повечето си клиенти на мен. Вследствие на двойното натоварване, на огромното нарастване на деловите ми ангажименти и организационните неуредици заради болестта на Омбри често се оказвах изтощен и угрижен.
	Когато Джейн внезапно реши да преобзаведе къщата, го приех като добър знак, че се захваща с нещо ново. Реших, че работата ще отвлече вниманието й от отсъствието на децата. Така на мястото на тапицираните дивани се появиха кожени фотьойли от черешово дърво, лампи от усукан месинг. В трапезарията залепиха нови тапети, а масата се сдоби с достатъчно столове, за да побира децата ни и техните бъдещи съпрузи. Макар Джейн да се справи прекрасно, признавам, че нерядко се смайвах от сметките по кредитната карта, които започнаха да пристигат, но знаех, че е по-разумно да не коментирам.
	След като тя приключи обаче, и двамата започнахме да забелязваме новопоявилото се неловко усещане в брака ни, което не беше свързано с празното гнездо, а с това в каква двойка се бяхме превърнали. Но нито един от двама ни не повдигна въпроса. Сякаш смятахме, че изречем ли думите на глас, те ще добият трайност, а какво щеше да стане тогава…
	Трябва да добавя, че тъкмо поради тази причина не отидохме и на брачен консултант. Наречете ме старомоден, но винаги ми е било неловко да обсъждам проблемите ни с други хора, а Джейн се чувстваше по същия начин. Освен това знаех какво ще ни каже терапевтът — не заминаването на децата е причината за проблема, нито пък увеличеното свободно време на Джейн. Те бяха просто катализатори, които по-остро поставяха съществуващите проблеми на фокус.
	Но как бяхме стигнали дотук?
	Не ми е лесно да го кажа, но допускам, че истинският проблем беше едно невинно недоглеждане — по-скоро мое, ако трябва да съм напълно откровен. Освен че нерядко поставях кариерата си над нуждите на семейството си, винаги съм приемал стабилността на брака ни за гарантирана. Според нас връзката ни нямаше сериозни проблеми, но Бог ми е свидетел, не съм от мъжете, които като Ной се стараят да впечатляват съпругите си с разни дреболии. Когато се замислях за тези неща — не беше често, признавам, решавах, че Джейн знае що за човек съм и това би трябвало да е достатъчно.
	Разбрах обаче, че любовта е нещо повече от три думи, изречени преди лягане. Любовта се подхранва от действия, от всеотдайността ни към онова, което правим един за друг всекидневно.
	Когато размишлявах над цялостната картина сега, единствената ми мисъл беше, че след трийсет години на немарливост любовта ми бе заприличала на лъжа и най-накрая беше настъпил часът да си платя. Бяхме женени само на хартия. Не се бяхме любили от почти половин година, а няколкото целувки, които си бяхме разменили, нямаха почти никакъв смисъл и за двама ни. Вътрешно умирах, болеше ме заради всичко, което бяхме изгубили, и докато се взирах в сватбената ни снимка, се ненавиждах, задето бях допуснал това да се случи.


>	Пета глава

	Въпреки жегата прекарах останалата част от следобеда, плевейки бурени, после се изкъпах и се запътих към бакалницата. Нали беше събота — моят кулинарен ден — бях решил да изпробвам нова рецепта, с която много щяха да вървят фетучини и зеленчуци. Знаех, че храната ще бъде достатъчна за двама ни, но в последния момент реших да направя предястие и салата „Цезар“.
	В пет часа вече бях в кухнята, а в пет и половина предястията бяха почти готови. Приготвях гъби, пълнени с наденичка и сирене крема, и ги сложих да се претоплят във фурната заедно с хляба, който купих от пекарната. Тъкмо приключвах със слагането на масата и отварях бутилка мерло, когато чух Джейн да влиза.
	— Ехо? — провикна се тя.
	— В трапезарията съм — отговорих.
	Когато се показа, се смаях от лъчезарния й вид. Моята оредяла коса е доста прошарена, но нейната все още е тъмна и гъста като в деня, в който се оженихме. Беше пъхнала зад ухото си няколко кичура, а на шията й висеше малката диамантена висулка, която й бях подарил през първите години от сватбата ни. Колкото и отнесен в други неща да съм бил през годините на брака ни, честно мога да заявя, че красотата й така и не спря да ме удивлява.
	— О! — възкликна тя. — Тук ухае прекрасно. Какво ще вечеряме?
	— Телешко с марсала — оповестих и се пресегнах да й налея чаша вино. Прекосих стаята и й го подадох. Взрях се в лицето й и установих, че безпокойството от предишната вечер е заменено от въодушевление, каквото не бях виждал у нея от доста време. Явно на двете с Ана им беше потръгнало и аз си отдъхнах, макар да не си бях дал сметка, че съм притаил дъх.
	— Направо няма да повярваш какво се случи днес — възкликна Джейн. — Няма да повярваш!
	Отпи глътка вино и стисна ръката ми за равновесие, докато събуваше първо едната, после другата си обувка. Усещах топлината от допира й и след като ме пусна.
	— Какво има? Какво се е случило?
	Тя махна ентусиазирано със свободната си ръка.
	— Ела в кухнята да ти разкажа — каза. — Умирам от глад. Толкова бяхме заети, че нямахме време да обядваме. Когато си дадохме сметка, че е време да хапнем, повечето ресторанти бяха затворени, а трябваше да отидем на още няколко места, преди Ана да се прибере. Между другото, благодаря ти, че си приготвил вечеря. Съвсем бях забравила, че ти е денят за готвене, и се чудех какво извинение да измисля, за да си поръчаме храна.
	Не спираше да говори, докато минаваше през летящата врата и влизаше в кухнята. Следвах я и се любувах на женственото поклащане на бедрата й.
	— Както и да е, мисля, че Ана започна да се пали, струва ми се малко по-въодушевена от снощи. — Джейн ме погледна през рамо с блеснали очи. — О, само почакай, няма да повярваш.
	Плотовете в кухнята бяха отрупани с приготвени продукти за основното: нарязаното телешко, различни зеленчуци, дъска и нож. Сложих си подплатена ръкавица, за да извадя предястията върху печката.
	— Така — казах.
	Тя ме изгледа изненадана.
	— Вече са готови?
	— Точно навреме — свих рамене.
	Джейн си взе гъбка и отхапа.
	— Та значи взех я тази сутрин… О, това си го бива. — Замълча и заразглежда гъбата. Отново отхапа и завъртя залъчето в уста. — Както и да е, най-напред обсъдихме кой фотограф евентуално да поканим — някой много по-квалифициран от мен. В центъра има доста фотостудиа, но бях сигурна, че няма да успеем да намерим никого в последния момент. Затова снощи си помислих, че може би синът на Клер ще се справи. Посещава курсове по фотография в общинския колеж „Картърет“ и иска да учи там, когато завърши гимназия. Сутринта звъннах на Клер и й казах, че може би ще пазаруваме близо до тях, обаче Ана не беше сигурна, понеже не е виждала снимки на момчето. Другата ми идея беше да покани свой познат от вестника, но пък там се мусели на такива частни ангажименти. С две думи, искаше да проверим фотографските ателиета, да не би случайно някой да се окаже свободен. И направо няма да повярваш какво се случи.
	— Разкажи ми.
	Джейн лапна поредната гъба, държейки ме в напрежение. Връхчетата на пръстите й бяха лъскави, когато пресегна към следващата гъба.
	— Много са хубави — похвали ме тя. — Нова рецепта?
	— Да.
	— Трудна ли е?
	— Не особено — свих рамене.
	Тя си пое дълбоко въздух.
	— Така… както допусках, първите две места, в които опитахме, се оказаха заети. После обаче отидохме в ателието на Кейтън. Виждал ли си сватбените снимки на Джим Кейтън?
	— Чувал съм, че е най-добрият.
	— Забележителен е — каза тя. — Работата му е смайваща. Дори Ана се впечатли, а знаеш каква е. Той снима на сватбата на Дейна Крау, помниш ли? Обикновено е зает за пет-шест месеца напред, а дори и след това трудно можеш да го ангажираш. Нямахме никакъв шанс, нали така? Но когато попитах жена му — тя върти ателието, разбрахме, че наскоро един от ангажиментите му пропаднал. — Джейн отново отхапа поредната хапка и задъвка бавно. — И най-случайно се оказа — почти незабележимо сви рамене тя, — че той е свободен следващата събота.
	— Прекрасно — извих вежди аз.
	Сега, след като кулминацията вече беше ясна, тя заговори по-бързо и ми разказа всичко останало:
	— Няма да повярваш колко щастлива беше Ана. Джим Кейтън? Дори да разполагахме с цяла година, за да се подготвим, щях да искам него. Сигурно няколко часа сме разглеждали албумите в ателието, за да почерпим идеи. Ана ме питаше дали ми харесват определени снимки, аз питах какво й харесва на нея. Госпожа Кейтън ни е помислила за луди. Свършвахме с някой албум и веднага се залавяхме за следващия, а тя беше така любезна да отговори на всичките ни въпроси. Когато си тръгнахме, направо не можехме да повярваме, че сме извадили такъв късмет.
	— Не се съмнявам.
	— След това отидохме в пекарната — продължи Джейн безгрижно. — Пак проверихме на няколко места, но тортата не ме притесняваше толкова. Не ги приготвят месеци по-рано, нали така? Намерихме малка пекарна, в която щяха да се справят, но изобщо не подозирах колко различни сватбени торти предлагат вече. Имаха цял каталог. Имат големи и малки, всякакви размери. После, разбира се, трябва да избереш основен аромат, глазура, форма, допълнителна украса…
	— Звучи вълнуващо — вметнах.
	Тя завъртя очи към тавана.
	— Представа си нямаш — отвърна, а аз се засмях на видимата й радост.
	Звездите не бяха често благосклонни, но явно тази вечер беше така. Настроението на Джейн беше завладяващо, вечерта едва сега започваше и на двамата ни предстоеше романтична вечеря. Всичко щеше да бъде наред и докато стоях до своята съпруга от вече три десетилетия, внезапно осъзнах, че денят не би могъл да премине по-добре, дори ако го бях планирал.


	Докато приключвах с приготвянето на вечерята, Джейн продължаваше да ми разказва как е минал денят им, като подробно ми описа тортата (ванилова, на два етажа, със сметанова глазура) и снимките (Кейтън премахвал компютърно всякакви недостатъци). В топлата светлина на кухнята виждах тънките бръчици в ъгълчетата на очите й, перестите следи от съвместния ни живот.
	— Радвам се, че е минало добре — казах. — Едва първият ден е, а явно сте отметнали доста неща.
	Кухнята се изпълни с аромата на разтопено масло и телешкото тихичко зацвърча.
	— Така е. И се радвам, повярвай ми — каза тя. — Обаче още не е ясно къде ще проведем церемонията, а дотогава просто не знам как да организирам останалите неща. Казах на Ана, че можем да го направим тук, ако иска, но тя не откликна ентусиазирано.
	— А какво иска?
	— Не е сигурна. Може би градинска сватба. На не много официално място.
	— Едва ли е трудно да се намери.
	— Ще се изненадаш. Единственото място, което ми хрумна, е Трайън Палас, но едва ли ще успеем да го организираме толкова бързо. Дори не знам дали правят сватби там.
	— Ммм… — Добавих сол, черен пипер и чесън на прах в тигана.
	— В Ортън Плантейшън също е хубаво. Помниш ли? Миналата година ходихме там на сватбата на Братън.
	Помнех. Беше между Уилмингтън и Саутпорт, на почти два часа път от Ню Бърн.
	— Не е ли малко далечко, като се има предвид, че повечето гости са оттук? — попитах.
	— Да, така е. Просто ми хрумна. Пък и сигурно ще е заето.
	— Защо не някъде в центъра на града? В някой пансион може би?
	Тя поклати глава:
	— Според мен повечето са прекалено малки и не знам колко имат градини, но може да проверя. А ако не излезе нищо… е, ще успеем да намерим някакво място. Поне се надявам.
	Джейн се намръщи умислено. Приведе се над плота и опря обутия си в чорап крак на шкафа отзад — същото младо момиче, което ме беше помолило да го изпратя до колата му. Втория път, когато я изпратих, допусках, че просто ще се качи и ще потегли, както преди. А вместо това тя застана в същата поза, облегната на вратата на шофьора, и ние проведохме първия си разговор. Помня, че се любувах на одухотворените й черти, докато ми разказваше за детството си в Ню Бърн, и за пръв път долових качествата, които щях да ценя високо у нея: интелигентността и страстта, очарованието, безгрижния й поглед към света. Години по-късно тя проявяваше същите качества, докато отглеждаше децата ни, и знам, че това е една от причините те да бъдат почтените зрели хора, каквито са днес.
	Прокашлях се и измъкнах Джейн от унеса й.
	— Днес ходих да видя Ной.
	Думите ми я върнаха в стаята.
	— Как е той?
	— Добре е. Изглежда изморен, но с бодър дух.
	— Пак ли беше на езерото?
	— Да. — Добавих, предугадил следващия й въпрос: — И лебедът беше там.
	Тя стисна устни и аз бързо продължих, понеже не исках да развалям настроението й:
	— Разказах му за сватбата.
	— Развълнува ли се?
	— Много — кимнах. — С нетърпение очаква да дойде.
	Джейн долепи длани.
	— Утре ще заведа Ана. Миналата седмица не успя да го види, а й се иска да му съобщи за сватбата лично. — Усмихна се признателно. — Благодаря ти, че си го посетил днес. Знам колко му е приятно.
	— И на мен ми е приятна компанията му.
	— Знам, но въпреки това ти благодаря.
	Месото беше готово и аз добавих другите съставки: виното марсала, лимоновия сок, гъбите, телешкия бульон и нарязания зелен лук. Добавих още малко масло и се похвалих за десетте килограма, с които бях отслабнал миналата година.
	— Говори ли вече с Джоузеф и Лесли? — попитах.
	Джейн ме наблюдава известно време, докато бърках. После извади лъжица от чекмеджето, топна я в соса и опита.
	— Много е вкусно — похвали ме с извити вежди.
	— Май си изненадана.
	— Не, всъщност не съм. Напоследък си станал страхотен готвач. Поне в сравнение с изходната ти позиция.
	— Какво? Нима винаги не си била луда по готварските ми умения?
	Тя допря пръст до брадичката си и отговори:
	— Да кажем, че изгорялото картофено пюре и сосът на топчета не са голям деликатес.
	Усмихнах се, понеже казаното беше вярно. Първите ми опити в кухнята не бяха главоломен успех.
	Джейн отново опита, преди да остави лъжицата на плота.
	— Уилсън? За сватбата… — поде тя.
	— Какво? — погледнах я.
	— Нали знаеш, че ще бъде скъпо да купим билет за Джоузеф в последния момент?
	— Да — съгласих се.
	— Фотографът също не е евтин, макар да са отменили другия му ангажимент.
	— Досетих се — кимнах.
	— И тортата е малко скъпа… така де, за торта.
	— Няма проблем, нали е за доста хора?
	Тя ме изгледа любопитно, явно озадачена от отговорите ми.
	— Просто… исках да те предупредя предварително, за да не се разстройваш.
	— От какво да се разстройвам?
	— Ами нали знаеш, понякога се разстройваш, когато е твърде скъпо.
	— Така ли?
	Джейн изви вежда.
	— Не се преструвай. Не помниш ли какво каза за ремонта? Или когато се развали отоплителната система? Дори сам си лъскаш обувките…
	Вдигнах ръце в знак, че се предавам.
	— Добре, разбрах, но не се притеснявай, сега е различно. — Вдигнах очи, понеже знаех, че съм привлякъл вниманието й. — Дори да похарчим всичко, което имаме, пак ще си струва.
	Тя едва не се задави с виното и се втренчи в мен. После пристъпи напред и смушка ръката ми с пръст.
	— Защо беше това? — попитах.
	— Просто проверявам дали наистина си съпругът ми, или са те заменили с някой от онези враждебни извънземни.
	— Враждебни извънземни ли?
	— Да, не помниш ли филма „Нашествието на похитителите на тела“?
	— Разбира се, но не, аз съм си.
	— Слава богу — отвърна тя с престорено облекчение. И после ми намигна — о, чудо на чудесата! — Все пак исках да те предупредя.
	Усмихнах се, имах чувството, че сърцето ми е станало огромно в гърдите. Откога не се бяхме смели и шегували в кухнята така? От месеци? Или от години? Съзнавах, че вероятно е само временно, но въпреки това случилото се поразпали пламъчето на надеждата, което тайничко кътах вътре в себе си.


	Първата среща, на която излязохме двамата с Джейн, не мина съвсем по план.
	Бях направил резервация в „Харпърс“, който се смяташе за най-добрия ресторант в града. Също и за най-скъпия. Имах достатъчно пари, за да покрия вечерята, но знаех, че няма да ми останат за сметките до края на месеца. Освен това бях планирал нещо специално за след вечеря.
	Взех я от пансиона й в Мередит и след броени минути вече бяхме в ресторанта. Разговорът ни беше типичен за първа среща и просто се плъзгаше по повърхността. Говорехме за обучението си, за студеното време и аз отбелязах колко е добре, че и двамата сме си взели връхна дреха. Помня също, че споменах колко красив е пуловерът й, а тя отговори, че го е купила предния ден. Зачудих се дали го е направила заради срещата ни, но все пак проявих достатъчно съобразителност да не я попитам направо.
	Заради хората, излезли да пазаруват, беше трудно да намеря място до ресторанта и се наложи да паркирам през няколко пресечки. Бях предвидил предостатъчно време обаче и бях сигурен, че ще пристигнем в заведението навреме за резервацията. Докато вървяхме натам, носовете ни почервеняха и дъхът ни излизаше на облачета. Някои витрини на магазини бяха украсени с мигащи лампички и докато минавахме покрай една пицария, чухме от джубокса вътре да се носи коледна музика.
	Видяхме кучето, докато отивахме към ресторанта. Беше се свило страхливо в една пресечка, не много голямо, но костеливо и доста мръсно. Цялото трепереше и по козината му личеше, че от доста време бяга. Застанах между Джейн и кучето, да не би то да се окаже опасно, но тя ме заобиколи, клекна и се опита да привлече вниманието на животинчето.
	— Всичко е наред — прошепна, — няма да те нараним.
	Кучето се дръпна по-назад в сенките.
	— Сигурно се е изгубило, има нашийник — изтъкна Джейн. Не откъсваше поглед от него, а то я изучаваше с предпазлив интерес.
	Погледнах часовника си — оставаха няколко минути до часа на резервацията ни. Все още не бях сигурен дали кучето е опасно, но клекнах до Джейн и му заговорих успокоително като нея. Продължихме така известно време, но то не помръдваше от мястото си. Джейн пристъпи лекичко към него, но животното изскимтя и побягна.
	— Уплашено е — каза тя загрижено. — Какво да направим? Не искам да го оставяме тук. През нощта температурата ще падне под нулата. Ако се е изгубило, сигурна съм, че иска само да се прибере у дома.
	Може би трябваше да кажа нещо, каквото и да било. Можеше да й кажа, че сме опитали, че може да се обадим в приюта за кучета или дори да се върнем след вечеря и ако кучето още е там, да опитаме отново да го подмамим.
	Обаче изражението й ме възпря. Беше смесица от тревога и предизвикателство — първият ми досег със загрижеността и добротата на Джейн към по-малко облагодетелстваните от живота. Разбрах, че нямам друг избор, освен да се съобразя с желанието й.
	— Нека аз да опитам — предложих.
	Честно казано, не бях сигурен как да подходя. Никога не бях имал куче по простата причина, че майка ми беше алергична, но протегнах ръка и продължих да му шепна, както бях виждал да правят по филмите.
	Оставих кучето да привикне с гласа ми и когато после бавно се приближих мъничко, то не помръдна. Не исках да го плаша, затова спрях, дадох му възможност да посвикне с мен и пак се прокраднах напред. След близо цяла вечност се приближих достатъчно близо до него и когато протегнах ръка, то подаде носле към нея. Реши, че няма защо да се страхува от мен, и близна пръстите ми. След миг вече можех да го погаля по главата и погледнах през рамо към Джейн.
	— Харесва те — слисано отбеляза тя.
	— Май да — свих рамене.
	Прочетох на нашийника му телефонния номер на собственика, а Джейн отиде в съседната книжарница, за да се обади. Докато я нямаше, не спирах да галя кучето и ласката ми все повече му харесваше. Джейн се върна и се наложи да изчакаме почти двайсет минути, докато дойде собственикът да си го прибере. Беше на трийсет и няколко години и буквално изхвърча от колата. Кучето тутакси се завтече към него, размахвайки опашка. Мъжът го остави малко да го поближе, после се извърна към нас.
	— Много ви благодаря, че ми се обадихте. Няма го цяла седмица и синът ми всяка вечер заспива, облян в сълзи. Нямате представа колко важно е това за него. Единственото му желание за Коледа беше да си върне кучето.
	Предложи да ни възнагради, но ние с Джейн отказахме, мъжът ни благодари отново и се качи в колата си. Докато го наблюдавахме как потегля, и двамата имахме усещането, че сме сторили нещо значимо. След като шумът от колата заглъхна, Джейн ме хвана за ръка.
	— Дали все още ще успеем за резервацията си? — попита тя.
	Погледнах часовника си.
	— Закъснели сме с половин час.
	— Може би ни пазят масата.
	— Съмнявам се. Трудно успях да я резервирам. Наложи се един от професорите да ми помогне.
	— Току-виж сме извадили късмет.
	Не извадихме. Когато пристигнахме в ресторанта, масата ни беше вече заета, а друга щеше да се освободи в десет без петнайсет. Джейн вдигна очи към мен:
	— Е, поне направихме едно дете щастливо.
	— Така е. — Поех си дълбоко дъх и добавих: — И пак бих го направил.
	Джейн ме погледна и ми стисна ръката.
	— Радвам се, че се спряхме, макар да не успяхме да вечеряме тук.
	Уличната лампа образуваше ореол около главата й и тя изглеждаше почти ефирна.
	— Ходи ли ти се някъде? — попитах.
	— Обичаш ли музика? — наклони глава тя.
	Десет минути по-късно седяхме на маса в пицарията, покрай която бяхме минали по-рано. Бях планирал свещи и вино, а в крайна сметка си поръчахме пица и бира.
	Джейн обаче не изглеждаше разочарована. Бъбреше непринудено, разказваше ми за часовете си по гръцка митология и английска литература, за обучението си в Мередит, за приятелите й, за всичко, за което си мислеше в момента. През повечето време аз само кимах и задавах достатъчно въпроси, за да може тя да говори през следващите два часа. Честно казано, не е имало друг човек, чиято компания да ми е била по-приятна.


	В кухнята забелязах, че Джейн ме оглежда любопитно. Прогоних спомена, довърших ястието и го поднесох на масата. Седнахме, сведохме глави и аз благодарих на Бог за всичко, което ни е дал.
	— Добре ли си? Преди няколко минути ми се стори някак отнесен — каза Джейн, докато си сипваше салата.
	Налях по чаша вино и на двамата.
	— Всъщност си спомнях първата ни среща.
	— Така ли? — Вилицата й застина във въздуха. — Защо?
	— Не знам — отговорих и побутнах чашата към нея. — Помниш ли я изобщо?
	— Разбира се, че помня — смъмри ме тя. — Беше точно преди да се приберем у дома за коледната ваканция. Трябваше да отидем на вечеря в „Харпърс“, но намерихме едно изгубено куче и пропуснахме резервацията. Затова вечеряхме в малката пицария по-надолу по улицата. А след това… — Тя примигна, опитвайки да си припомни събитията. — Качихме се в колата и отидохме да разгледаме украсата по Хейвърмил Роуд, нали? Ти настоя да изляза от колата, за да се поразходим, въпреки че беше страшен студ. Пред една от къщите бяха направили селцето на Дядо Коледа и когато ти ме заведе дотам, човекът в костюм на Дядо Коледа ми поднесе подаръка, който ми беше избрал за празника. Направо се изумих, че си се постарал толкова много на първата ни среща.
	— Помниш ли какво ти подарих?
	— Как бих могла да забравя! — ухили се тя до ушите. — Чадър.
	— Ако не ме лъже паметта, не се зарадва особено.
	— Ами как да се срещам с други момчета след такова нещо? — разпери тя ръце. — По онова време ги свалях, като ги молех да ме изпратят до колата. Не забравяй, че в Мередит единствените мъже бяха учителите или чистачите.
	— Затова ти избрах чадър — казах. — Много добре знаех как действаш.
	— И представа си нямаше — самодоволно се подсмихна тя. — Аз бях първото момиче, с което си излизал.
	— Не, не си. И преди теб съм излизал с момичета.
	— Добре, тогава съм първото момиче, с което си се целувал — закачливо ме погледна тя.
	Вярно беше, макар да съжалявах, че го споделих с нея, понеже фактът се запечата в главата й и тя не спира да ми го повтаря в подобни моменти. В своя защита обаче казах:
	— Твърде отдаден бях на подготовката за бъдещето си. Нямах време за такива работи.
	— Беше срамежлив.
	— Бях ученолюбив. Има разлика.
	— Не си ли спомняш вечерята ни? Или пътуването дотам? Почти не обели дума, освен за лекциите си.
	— Казах и други неща — възразих й. — Казах ти за пуловера, забрави ли?
	— Това не се брои. — Джейн ми намигна. — Имаше късмет, че бях толкова търпелива с теб.
	— Да, така е — съгласих се.
	Казах го така, както бих искал да го чуя от нея, и според мен тя го долови в тона ми. Усмихна се кратко.
	— Знаеш ли какво помня най-ясно от онази нощ? — продължих.
	— Пуловера ми?
	Трябва да добавя, че съпругата ми има много бърз ум. Засмях се, но явно бях настроен по-умозрително, защото продължих:
	— Хареса ми как спря заради кучето и не искаше да си тръгнеш, докато не се увериш, че то е в безопасност. Разбрах, че имаш добро сърце.
	Мога да се закълна, че тя се изчерви от коментара ми, но побърза да вдигне чашата с виното си, затова не съм сигурен. Преди да успее да каже нещо, промених темата:
	— Ана започна ли да се вълнува? — попитах.
	Джейн поклати глава.
	— Ни най-малко. Изобщо не се притеснява. Според мен си мисли, че всичко ще се нареди от само себе си, както стана днес със снимките и с тортата. Днес сутринта, когато й показах списъка с всичко, което трябва да свършим, каза само: „В такъв случай най-добре да започваме, нали?“.
	Кимнах. Представях си как е изрекла думите.
	— А какво стана с нейния приятел, свещеника? — попитах.
	— Звъннала му снощи и той с радост се съгласил.
	— Това е добре. Една грижа по-малко.
	— Аха. — Джейн се умълча. Знаех, че прехвърля мислено нещата, които трябва да свърши следващата седмица. — Мисля, че ще ми е нужна помощта ти — каза накрая.
	— За какво става дума?
	— Ами ще ни трябват смокинги за теб, за Кийт, за Джоузеф. И за татко…
	— Няма проблем.
	Тя се размърда на мястото си.
	— Ана ми даде имената на няколко човека, които би искала да покани. Нямаме време да разпращаме покани, затова някой трябва да им звънне. И понеже аз съм непрекъснато навън по задачи, а ти си в отпуск…
	— С радост ще се погрижа — вдигнах ръце аз. — Започвам утре.
	— Знаеш ли къде е бележникът с адресите?
	Отдавна бях свикнал с тези въпроси. Джейн е убедена, че притежавам естествена неспособност да намирам предмети у дома. Освен това смята, че макар от време на време да размествам предметите, й възлагам отговорността да знае точно къде съм ги преместил. Държа да добавя, че нито едно от тези неща не е само моя грешка. Макар да е вярно, че не знам къде се намира всеки предмет в къщата, това се дължи по-скоро на различия в подходите към подреждането, отколкото на неспособност от моя страна. Съпругата ми например е убедена, че по силата на логиката мястото на фенерчето е в чекмедже в кухнята, а според мен трябва да е в килера, където са пералнята и сушилнята. В резултат то непрекъснато се мести и понеже работя извън къщи, не мога да следя подобни неща. Например ако оставя ключовете си върху плота, инстинктът ми подсказва, че те все още ще си бъдат там, когато ги потърся, обаче Джейн кой знае защо е убедена, че ще ги потърся на дъската за съобщения до вратата. Що се отнася до местоположението на бележника с адресите, съвсем ясно ми е, че става дума за чекмеджето до телефона. Там го сложих, когато го използвах последния път, и точно се канех да го отбележа, но Джейн ме изпревари:
	— На рафта до готварските книги.
	Погледнах я.
	— Разбира се — казах.


	Непринудеността помежду ни трая, докато приключихме с вечерята и започнахме да разчистваме масата.
	После бавно и почти неусетно бързото бърборене отстъпи място на по-скован разговор, прекъсван от дълги паузи. Когато започнах да разчиствам кухнята, се бяхме върнали към обичайното си състояние, при което най-оживената глъчка не се дължеше на разговор между нас, а на тракането, докато прибирахме чиниите в кухнята.
	Нямам друго обяснение защо се случи това, освен че просто нямаше за какво повече да си говорим. Тя за втори път ме попита как е Ной и аз повторих вече казаното. След минутка отново ми заразказва за фотографа, но спря, понеже прекрасно знаеше, че ме е осведомила. Никой от двама ни не беше говорил с Джоузеф и Лесли, така че и от този фронт нямаше новини. И тъй като не ходех на работа, нямах какво да добавя и по отношение на деловите си занимания, макар и съвсем неангажиращо. Усещах как настроението от началото на вечерта започва да ни се изплъзва и ми се искаше да попреча да се случи неизбежното. Започнах мислено да търся нещо, каквото и да е, и накрая се прокашлях:
	— Чу ли за нападението на акулата в Уилмингтън? — попитах.
	— Имаш предвид миналата седмица ли? Случаят с момичето?
	— Да, точно така.
	— Ти ми разказа.
	— Така ли?
	— Миналата седмица. Прочете ми статията.
	Измих чашата от виното й, после изплакнах гевгира.
	Чух я да рови из шкафовете, за да извади кутии.
	— Ужасно начало на отпуската — отбеляза Джейн. — Семейството й още не било свалило багажа от колата.
	След това дойде ред на чиниите и аз изгребах остатъците в мивката. Включих мелничката в сифона, бученето отекна между стените и подсили мълчанието помежду ни. Когато мелничката спря, наредих чиниите в миялната.
	— Оплевих градината — казах.
	— Не го ли направи и преди няколко дни?
	— Така е.
	Добавих съдовете и изплакнах щипката за салата. Пусках и спирах водата, издърпвах и бутах обратно решетката на съдомиялната.
	— Нали не си стоял на слънце твърде дълго?
	Спомена го, понеже баща ми почина на шейсет и една години от инфаркт, докато миеше колата. Сърдечните заболявания са чести в рода ми и знам, че този факт тревожи Джейн. Макар че напоследък бяхме не толкова любовници, колкото приятели, знаех, че тя винаги ще бъде загрижена за мен. Загрижеността просто беше неизменна черта в природата й.
	Братята и сестрите й са същите и отдавам тази особеност на Ели и на Ной. Прегръдките и смехът бяха нещо обичайно у тях, а забавните номера помежду им бяха любими, понеже никой не допускаше зла умисъл. Винаги съм се питал какъв ли щях да стана, ако се бях родил в това семейство.
	— Утре пак ще бъде горещо — прекъсна Джейн мислите ми.
	— Чух по новините, че ще стигне до трийсет и пет градуса — потвърдих. — Очакват да бъде и доста влажно.
	— Трийсет и пет градуса ли?
	— Така казаха.
	— Много ще е горещо.
	Джейн прибра останалата храна в хладилника, докато аз бършех плотовете. След първоначалната ни близост липсата на смислен разговор ми се стори оглушителна. Съдейки по изражението на Джейн, съзнавах, че и тя е твърде разочарована от това връщане към обичайното ни общуване. Потупа роклята си, сякаш търсеше думи в джобовете си. Накрая си пое дълбоко въздух и се насили да се усмихне.
	— Мисля да звънна на Лесли.
	След миг вече бях сам в кухнята, преизпълнен от желание да бях някой друг и трескаво питайки се дали изобщо е възможно да започнем отначало.


	През седмицата след първата си среща двамата с Джейн се видяхме още пет пъти, преди тя да се върне в Ню Бърн за Коледа. Два пъти учихме заедно, веднъж ходихме на кино и два пъти следобед се разхождахме из кампуса на университета Дюк.
	Една конкретна разходка обаче се е запечатала в съзнанието ми. Денят беше мрачен, цяла сутрин валя и по небето имаше сиви облаци, които наподобяваха мъгла. Беше неделя, два дни след като спасихме изгубеното куче, и двамата с Джейн се разхождахме сред сградите в кампуса.
	— Какви са родителите ти? — попита тя.
	Направих няколко крачки, преди да отговоря:
	— Свестни хора са.
	Тя изчака да продължа, но понеже не го сторих, побутна рамото ми със своето.
	— Само това ли ще кажеш?
	Знаех, че опитва да ме накара да се отворя и макар винаги да съм се чувствал неловко в такива случаи, усещах, че ще продължи да ме притиска — леко и упорито — докато не го сторя. Беше умна като малцина други — не само в ученето, но и по отношение на хората. Особено по отношение на мен.
	— Не знам какво друго да ти кажа — отвърнах. — Те са типичните родители. Държавни чиновници са и от почти двайсет години живеят в градска къща на Дюпон Съркъл във Вашингтон, където съм отраснал. Струва ми се, че преди няколко години се чудеха дали да не си купят къща в покрайнините, но нито те, нито аз изгаряхме от желание да пътуваме всеки ден, затова не се преместихме.
	— Имате ли заден двор?
	— Не. Имаше обаче хубав вътрешен двор и понякога между тухлите избуяваха бурени.
	Тя се засмя.
	— Къде са се запознали родителите ти?
	— Във Вашингтон. И двамата са отраснали там, запознали са се, когато работели за транспортното министерство. Известно време май били в една и съща служба, но не мога да кажа със сигурност. Никога не са говорили много.
	— Имат ли си хобита?
	Замислих се над въпроса, представяйки си родителите си.
	— Мама обича да пише писма до главния редактор на „Уошингтън Поуст“. Струва ми се, че иска да промени света. Винаги застава на страната на потъпканите, разбира се, и има неизчерпаеми идеи как да превърне света в по-добро място. Трябва да напише поне едно писмо седмично. Не отпечатват всички, но тя си изрязва публикуваните и ги лепи в бележник с изрезки. А баща ми… той е по-скоро затворен. Обича да прави корабчета в шишета. Сигурно е направил стотици през годините, а когато вече няма място по лавиците, ги подарява на училищата, за да ги излагат в библиотеките си. На децата много им харесват.
	— Ти също ли се занимаваш с това?
	— Не. Това е бягството на татко. Не изгаряше от желание да ме научи как да строя такива корабчета, понеже смяташе, че трябва да си намеря свое хоби. Обаче ми позволяваше да го наблюдавам, стига да не пипам нищо.
	— Това е тъжно.
	— Аз нямах нищо против — отвърнах. — Не съм знаел, че е възможно да бъде по друг начин, и ми беше интересно. Мълчаливо, но интересно. Не говореше много, докато работеше, обаче ми беше приятно да прекарвам известно време с него.
	— Играехте ли на бейзбол? Ходехте ли да карате колелета?
	— Не. Не си падаше по дейностите на открито. Обичаше корабчетата си. Научи ме на търпение.
	Тя сведе поглед, загледа се в краката си — явно мислено съпоставяше своето семейство с моето.
	— Едно дете ли си? — попита.
	Не бях казвал на никого, но на нея ми се прииска да разкажа. Още тогава исках да ме опознае, да научи всичко за мен.
	— Майка ми не можела да има още деца. Получила някакъв кръвоизлив при раждането ми, след който щяло да бъде много рисковано.
	— Съжалявам — намръщи се тя.
	— Мисля, че и тя съжаляваше.
	Вече бяхме стигнали до параклиса в кампуса и спряхме, за да се полюбуваме на архитектурата.
	— Никога друг път не си ми разказвал толкова много за себе си наведнъж — отбеляза тя.
	— Май на никого другиго не съм разказвал.
	С ъгълчето на очите си видях как прибра кичур коса зад ухото си.
	— Струва ми се, че сега те разбирам по-добре — отбеляза.
	Поколебах се и попитах:
	— Това хубаво ли е?
	Вместо да ми отговори, Джейн се извърна към мен и неочаквано си дадох сметка, че вече знам отговора.


	Докато слушах как говори с Лесли по телефона, Джейн много ми заприлича на момичето, което крачеше редом с мен в кампуса през онзи ден. Гласът й звучеше оживено, думите се нижеха с лекота, чух я да се смее, сякаш Лесли беше тук, вътре.
	Седях на канапето в другия край на стаята и слушах с половин ухо. Преди двамата с Джейн се разхождахме и разговаряхме с часове, но сега явно други бяха заели мястото ми. С децата Джейн винаги бъбреше много, не й беше трудно и когато посещаваше баща си. Приятелският й кръг е доста голям и тя общува с лекота с хората в него. Питах се какво ли ще си помислят, ако прекарат една обичайна вечер заедно с нас.
	Ние ли бяхме единствената двойка с проблеми? Или пък това бе нормално за дългите бракове, неизбежна функция на времето? Логиката като че сочеше към второто, но въпреки това ме измъчваше фактът, че щом Джейн затвори телефона, непринудеността й ще изчезне. Вместо да си бъбрим, щяхме да се разменяме баналности и магията щеше да изчезне, а аз просто не можех да понеса поредния разговор за времето.
	Какво да направя обаче? Ето този въпрос ме измъчваше. За един час прехвърлих през главата си двата ни брака и реших кой предпочитам, кой смятам, че заслужаваме. Някъде отзад чух как разговорът между Джейн и Лесли постепенно приключва. Всеки си има свой начин да приключва разговор — познавах своя, познавах и този на Джейн. Скоро щях да чуя как уверява дъщеря ни, че я обича, щеше да замълчи, докато Лесли й отговаря със същото, и накрая щеше да се сбогува. Знаех какво предстои — изведнъж реших да рискувам, затова станах от канапето и се обърнах с лице към нея.
	Казах си, че ще прекося стаята и ще се пресегна да хвана ръката й точно както направих пред параклиса в университета Дюк. Тя щеше да се зачуди какво става, точно както се зачуди тогава, обаче аз щях да притегля тялото й към своето. Щях да докосна лицето й, после бавно да затворя очи и щом устните ми докоснеха нейните, тя щеше да разбере колко различна е тази целувка от всички останали. Щеше да бъде нова, но и позната, преценяваща, но и изпълнена с копнеж, а вдъхновението за нея щеше да събуди същото усещане и у Джейн. Мислех, че това ще бъде ново начало в живота ни, каквото се оказа и първата ни целувка преди толкова много години.
	Представях си го ясно и след миг я чух да изрича последните си думи и да натиска копчето, за да сложи край на разговора. Време беше, така че събрах цялата си смелост и се запътих към нея.
	Джейн беше с гръб към мен и все още държеше слушалката в ръка. Застина за миг, загледана през прозореца на дневната към сивото небе, което бавно притъмняваше. Тя беше най-прекрасният човек, когото познавах, и щях да й го кажа в миговете след целувката ни.
	Продължих да приближавам. Бях достатъчно близо, за да доловя познатото ухание на парфюма й. Усещах как сърцето ми затуптява учестено. Почти бях стигнал, но щом посегнах да докосна ръката й, тя изненадващо вдигна слушалката отново. Движенията й бяха бързи и прецизни — натисна само две копчета. Явно номерът беше включен на бързо набиране, така че веднага се досетих какво ще направи.
	След миг, когато Джоузеф вдигна, решимостта ми се изпари и единственото, което бях в състояние да направя, бе да се върна на канапето.


	През следващия един час седях под лампата с биографията на Рузвелт, отворена в скута.
	Макар да ме беше помолила да звънна на гостите, след като приключи разговора си с Джоузеф, Джейн позвъни на няколко човека, които бяха най-близки на семейството. Разбирах нетърпението й, но заради него двамата останахме в различни светове чак до девет часа и аз стигнах до извода, че неосъществените мечти, дори най-малките, винаги са мъчителни.
	След като Джейн приключи, опитах да привлека погледа й. Вместо да седне до мен на канапето обаче, тя взе една чанта от масата до входната врата, която не бях забелязал.
	— Взех тези неща за Ана на път за вкъщи — каза и размаха няколко списания за булки, — но преди да й ги дам, искам аз да ги разгледам.
	Насилих се да се усмихна, понеже осъзнах, че останалата част от вечерта е изгубена.
	— Хубава идея — казах.
	Потънахме в мълчание — аз на дивана, а Джейн на креслото — но току я поглеждах крадешком. Очите й се местеха от рокля на рокля, подгъваше ъгълчетата на някои страници. И нейното зрение като моето вече не е силно като преди — забелязах как изпъва шия, за да плъзне поглед по носа си и да види по-ясно. От време на време я чувах да си шепне, да възкликва тихичко, сякаш си представяше Ана, облечена в рокля от съответната страница.
	Наблюдавах изразителното й лице и се дивях на факта, че в един или друг момент съм го целувал цялото. Искаше ми се да кажа: _Никога не съм обичал друга жена_, но здравият разум надделя и ми подсказа, че е по-добре да спестя това признание за друг път, когато вниманието й е насочено само към мен и има шанс да ми отвърне.
	С напредването на вечерта продължих да я наблюдавам, макар да се преструвах, че чета книгата си. Бих могъл да го правя цяла нощ, но се почувствах изтощен, а бях убеден, че Джейн ще остане будна поне още един час. Подгънатите страници щяха да й подсказват, ако не успееше да се върне на тях втори път, а трябваше да прегледа и двете списания.
	— Джейн? — повиках я.
	— Ммм? — отговори тя механично.
	— Хрумна ми една идея.
	— За кое? — продължи да се взира в страницата тя.
	— Къде да проведем сватбата.
	Думите ми привлякоха вниманието й и тя вдигна поглед.
	— Може и да не е идеалното място, но съм сигурен, че ще бъде на разположение. Открито е и има предостатъчно място за паркиране. Има и цветя. Хиляди.
	— Къде?
	Поколебах се.
	— В къщата на Ной. Под дървената решетка до розите.
	Джейн зяпна, после затвори уста, примигна бързо, сякаш се опитваше да проясни погледа си. Но после бавно по лицето й плъзна усмивка.


>	Шеста глава

	На сутринта уредих въпроса със смокингите и започнах да звъня на приятелите и на съседите от списъка на Ана, получавайки предимно отговорите, които очаквах.
	Разбира се, че ще дойдем, каза ми едно семейство. За нищо на света не бихме пропуснали, отговориха други. Обажданията бяха приятелски, но не говорих прекалено дълго и до обяд бях приключил.
	Джейн и Ана бяха излезли да търсят цветя за букетите, а по-късно следобед възнамеряваха да се отбият в къщата на Ной. Оставаха часове до срещата ни, затова реших да отида в „Крийксайд“. Пътьом купих три франзели „Уандър Бред“ от магазина.
	Докато шофирах, мислите ми се насочиха към къщата на Ной и моето първо посещение там много отдавна.

	* * *

	Двамата с Джейн излизахме вече от шест месеца, преди тя да ме заведе в дома си. Беше завършила Мередит през юни. След церемонията се возеше в моята кола, докато карахме след автомобила на родителите й на път обратно за Ню Бърн. Джейн беше най-голямото дете — всички бяха родени в рамките на седем години — и когато пристигнахме, по лицата на останалите разбрах, че все още ме преценяват. Макар да стоях до родителите на Джейн по време на церемонията по дипломирането й, Ели дори ме бе хванала през ръка в един момент, не можех да преодолея смущението си, чудейки се какво ли впечатление ще им направя.
	Джейн усети притеснението ми и веднага щом пристигнахме в къщата, предложи да излезем на разходка.
	Изкусителната прелест на равнината оказа успокоително въздействие на нервите ми. Небето имаше същия цвят като яйцето на червеношийка, а във въздуха не се усещаше нито режещата свежест на пролетта, нито влажната жега на лятото. През годините Ной беше посадил хиляди луковици и покрай оградата растяха ярки разноцветни кринове. Дърветата бяха в хиляди нюанси на зеленото, а във въздуха се носеха песните на пойните птици. Погледа ми обаче дори от разстояние привлече розовата градина. Петте концентрични сърца — най-високите храсти в средата, а най-ниските отвън — пламтяха в червено, розово, оранжево, бяло и жълто. В цветовете се долавяше направлявана произволност, внушаваща примирие между човека и природата, което изглеждаше едва ли не неуместно сред дивата красота на околността.
	След малко се озовахме под решетката до градината. Очевидно по онова време вече бях доста увлечен по Джейн, но още не бях сигурен дали имаме бъдеще заедно. Както вече споменах, смятах за задължително да имам доходоносна работа, преди да започна сериозна връзка. Щях да се дипломирам в юридическия факултет след година, а не ми се струваше честно да я моля да ме чака. Разбира се, тогава още не знаех, че в крайна сметка ще работя в Ню Бърн. Всъщност вече имах планирани интервюта с правни кантори в Атланта и във Вашингтон, а тя чертаеше планове да се върне у дома.
	Само Джейн затрудняваше изпълнението на плановете ми. Явно компанията ми й беше приятна. Слушаше ме с интерес, дразнеше ме закачливо и винаги ме хващаше за ръка, когато бяхме заедно. Първия път, когато го направи, помня, че го усетих като нещо съвсем естествено. Макар да звучи нелепо, когато двама влюбени се държат за ръце, или усещат това като нещо естествено, или не. Допускам, че е свързано с преплитането на пръстите и с правилното място на палеца, макар че когато се опитах да й обясня разсъжденията си, Джейн се засмя и ме попита защо е толкова важно да анализирам.
	На този ден — деня на нейното дипломиране — тя отново ме хвана за ръка и за пръв път ми разказа историята на Ной и на Ели. Запознали се още като тийнейджъри и се влюбили, но Ели се преместила и двамата не разменили нито дума през следващите четиринайсет години. По време на раздялата им Ной работел в Ню Джърси, отишъл на война и накрая се върнал в Ню Бърн. Междувременно Ели се сгодила за друг. В навечерието на сватбата си се върнала да посети Ной и осъзнала, че той е човекът, когото винаги е обичала. В крайна сметка развалила годежа си и останала в Ню Бърн.
	Много пъти бяхме говорили, но Джейн никога не ми беше разказвала това. Тогава историята не ме трогна, както сега, но явно това се дължи на възрастта и на пола ми. Личеше си обаче, че за нея означава много, а обичта на Джейн към родителите й беше трогателна. Малко след като започна да ми разказва, тъмните й очи плувнаха в сълзи, които се търкулнаха по бузите й. Отначало ги триеше, но после престана, явно реши, че няма значение дали ще я видя как плаче. Тази подсказана близост ме затрогна дълбоко, понеже съзнавах, че Джейн споделя с мен нещо, което е казвала на малцина други. Аз самият рядко плачех и след като приключи разказа си, Джейн явно схвана тази моя особеност.
	— Извинявай, задето се разчувствах толкова — тихо промълви, — но отдавна чакам да ти разкажа тази история. Исках да избера подходящ момент и подходящо място.
	После стисна ръката ми така, сякаш искаше да си остане вкопчена в нея завинаги.
	Отместих поглед, понеже усетих стягане в гърдите си, каквото не бях изпитвал преди. Околността беше изключително живописна, всеки цвят и всяко стръкче трева изпъкваха ярко. Забелязах, че зад Джейн семейството й се събира на верандата. Призми слънчева светлина описваха фигури на земята.
	— Благодаря ти, задето сподели това с мен — прошепнах и когато извърнах лице към нея, разбрах какво означава най-сетне да си се влюбил.


	Отидох в „Крийксайд“ и заварих Ной да седи край езерото.
	— Здравей, Ной.
	— Здравей, Уилсън. — Той продължи да гледа към водата. — Благодаря, че се отби.
	Оставих торбата с хляба на земята.
	— Добре ли си?
	— Бил съм и по-добре, обаче можеше и да е по-зле.
	Седнах на пейката до него. Лебедът в езерото не се боеше от мен и стоеше в плитчините наблизо.
	— Предложи ли й да направите сватбата у дома? — попита той.
	Кимнах. Тази идея споделих с Ной предния ден.
	— Мисля, че се изненада как не се е сетила първа.
	— Много й се е събрало на главата.
	— Да, така е. Двете с Ана излязоха веднага след закуска.
	— Обзети от неистов възторг, нали?
	— Може да се каже. Джейн направо издърпа Ана навън и оттогава не сме се чували.
	— Ели беше същата преди сватбата на Кейт.
	Говореше за по-малката сестра на Джейн. Сватбата на Кейт също беше в къщата, както щеше да бъде и сватбата този уикенд. Джейн беше кума.
	— Сигурно вече избира сватбени рокли.
	Погледнах го изненадан.
	— Според мен на Ели това й беше любимият момент — продължи Ной. — Двете с Кейт прекараха цели два дни в Роли, докато намерят идеалната рокля. Кейт изпробва повече от сто рокли, а когато Ели се прибираше у дома, ми описваше всяка най-подробно. Тук дантела, там ръкави, коприна и тафта, вталена… бъбреше часове наред, но беше толкова красива, толкова въодушевена, че почти не чувах какво ми казва.
	Прибрах ръцете си в скута.
	— Мисля, че Джейн и Ана няма да имат време за такова нещо.
	— Не, едва ли ще имат. — Той се извърна към мен. — Но тя ще бъде красива, независимо как е облечена.
	Кимнах.


	Децата си поделят работата по поддръжката на къщата на Ной.
	Всички сме съсобственици. Ной и Ели уредиха всичко, преди да се преместят в „Крийксайд“. Къщата означаваше много за тях и за децата им и те просто не можеха да се разделят с нея. Не можеха да я оставят и само на едно от децата си, понеже с нея бяха свързани безброй общи спомени.
	Както казах, посещавах къщата често и докато вървях натам, след като си тръгнах от „Крийксайд“, мислено си преповтарях какво трябва да бъде направено. Плащах на човек, който да коси тревата и да поддържа оградата, но за да се подготви мястото да посрещне посетители, беше нужна много работа, нямаше да се справя сам. Бялата къща беше покрита със сивкавия прах на хиляди дъждове, но освежаването на боята щеше да заличи всичко. Въпреки старанието на работника обаче, дворът беше доста занемарен. Покрай коловете на оградата бяха избуяли бурени, храстите трябваше да бъдат подрязани, а от разцъфналите преди кринове бяха останали само сухи стъбла. Хибискусът, хортензията и здравецът образуваха цветни петна тук-там, но и за тях трябваше да се погрижа и да ги подкастря.
	С всичко това щях да успея да се справя относително бързо, но розовата градина ме притесняваше. През годините, откакто къщата беше празна, тя бе подивяла — концентричните сърца се бяха изравнили по височина и всеки храст бе избуял неконтролируемо. Безброй стъбла стърчаха под странни ъгли и листата закриваха повечето цветове. Нямах представа дали прожекторите още работят. От мястото си сякаш не виждах друг начин градината да бъде спасена, освен да окастря всичко докрай и да изчакаме още една година, докато розите цъфнат отново.
	Надявах се озеленителят ми да съумее да направи чудо. Ако имаше човек, способен да осъществи този проект, това беше той. Мълчалив човек със страст към съвършенството, Нейтън Литъл беше работил за някои от най-известните градини в Северна Каролина — Балтимор Истейтс, Трайън Палас, Ботаническата градина на Дюк — и знаеше за растенията повече от всеки друг, когото познавах.
	Страстта ми към нашата градина у дома — малка, но въпреки това поразително красива — ни беше сближила през годините и Нейтън често специално се отбиваше у дома след работа. Дълго разговаряхме за киселинността на почвата и за ролята на сянката за азалиите, за разликите между торовете и дори за това как трябва да се напояват теменужките. Беше съвсем различно от работата ми в кантората и вероятно точно затова ми доставяше огромна радост.
	Докато оглеждах мястото, си представях как искам да изглежда. По-рано сутринта, провеждайки телефонните разговори, се бях свързал и с Нейтън, и макар да беше неделя, той се съгласи да намине. Имаше три екипа, предимно от работници, които говореха само испански, а количеството работа, което един екип можеше да свърши за един ден, беше смайващо. Въпреки това задачата беше тежка и аз горещо се молех да успеят да приключат навреме.
	Докато размишлявах, в далечината забелязах пастора Харви Уелингтън. Стоеше облегнат на собствената си веранда, скръстил ръце. Не помръдна, когато го забелязах. Гледахме се и след миг го видях да се усмихва широко. Реших, че е покана да го посетя, но когато след миг отново погледнах натам, се беше прибрал вътре. Бяхме разговаряли, бяхме се здрависвали, но изведнъж си дадох сметка, че никога не бях прекрачвал прага му.


	Нейтън се отби следобед и прекарахме заедно един час. Кимаше съсредоточено, докато говорех, но не задаваше почти никакви въпроси. Когато приключих, заслони очите си с ръка.
	Само розовата градина била проблем, каза най-накрая. Много работа трябвало, за да добие нужния вид.
	Беше ли обаче възможно?
	Дълго оглежда градината и накрая кимна. Сряда и четвъртък, отсече накрая. Добави, че ще дойде целият му екип. Трийсет човека.
	Само два дни, учудих се. И дори ще успеят с градината? Той си разбираше от работата, както аз разбирах от своята, но твърдението му въпреки това ме учуди.
	Усмихна се и положи ръка на рамото ми.
	— Не се тревожи приятелю, ще стане великолепна.


	В средата на следобеда жегата вече се надигаше от земята на искрящи вълни. Влажността беше сгъстила въздуха и хоризонтът изглеждаше не на фокус. По челото ми изби пот и аз извадих кърпата от джоба си. Избърсах лицето си и седнах на верандата в очакване на Джейн и на Ана.
	Прозорците на къщата бяха обковани с дъски, но не от съображения за сигурност. По-скоро се опитвахме да се предпазим от случайни вандалски прояви и от това хората да надничат вътре. Ной беше проектирал капаците лично, преди да се премести в „Крийксайд“, а синовете му бяха свършили повечето работа — бяха ги прикрепили за къщата с панти и с вътрешни куки, така че лесно се отваряха отвътре. Работникът, когото бяхме наели, ги махаше два пъти годишно, за да проветри къщата. Електричеството беше изключено, но отзад имаше генератор и понякога работникът го пускаше, за да провери дали превключвателите и всичко останало е в изправност. Водата не беше спряна заради пръскачките в градината, а работникът понякога пускаше чешмите в кухнята и в баните, за да прочисти тръбите от събралата се прах.
	Сигурен съм, че някой ден в къщата отново ще живеят хора. Няма да бъдем двамата с Джейн, не си представях да е и някой от нейните братя и сестри, но ми се струваше неизбежно тук отново да има обитатели. Също толкова неизбежно беше това да се случи много след като Ной си отиде от този свят.
	Няколко минути по-късно пристигнаха Ана и Джейн насред облак прах. Посрещнах ги в сянката на дъба. Двете се огледаха и забелязах как лицето на Джейн добива тревожно изражение. Ана дъвчеше дъвка и ми се усмихна бегло.
	— Здрасти, татко.
	— Здравей, миличка. Как мина днес? — попитах.
	— Беше забавно. Мама е в паника, но накрая всичко се нареди. Поръчахме букета, също цветята за корсажите и бутониерите.
	Джейн явно не я чуваше, понеже неистово се оглеждаше наоколо. Знаех какво си мисли — че няма да успеем да се приготвим навреме. Тя идва тук по-рядко от мен и помнеше как е изглеждало мястото преди, не как изглежда сега.
	Положих ръка на рамото й.
	— Не се тревожи, ще бъде великолепно — уверих я аз, повтаряйки обещанието на озеленителя.


	По-късно двамата с нея се разходихме из градината. Ана се беше отдалечила, за да говори с Кийт по мобилния си телефон. Докато крачехме, разказах на Джейн какви идеи сме обсъдили с Нейтън, но виждах, че мислите й са насочени другаде.
	Попритиснах я с въпроси и накрая тя каза:
	— Заради Ана е — призна с въздишка. — Уж участва в плановете, а в следващия момент се отнася някъде. Освен това не може да вземе сама никакво решение. Дори за цветята. Не знаела какви цветове иска за букета, не знаела и какви цветя. Но ако посоча нещо, което ми харесва, заявява, че и на нея й харесва. Направо ме подлудява. Знам, че идеята беше моя, но все пак сватбата е нейна.
	— Винаги е била такава — казах. — Помниш ли я като малка? Ти ми казваше същото и когато двете ходехте да й купувате дрехи за училище.
	— Да, знам — съгласи се Джейн, но по тона й усетих, че нещо я терзае.
	— Какво има?
	— Просто ми се иска да имахме повече време — въздъхна Джейн. — Знам, че успяхме да уредим това-онова, обаче ако имахме време, можех да организирам някакво тържество. Церемонията сигурно ще е прекрасна, но след нея? Никога повече няма да има шанс да преживее подобно нещо.
	Каква неспасяема романтичка беше съпругата ми!
	— Ами тогава защо не организираме тържество?
	— Какви ги говориш?
	— Защо не направим тържеството тук? Така и така ще отваряме къщата.
	Тя ме изгледа, сякаш си бях изгубил ума.
	— За какво? Нямаме кетъринг, нямаме маси, нямаме музика. Тези неща трябва да се уредят. Не може просто да щракнеш с пръсти и всичко да се появи на мига.
	— Каза същото и за фотографа.
	— С тържествата е различно — обясни тя с намерението да сложи точка на спора.
	— Тогава ще го направим различно — настоях. — Може да помолим някои от гостите да донесат храна.
	Тя примигна.
	— Искаш да организираме тържество, с каквото дал Господ?
	Смутих се.
	— Просто ми хрумна — промърморих.
	Тя поклати глава и зарея поглед в далечината.
	— Става — каза накрая. — Бездруго няма голямо значение, важна е церемонията.
	— Нека да звънна тук-там — предложих, — може да успея да уредя нещо.
	— Няма достатъчно време — повтори тя.
	— Познавам хора, които правят такива неща.
	Истина беше. Бях един от тримата адвокати по вещно право в града — а в началото на кариерата си и единственият — и познавах повечето собственици на фирми в окръга.
	Джейн се поколеба.
	— Знам, че е така — каза, но думите й прозвучаха като извинение. Учудих се на себе си, когато се протегнах и хванах ръката й.
	— Ще звънна тук-там — казах. — Довери ми се.
	Дали заради сериозния ми тон или заради настойчивия поглед, но тя вдигна очи и се взря в мен. После бавничко стисна ръката ми в знак на доверие.
	— Благодаря ти — каза и докато ръката й стискаше моята, ме споходи особено усещане за дежа вю, сякаш годините на съвместния ни живот внезапно смениха посоката си. И за един кратък миг зърнах Джейн, отново застанала под дървената решетка — чух историята на любовта на родителите й и ние отново станахме млади, а бъдещето пред нас беше светло и обещаващо. Всичко бе ново, понеже беше отдавна, и докато наблюдавах как минута по-късно Джейн си тръгва с Ана, изведнъж се почувствах напълно уверен, че тази сватба ще бъде най-прекрасното нещо, което ни се е случвало от години.


>	Седма глава

	Вечерята беше почти готова, когато Джейн се прибра по-късно привечер.
	Нагласих фурната на ниска температура — тази вечер имахме пилешко кордон бльо — и излязох от кухнята, бършейки ръце.
	— Здравей — поздравих я.
	— Здравей. Как минаха телефонните разговори? — попита тя и остави чантата си на масата. — Забравих да те питам следобед.
	— Засега добре. Всички в списъка казаха, че ще дойдат. Поне онези, с които се чух.
	— Всички ли? Направо невероятно. По това време повечето хора са в отпуск.
	— Като нас ли?
	Тя се засмя безгрижно и аз с удоволствие забелязах, че настроението й се е подобрило.
	— О, разбира се — махна тя с ръка, — ние просто си седим и си почиваме, нали така?
	— Не е толкова лошо.
	Долови аромата от кухнята и доби озадачено изражение.
	— Отново ли приготвяш вечеря?
	— Реших, че тази вечер няма да си в настроение да готвиш.
	— Много мило — усмихна се тя. Погледът й срещна моя и го задържа по-дълго от обикновено. — Имаш ли нещо против да си взема душ, преди да вечеряме? Вир-вода съм. Цял ден влизаме и излизаме от колата.
	— Не, разбира се — махнах с ръка.
	Няколко минути по-късно чух водата да се движи по тръбите. Сортирах зеленчуците, претоплих хляба от предната вечер и тъкмо слагах масата, когато Джейн влезе в кухнята.
	И аз като нея си бях взел душ, когато се прибрах от къщата на Ной. После си бях облякъл нови памучни панталони, понеже старите вече не ми стават.
	— Това панталоните, които ти купих, ли са? — попита Джейн и поспря на прага.
	— Аха. Как изглеждам?
	Тя ме огледа преценяващо.
	— Добре ти стоят — отбеляза. — Ясно се вижда, че доста си отслабнал.
	— Хубаво — отвърнах, — не ми се иска да си мисля, че през изминалата година съм страдал напразно.
	— Не си страдал. Ходил си, но не си страдал.
	— Ти опитай да ставаш преди изгрев, особено когато вали.
	— О, горкичкият — подразни ме тя. — Сигурно е трудно човек да е на твое място.
	— Представа си нямаш.
	Джейн се засмя. Горе и тя беше обула удобен панталон, но отдолу надничаха лакираните й нокти. Косата й беше мокра, по блузата й също имаше няколко мокри петънца. Дори да не се старае, тя е една от най-чувствените жени, които съм виждал.
	— Чуй това — каза Джейн. — Ана твърди, че Кийт е адски развълнуван от плановете ни. Звучи по-развълнуван от нея.
	— И тя се вълнува, просто се притеснява как ще се получи всичко.
	— Не е вярно, Ана никога за нищо не се притеснява, тя е като теб.
	— И аз се притеснявам понякога — възразих.
	— Не, не се притесняваш.
	— Разбира се, че се притеснявам.
	— Дай поне един пример.
	Замислих се.
	— Добре, притеснявах се, когато заминах за последната си година в юридическия.
	Тя се замисли и поклати глава.
	— Не се притесняваше за учението си, беше върхът. Пишеше в „Ло Ривю“.
	— Не се притеснявах за ученето, страхувах се да не те изгубя. Ти започна да преподаваш в Ню Бърн, помниш ли? Сигурен бях, че някой ослепителен млад джентълмен ще нахълта и ще те отмъкне. А това щеше да ми разбие сърцето.
	Тя ме изгледа любопитно, опитвайки се да проумее какво й казвам. Вместо да отговори на думите ми обаче, сложи ръце на хълбок и наклони глава.
	— Знаеш ли, според мен и на теб започва да ти влияе цялата тази работа.
	— Какво имаш предвид?
	— Сватбата. Виж се само — готвиш две поредни вечери, помагаш ми в организацията, ставаш носталгичен. Мисля, че вълнението постепенно обхваща и теб.
	Таймерът на фурната издрънча.
	— Знаеш ли, май имаш право — съгласих се.


	Не излъгах Джейн, когато й казах, че съм се страхувал да не я изгубя, когато се върнах в Дюк за последната година от обучението си, и признавам, че не се справих с обстоятелствата толкова добре, колкото би трябвало. Знаех, че през последната година от следването ми двамата с Джейн няма да можем да поддържаме същите взаимоотношения, каквито бяхме имали през изминалите шест месеца, и се питах как ли ще реагира тя на промяната. Към края на лятото поговорихме за това един-два пъти, но Джейн явно не се тревожеше. Проявяваше някак небрежна увереност, че ще се справим някак, и макар че сигурно трябваше да приема това за успокоителен признак, ме порази мисълта, че явно аз съм по-влюбен в нея, отколкото тя в мен.
	Да, съзнавах, че притежавам качества, но не смятах собствените си достойнства за рядкост. Недостатъците ми също не бяха особено неприятни. Всъщност мисля, че в редица отношения съм в златната среда, и дори преди трийсетина години знаех, че не ми е отредена нито слава, нито неизвестност.
	Джейн, от друга страна, би могла да стане каквото пожелае. Отдавна бях установил, че тя ще се чувства еднакво добре богата и бедна, в космополитен град или в провинциално градче. Умението й да се адаптира винаги ме е изумявало. Вгледах ли се в качествата й — нейната интелигентност и страст, добротата и очарованието й, съзнавах, че би била идеална съпруга за всекиго.
	Тогава защо беше избрала мен?
	Този въпрос ме измъчваше постоянно през първите дни на запознанството ни, а не ми хрумваше смислен отговор. Притеснявах се, че един ден Джейн ще се събуди, ще осъзнае, че у мен няма нищо специално, и ще предпочете някой по-чаровен мъж. Собствената ми несигурност не ми позволяваше да й разкрия чувствата си. На моменти ми се искаше, но мигът отминаваше, без да съм успял да събера смелост.
	Което не означава, че пазех в тайна срещите си нея. Всъщност, докато работех в правната кантора през лятото, връзката ми с Джейн беше една от темите, които повдигахме редовно на обяд с другите летни стажанти, и аз се стараех да я описвам почти като идеална. Не издадох нищо, за което впоследствие да съжалявам, но си спомням, че някои от колегите изглежда ми завиждаха, задето напредвам не само професионално, но и в личен план. Един от тях, Харолд Ларсън — който също като мен пишеше за „Ло Ривю“ в Дюк — посрещаше с особено голямо внимание всяко споменаване на името на Джейн и аз допусках, че е така, понеже и той си имаше приятелка. Ходеше с Гейл повече от година и винаги говореше свободно за връзката им. И Гейл подобно на Джейн вече се беше преместила близо до родителите си във Фредериксбърг, Вирджиния. Харолд неведнъж бе споменавал, че възнамерява да се ожени за нея, след като завърши.
	Към края на лятото седяхме заедно, когато някой попита дали ще водим приятелките си на коктейла, организиран от фирмата за нашето изпращане. Въпросът явно разстрои Харолд и когато го притиснахме, той се намръщи.
	— С Гейл скъсахме миналата седмица — призна той. Темата явно беше болезнена за него, но очевидно му се искаше да ни обясни. — Смятах, че нещата помежду ни вървят чудесно, макар да нямах възможност да ходя често да я виждам. Явно разстоянието е било прекалено голямо за нея и не й се е чакало цяла година, докато завърша. Срещнала друг.
	Вероятно споменът ми за този разговор обагри последния ни следобед заедно онова лято. Беше неделя, два дни, след като бях довел Джейн на коктейла, и двамата седяхме на люлеещите се столове на верандата в къщата на Ной. Вечерта заминавах за Дърам и си спомням, че съзерцавах реката и се питах дали ще успеем да съхраним връзката си, или и Джейн като Гейл щеше да ме замени с друг.
	— Ей, защо си толкова мълчалив днес? — попита тя.
	— Мислех си, че се връщам в университета.
	Тя се усмихна:
	— Страхуваш ли се, или го очакваш с нетърпение?
	— Май и двете.
	— Погледни го така: остават само девет месеца, докато завършиш, и точка.
	Кимнах, но не казах нищо.
	Тя ме изгледа изучаващо.
	— Сигурен ли си, че само това те измъчва? Цял ден си начумерен.
	Размърдах се на мястото си.
	— Помниш ли Харолд Ларсън? — попитах. — Запознах те с него на коктейла.
	Тя примижа, опитвайки се да си го спомни.
	— Онзи, който е в „Ло Ривю“ заедно с теб? Висок, с кестенява коса?
	Кимнах.
	— Какво за него?
	— Забеляза ли, че е сам?
	— Всъщност не. Защо?
	— Приятелката му току-що скъса с него.
	— О! — възкликна Джейн, но ясно виждах, че не разбира какво общо има този факт с нея, нито защо повдигам темата.
	— Годината ще бъде трудна — подех. — Сигурен съм, че буквално ще живея в библиотеката.
	Тя приятелски положи ръка върху коляното ми.
	— Справи се страхотно през първите две години. Не се съмнявам, че ще се справиш и този път.
	— Надявам се — продължих. — Просто ще бъда много зает и едва ли ще успявам да идвам да те виждам всеки уикенд, както през лятото.
	— Досетих се, но въпреки това ще се виждаме. Все ще намираш малко време. А и аз винаги мога да дойда с колата да те видя.
	В далечината видях ято скорци да излита от дърветата.
	— Първо звънни да проверяваш дали ще съм свободен. Последната година е най-натоварената.
	Тя наклони глава, опитвайки се да разгадае смисъла на думите ми.
	— Какво искаш да кажеш, Уилсън?
	— Как така какво?
	— Ами това… което каза. Прозвуча така, като че ли вече си търсиш извинения да не се виждаш с мен.
	— Не е извинение. Просто исках да знаеш, че програмата ми ще бъде много напрегната.
	Джейн се облегна на стола си и стисна устни в права линия.
	— И? — попита.
	— И какво?
	— Какво точно означава това? Че искаш да престанем да се виждаме ли?
	— Не — възразих, — не, разбира се. Факт е обаче, че ти ще си тук, а аз там. Знаеш какви са връзките от разстояние.
	— Е? — скръсти ръце тя.
	— Ами просто и най-добрите намерения се провалят, а честно казано, не искам никой от двама ни да бъде наранен.
	— Да бъде наранен ли?
	— Така се случи с Харолд и Гейл — обясних й. — Не се срещаха често, понеже бяха заети, и точно затова скъсаха.
	Тя се поколеба.
	— И ти смяташ, че с нас ще се случи същото — предположи колебливо.
	— Признай, че шансовете не са на наша страна.
	— Шансовете ли? — примигна тя. — Опитваш се да измериш с числа случващото се помежду ни?
	— Просто се опитвам да бъде честен…
	— За какво? Шансове? Какво общо има това с нас? И какво общо има Харолд?
	— Джейн, аз…
	Тя се извърна, неспособна да ме погледне.
	— Ако не искаш да се виждаме повече, просто го кажи. Не използвай натоварената си програма за извинение. Просто ми кажи истината. Аз съм зрял човек, мога да я приема.
	— Казвам ти истината — вметнах бързо. — Искам да се виждаме. Не възнамерявах да прозвучи така. — Преглътнах мъчително. — Аз… ами… ти си много специален човек и означаваш много за мен.
	Тя не продума. В последвалото мълчание удивен видях как една-едничка сълза се търкулна по бузата й. Избърса я и скръсти ръце. Забоде поглед в дърветата близо до реката.
	— Защо винаги го правиш? — попита дрезгаво.
	— Какво?
	— Това… което правиш сега. Говориш за шансове, за статистика, с която да обясниш нещата… да обясниш нас. Светът невинаги е устроен така. Хората също не са. Ние не сме Харолд и Гейл.
	— Знам…
	Тя се обърна към мен и за пръв път забелязах гнева и болката, които й бях причинил.
	— Тогава защо го казваш? — попита настойчиво. — Знам, че няма да ни е лесно, но какво от това? Майка ми и баща ми не са се виждали четиринайсет години, но въпреки това се оженили и все още са женени. А ти ми говориш за девет месеца. При това ще си на няколко часа път от тук. Можем да се чуваме по телефона, да си пишем… — поклати глава тя.
	— Съжалявам. Просто се уплаших, че може да те изгубя. Не исках да те разстройвам.
	— Защо? Защото съм _специален човек_? Защото _означавам много_ за теб?
	Кимнах.
	— Да, разбира се. Специална си.
	Тя си пое дълбоко въздух.
	— Е, и аз се радвам, че те познавам.
	При тези думи най-сетне ми просветна. Казаното от мен бе замислено като комплимент, обаче Джейн го тълкуваше различно и при мисълта, че съм я наранил, гърлото ми внезапно пресъхна.
	— Извинявай… — повторих. — Не исках да прозвучи така. Ти си много специална за мен, но… разбираш ли, работата е там, че…
	Сякаш ми бяха усукали езика и заекването ми изтръгна въздишка от Джейн. Съзнавах, че времето ми изтича, затова се прокашлях и се опитах да й разкрия какво чувствам в сърцето си.
	— Искам да кажа… мисля, че те обичам — прошепнах.
	Тя мълчеше, но разбрах, че ме е чула, когато устните й най-сетне започнаха да се разтеглят в усмивка.
	— Е, обичаш ли ме или не?
	Преглътнах.
	— Да — отвърнах. После се постарах да бъда съвършено ясен. — Искам да кажа, обичам те.
	За пръв път в разговора ни тя се засмя, развеселена от трудния начин, по който бях признал чувствата си. После изви вежди и най-сетне грейна в усмивка.
	— О, Уилсън — разтегли тя думите типично по южняшки, — мисля, че това е най-хубавото нещо, което си ми казвал.
	И най-неочаквано стана от стола си и седна в скута ми. Прегърна ме с една ръка и нежно ме целуна. Зад гърба й светът изгуби фокус, а в гаснещата светлина аз сякаш станах безтелесен и я чух да ми отговаря със собствените ми думи.
	— Да — прошепна Джейн, — искам да кажа, обичам те.


	Спомнях си тази история, когато чух гласа на Джейн:
	— Защо се усмихваш? — попита тя.
	Наблюдаваше ме от отсрещната страна на масата.
	Вечерята тази вечер беше небрежна — сипахме си в кухнята, а аз не си направих труда да запаля свещ.
	— Спомняш ли си понякога за нощта, когато дойде при мен в Дюк? Когато най-накрая успяхме да отидем в „Харпърс“?
	— Беше след като ти получи работата в Ню Бърн, нали? И каза, че искаш да го отпразнуваме.
	Кимнах.
	— Ти беше с черна рокля без презрамки…
	— Помниш това?
	— Все едно беше вчера — отвърнах. — Не се бяхме виждали от месец и помня, че те наблюдавах, докато слизаше от колата.
	Видът на Джейн издаваше леко задоволство. Продължих:
	— Помня дори какво си мислех, когато те видях.
	— Нима?
	— Мислех си, че тази първа година от връзката ни е най-щастливата в живота ми.
	Тя сведе поглед към чинията си, после отново ме погледна почти срамежливо. Споменът ме вдъхновяваше да продължа:
	— Помниш ли какво ти купих за Коледа?
	Позабави се, преди да отговори:
	— Обеци — отвърна и неволно вдигна ръце към ушите си. — Купи ми диамантени обеци. Знаех, че са скъпи, и се смаях, че харчиш така.
	— Откъде знаеше, че са скъпи?
	— Ти ми каза.
	— Нима? — Това не помнех.
	— Един-два пъти — подсмихна се тя. Известно време се хранихме мълчаливо. Между хапките съзерцавах извивката на челюстта й и играта на вечерната светлина по лицето й.
	— Като че ли не са минали трийсет години, нали? — попитах.
	По лицето й пробяга сянка от позната стара тъга.
	— Да — отвърна. — Не мога да повярвам, че Ана е на възраст за женене. Просто не знам как лети времето.
	— Какво би променила, ако можеше?
	— Имаш предвид в живота си ли? — Тя отмести поглед. — Не знам. Може би бих се постарала да се наслаждавам на всичко повече още докато се случва.
	— И аз се чувствам така.
	— Наистина ли? — истински изненадана попита Джейн.
	— Разбира се — кимнах.
	Тя се окопити.
	— Просто… не ме разбирай погрешно, Уилсън, обаче обикновено не се отдаваш на свидни спомени за миналото. Искам да кажа, ти си практичен човек. Не те измъчват съжаления… — добави и замълча.
	— А теб те измъчват, така ли?
	За кратко се вгледа в ръцете си.
	— Не, всъщност не.
	Понечих да се пресегна и да хвана ръцете й, обаче тя смени темата и каза бодро:
	— Днес отидохме да видим Ной. След като си тръгнахме от къщата.
	— А?
	— Спомена, че си се отбил по-рано.
	— Така е. Исках да се уверя, че няма нищо против да използваме къщата.
	— И той така каза. — Джейн побутна зеленчуците с вилицата си. — С Ана са такава мила картинка заедно. Тя през цялото време го държа за ръка, докато му разказваше за сватбата. Само да ги беше видял! Напомни ми за времето, когато те двамата с мама седяха заедно. — Джейн потъна в мислите си, после вдигна поглед. — Иска ми се мама да беше още жива. Толкова обичаше сватбите.
	— Явно е семейна черта — промърморих.
	Джейн се усмихна замечтано.
	— Май имаш право. Не можеш да си представиш колко е забавно, дори и в такива кратки срокове. Нямам търпение Лесли да се омъжи и наистина да разполагаме с време да се подготвим.
	— Тя дори няма сериозен приятел, камо ли някой кандидат за женитба.
	— Подробности — отметна глава Джейн. — Това не означава, че не можем да се заловим с приготовленията, нали?
	Нима можех да споря?
	— Е, когато се случи, надявам се бъдещият й съпруг най-напред да поиска моето разрешение — заявих.
	— Кийт направи ли го?
	— Не, но тази сватба става толкова набързо, че не съм и очаквал да го направи. Но все пак това е едно от преживяванията, които закаляват мъжкия характер, и според мен всеки младеж трябва да мине през него.
	— Както когато ти попита татко?
	— О, тогава здравата закалих характера си.
	— Нима? — изгледа ме тя любопитно.
	— Струва ми се, че можех да се справя и по-добре.
	— Татко нищо не ми е споменавал.
	— Сигурно защото ме е съжалил. Не беше от върховите ми мигове.
	— Защо никога не си ми казвал?
	— Защото никога не ми се е искало да го знаеш.
	— Е, сега вече трябва да ми кажеш.
	Пресегнах се към чашата с виното си и се постарах да не придавам голяма тежест на случката.
	— Добре, ето какво се случи. Минах веднага след работа, но по-късно вечерта трябваше да се срещна с един от партньорите в кантората, затова не разполагах с много време. Заварих Ной в работилницата. Беше точно преди всички да отидем на почивка на брега. Той майстореше къщичка за някакви чинки, които гнездяха на верандата, и тъкмо ковеше покрива. Беше твърдо решил да приключи работата преди уикенда и аз си блъсках главата как да повдигна темата за нас двамата по време на разговора, но все не ми се удаваше случай. Накрая просто го изломотих някак. Той ме помоли да му подам още един пирон, аз го сторих и казах: „Заповядай. А между другото това ми напомни… имаш ли нещо против да се оженя за Джейн?“.
	Тя се изкиска:
	— Винаги те е бивало в обноските — отбеляза. — Може би не следва да се учудвам, като имам предвид как ми предложи. Беше толкова…
	— Паметно?
	— На Малкълм и Линда никога не им омръзва да разказват тази история — отбеляза Джейн, имайки предвид наши семейни приятели от години. — Особено на Линда. Всеки път, когато излезем с някого, ме моли да разказвам.
	— И естествено, ти какво да правиш, съгласяваш се.
	Тя невинно разпери ръце.
	— Приятелите ми се забавляват с моите истории, защо да ги лишавам от това?
	По време на небрежния разговор, докато вечеряхме, аз забелязвах всичко у нея. Наблюдавах я как реже пилето на малки хапчици, преди да го лапне, как светлината озарява косата й, долових лекото ухание на жасмин от парфюма, който си беше сложила по-рано. Тази продължителна и нова непринуденост помежду ни нямаше обяснение, не се и опитвах да я проумея. Питах се дали и Джейн я забелязва. Ако забелязваше, с нищо не го показваше, но пък и аз не го показвах, и двамата вечеряхме дълго и лениво, докато останалата храна изстина.

	* * *

	Начинът, по който й предложих брак, наистина е паметен и неизменно предизвиква бурен смях у хората, на които го разказваме.
	В нашия приятелски кръг подобно споделяне е много разпространено и докато общуваме с хората, двамата със съпругата ми преставаме да бъдем отделни личности. Ние сме двойка, екип, и на мен тази игра нерядко много ми допада. Всеки от нас се намесва в история, която другият е започнал да разказва, и продължава без никакво колебание мисълта на партньора си. Джейн започваше да разказва как Лесли водеше мажоретките по време на един мач, обаче един от защитниците се подхлъзна близо до страничната линия и с всичка сила се понесе към нея. Ако Джейн замълчи, това е знак за мен да се намеся и да разкажа, че съпругата ми първа скочи от мястото си, за да се увери, че всичко е наред, понеже аз самият се бях сковал от страх. Но след като най-накрая мобилизирах волята си, се втурнах през тълпата, блъсках и бутах хората почти като футболния защитник на терена малко преди това. После, когато замълчах, за да си поема дъх, Джейн с лекота продължаваше разказа си оттам, където бях спрял. Смаян съм, че никой от двама ни не вижда в това нищо необичайно или дори трудно. Взаимното подаване на топката се е превърнало в нещо естествено и често се питам как ли се чувстват хората, които не познават партньора си толкова добре. Трябва да добавя, че онзи ден Лесли не пострада. Когато стигнахме до нея, тя вече посягаше да си вземе пискюлите.
	Никога обаче не участвам в разказа на историята за това как съм й предложил брак. Просто мълча и слушам, понеже знам, че за Джейн историята е много по-забавна, отколкото за мен. Сигурен съм, че тя винаги ще помни този ден, и се надявам да го смята за романтичен.
	По някакъв начин двамата с нея успяхме да съхраним любовта си през последната ми година в колежа. В края на пролетта вече говорехме за годеж и единственото неизвестно беше кога ще го оповестим официално. Знаех, че тя иска събитието да бъде специално — романтичните отношения на родителите й бяха вдигнали летвата високо. Когато Ной и Ели бяха заедно, сякаш всичко се нареждаше съвършено. Ако валеше, докато двамата бяха на открито — неприятно преживяване, както биха признали мнозина — Ели и Ной използваха дъжда като повод да си накладат огън и да се сгушат един до друг, задълбочавайки любовта си. Ако Ели беше в настроение за поезия, Ной рецитираше стихове по памет. Той беше образецът и аз съзнавах, че трябва да следвам примера му, поради което планирах да предложа на Джейн на брега в Окракоук, където щеше да ходи на почивка със семейството си през юли.
	Въобразявах си, че планът ми е вдъхновен, фасулска работа — смятах, след като купя годежния пръстен, да го скрия в раковината, която бях извадил предишната година, и да направя така, че Джейн да я намери, докато търсим морски таралежи из пясъка. А когато я намереше, щях да коленича, да хвана ръката й и да я уверя, че ще бъда най-щастливият мъж на света, ако приеме да ми стане съпруга.
	За жалост събитията не се развиха точно по план. През почивните дни се развихри буря, заваляха проливни дъждове и задуха толкова силен вятър, че огъваше дърветата почти хоризонтално. През цялата събота чаках бурята да утихне, обаче природата явно имаше други планове и небето започна да се прояснява едва в неделя преди обяд.
	Бях по-нервен, отколкото допусках, и мислено си повтарях какво точно да кажа. Тази подготовка винаги ми вършеше работа в колежа по право, но не съзнавах, че няма да ми позволи да говоря с Джейн, докато крачехме по брега. Не знам колко време сме вървели мълчаливо, но явно е било доста, понеже гласът й ме стресна, когато тя каза:
	— Приливът започва, нали?
	Не допусках, че приливът ще се повлияе толкова силно от бурята, и макар да бях убеден, че раковината е на сигурно място, ускорих крачка, стараейки се да не предизвиквам подозренията й.
	— Закъде се разбърза? — попита тя.
	— Бързам ли? — отвърнах с въпрос.
	Отговорът ми явно не я задоволи и накрая Джейн забави темпото. Известно време, поне докато не забелязах раковината, вървях сам, на няколко крачки пред нея. Забелязах следите от прилива по пясъка близо до раковината и прецених, че имаме време. Не много, но поне се поуспокоих малко.
	Обърнах се да кажа нещо на Джейн, без да съм усетил, че тя вече е спряла малко по-назад от мен. Беше се навела към пясъка с протегната ръка и знаех точно какво прави. Когато се разхождаше по плажа, имаше навика да търси малки морски таралежи. Най-хубавите, които си запазваше, бяха тънки като хартия и прозирни, не по-големи от човешки нокът.
	— Ела бързо! — повика ме тя, без да вдига поглед. — Тук има цяла група!
	Раковината с пръстена беше на десетина метра пред мен, а Джейн беше на десетина метра зад мен. Най-сетне си дадох сметка, че почти не сме си проговорили, откакто сме на брега, затова реших аз да отида при Джейн. Когато стигнах до нея, тя вдигна една плоска черупка към мен, закрепила я на върха на пръста си като очна леща.
	— Погледни тази.
	Не бяхме намирали по-малка черупчица. Подаде ми я и отиде да търси още.
	Присъединих се към нея с намерението в крайна сметка да я насоча към раковината, но Джейн продължи да се върти на същото място, колкото и да се отдалечавах аз. През няколко секунди поглеждах към раковината, за да се уверя, че всичко е наред.
	— Какво гледаш? — попита Джейн накрая.
	— Нищо — отвърнах. Въпреки това не издържах и след малко отново погледнах, а Джейн улови погледа ми и изви вежди несигурно.
	Водата продължаваше да се покачва, осъзнах, че нямам много време. Тя обаче се въртеше все около онова място. Беше намерила още две подобни на монети черупки, които бяха още по-малки от първата, и явно нямаше никакво намерение да помръдне оттам. Накрая вече не знаех какво да правя и се престорих, че съм забелязал раковината в далечината.
	— Това раковина ли е? — попитах.
	Тя вдигна поглед.
	— Защо не я вземеш. Струва ми се красива.
	Не знаех какво да кажа. Исках тя да я намери, но вълните вече се разбиваха опасно близо.
	— Да, така изглежда.
	— Ще я вземеш ли?
	— Не.
	— Защо не?
	— Може би ти трябва да я вземеш.
	— Аз ли? — озадачи се тя.
	— Ако я искаш.
	Позамисли се, но после поклати глава.
	— Имаме много такива вкъщи. Не е Бог знае какво.
	— Сигурна ли си?
	— Да.
	Нещата не се развиваха добре. Докато се мъчех да реша как да постъпя, внезапно забелязах към сушата да приближава огромна вълна. Отчаян и без да кажа нито дума на Джейн, внезапно се втурнах към раковината.
	Никога не съм бил известен с бързината си, но в онзи ден тичах като атлет. Спринтирах с всичка сила и грабнах раковината със сръчността на бейзболен играч само секунда преди вълната да залее мястото. За жалост, когато се пресегнах към раковината, изгубих равновесие, стоварих се на пясъка и въздухът излетя от гърдите ми с едно шумно „уффффф“. Изправих се и се постарах да запазя достойнството си, докато изтърсвах мокрите си дрехи от пясъка и от водата. В далечината виждах как Джейн ме наблюдава ококорена.
	Занесох й раковината и й я подадох.
	— Заповядай — изрекох задъхано.
	Тя все още ме оглеждаше любопитно.
	— Благодаря ти — отвърна.
	Явно съм очаквал да разгледа раковината или да я завърти, така че да чуе движението на пръстена вътре, но Джейн не го направи. Вместо това просто се взирахме един в друг.
	— Наистина искаше раковината, нали? — попита тя.
	— Да.
	— Хубава е.
	— Да.
	— Благодаря ти отново.
	— Няма защо.
	Тя обаче все още не помръдваше. Вече попритеснен, я подканих:
	— Разклати я.
	Тя явно се замисли над думите ми.
	— Разклати я — повтори.
	— Да.
	— Добре ли си, Уилсън?
	— Да — отговорих и кимнах насърчително към раковината.
	— Хубаво — бавно се съгласи тя.
	И когато го направи, пръстенът падна на пясъка. Тутакси се строполих на едно коляно и започнах да го търся. Забравих всичко, което бях намислил да кажа, и минах направо на предложението, без да имам самообладание дори да я погледна:
	— Ще се омъжиш ли за мен?


	Когато приключихме с разчистването на кухнята, Джейн излезе навън да постои на платформата, като остави вратата открехната, сякаш ме канеше да се присъединя към нея. Когато излязох, тя се беше облегнала на перилата както вечерта, когато Ана ни беше съобщила новината за сватбата си.
	Слънцето беше залязло и оранжевата луна се издигаше точно над дърветата като тиквен фенер в небето. Джейн я съзерцаваше. Жегата най-сетне беше намаляла и дори бе излязъл лек ветрец.
	— Наистина ли смяташ, че ще успееш да уредиш кетъринг? — попита тя.
	— Ще се постарая — облегнах се до нея.
	— А! — възкликна тя внезапно. — Напомни ми утре да направя резервациите на Джоузеф. Знам, че ще успеем да го докараме в Роли, но се надявам да има полет направо до Ню Бърн.
	— Аз мога да го направя — предложих услугите си. — Бездруго ще въртя телефони.
	— Сигурен ли си?
	— Не е Бог знае какво. — Виждах как по реката покрай нас минава лодка, черна сянка със светлинка отпред.
	— Какво още имате да правите двете с Ана? — попитах.
	— Повече, отколкото можеш да си представиш.
	— Все пак?
	— Ами роклята, разбира се. Лесли иска да идва с нас, така че най-вероятно ще ни трябват поне още два дни.
	— За една рокля?
	— Трябва да намери подходящата рокля за себе си, а после и да я коригират по мерките й. Сутринта говорихме с една шивачка, която ни увери, че ако й занесем роклята до четвъртък, ще се справи. После тържеството. Ако има тържество де. Кетърингът е едно, но ако успееш да го уредиш, ще ни трябва някаква музика. Нужна ни е и украса, така ще трябва да се обадиш на фирмата, от която се наемат такива неща…
	Докато тя говореше, аз тихичко въздъхнах. Знаех, че не би следвало да се изненадвам, но въпреки това…
	— Значи докато аз въртя телефоните утре, вие ще избирате рокля, така ли?
	— Нямам търпение — потръпна Джейн. — Да я гледам как ги пробва, да видя какво й харесва. Очаквам този миг, откакто беше мъничка. Много е вълнуващо.
	— Не се съмнявам.
	Джейн вдигна палеца и показалеца си, леко раздалечени.
	— Само като си помисля, че ей толкова оставаше Ана да не ми позволи да организирам сватбата.
	— Направо не е за вярване колко неблагодарни са децата понякога.
	Тя се засмя и отново се загледа към водата. Някъде отзад чувах щурците и жабите да подемат вечерната си песен — звук, който изглежда си оставаше неизменен.
	— Искаш ли да се поразходим? — попитах внезапно.
	— Сега ли? — поколеба се тя.
	— Защо не?
	— Къде ти се ходи?
	— Има ли значение?
	Джейн изглеждаше изненадана, но отвърна:
	— Всъщност няма.
	Няколко минути по-късно вече бяхме навън. Улиците бяха пусти. В къщите от двете ни страни виждах светлини зад дръпнатите пердета и силуети, които се движеха вътре. С Джейн вървяхме рамо до рамо по тротоара, а под краката ни хрускаха камъчета. Над главите ни по небето имаше перести облаци, които образуваха сребриста ивица.
	— Толкова тихо ли е и сутрин, когато се разхождаш? — попита Джейн.
	Винаги излизам от вкъщи преди шест, много преди тя да е станала.
	— Понякога. Обикновено има няколко човека, които си правят крос. И кучета. Обичат да се промъкват зад гърба ти и изведнъж да залаят.
	— Добре се отразява на сърцето, няма що.
	— Да, действа като допълнително натоварване — съгласих се. — Но ме държи нащрек.
	— Трябва да започна отново да се разхождам. Преди много обичах.
	— Можем да го правим заедно.
	— В пет и половина? Съмнявам се.
	Тонът й беше смесица от закачливост и неверие. Макар преди време съпругата ми да ставаше рано, откакто Лесли се изнесе, вече не го правеше.
	— Идеята беше добра — отбеляза Джейн. — Тази вечер е красиво.
	— Да, така е — погледнах я. Повървяхме мълчаливо известно време, после забелязах как Джейн стрелна поглед към ъгловата къща.
	— Чу ли, че Гленда получила удар?
	Гленда и съпругът й бяха наши съседи и макар да не се движехме в едни и същи кръгове, отношенията ни бяха приятелски. В Ню Бърн май всеки знаеше всичко за останалите.
	— Да, тъжна работа.
	— Не е много по-възрастна от мен.
	— Така е, но чух, че се оправяла — казах.
	Отново помълчахме, докато накрая Джейн най-неочаквано попита:
	— Понякога мислиш ли за майка си?
	Не бях сигурен как да отговоря. Майка ми загина при автомобилна катастрофа през втората година от брака ни. Не бях толкова близък с родителите си, колкото беше Джейн с нейните, но смъртта й беше ужасен шок за мен. И до днес помня как шофирах шест часа, за да бъда с баща си.
	— Понякога.
	— Какво си спомняш?
	— Помниш ли последното ни посещение при тях? — попитах. — Когато влязохме, а мама излезе от кухнята? Беше облечена в блуза с морави цветя и изглеждаше толкова радостна да ни види. Разпери ръце и прегърна и двама ни. Ето така си я спомням винаги. Образът никога не се променя, като снимка е. Тя винаги си изглежда една и съща.
	Джейн кимна.
	— А аз винаги си спомням мама в нейното ателие, с боя по пръстите. Рисува портрет на семейството ни — нещо, което никога не е правила — и адски се вълнува как ще го даде на татко за рождения му ден. — Джейн замълча. — Всъщност не помня как изглеждаше, след като се разболя. Мама винаги е била толкова изразителна. Искам да кажа, все жестикулираше, докато говореше, лицето й винаги беше оживено, докато разказва нещо… само че след като се разболя от Алцхаймер, се промени — погледна ме тя. — Не беше същата.
	— Знам — уверих я.
	— Понякога това ме притеснява — тихо призна Джейн. — Да не се разболея от Алцхаймер.
	Макар че и на мен ми беше минавала тази мисъл, не казах нищо.
	— Допускам какво би било — продължи Джейн. — Представяш ли си да не разпознавам Ана, Джоузеф и Лесли? Да се налага да ги питам как се казват, когато ни идват на гости, както мама питаше мен? Сърцето ми се къса само като си го помисля.
	Наблюдавах я мълчаливо, озарена от осветлението по къщите.
	— Питам се дали мама е знаела колко ще се влоши състоянието й. Твърдеше, че знае, обаче дали е разбирала дълбоко в себе си, че няма да познава децата си? И дори татко?
	— Според мен е знаела — казах. — Затова се преместиха в „Крийксайд“.
	Струва ми се, че забелязах как Джейн затваря очи за миг. Когато заговори отново, звучеше обзета от безсилие:
	— Много ми е неприятно, че татко не пожела да дойде да живее с нас след смъртта на мама. Имаме предостатъчно място.
	Нищо не казах. Бих могъл да обясня по какви причини Ной остана в „Крийксайд“, само че тя не иска да ги чуе. Знаеше ги не по-зле от мен, но за разлика от мен не ги приемаше и бях сигурен, че ако опитам да защитя Ной, ще предизвикам спор.
	— Мразя онзи лебед — добави Джейн.
	С лебеда също е свързана история, но и в този случай не казах нищо.
	Минахме по една улица, после по друга. Някои от съседите ни вече бяха угасили светлините, а двамата с Джейн продължавахме да вървим, без да бързаме, но и без да се влачим. След малко видях къщата ни и понеже знаех, че наближава краят на разходката, спрях и вдигнах очи към звездите.
	— Какво има? — проследи погледа ми Джейн.
	— Щастлива ли си, Джейн?
	Тя ме прикова с поглед.
	— Коя е причината да ме питаш?
	— Просто съм любопитен.
	Докато чаках отговора й, се питах дали се досеща кое е предизвикало въпроса ми. Интересуваше ме не толкова дали е щастлива въобще, а дали е щастлива конкретно с мен.
	Тя се взря в мен продължително, сякаш се опитваше да прочете мислите ми.
	— Ами има едно нещо…
	— Да?
	— Струва ми се важно.
	Чаках, а Джейн си пое дълбоко дъх.
	— Ще бъда истински щастлива, ако осигуриш кетъринг — призна тя.
	Нямаше как да не се засмея.


	Предложих да приготвя кана с безкофеиново кафе, но Джейн поклати глава уморено.
	Двата дълги дни започваха да й се отразяват и след като се прозя за втори път, ми каза, че отива да си легне.
	Можех да я последвам, но не го направих. Вместо това я наблюдавах как се качва по стълбите и изживях повторно вечерта.
	По-късно, когато най-сетне се пъхнах под завивките, се обърнах с лице към съпругата си. Дишаше равномерно и дълбоко и виждах как клепачите й потрепват — явно сънуваше. Не бях сигурен какво, но лицето й имаше спокойно изражение като на дете. Загледах се в нея — едновременно ми се искаше и не ми се искаше да я разбудя — обичах я повече от самия живот. Беше тъмно, но забелязах кичур коса върху бузата й и протегнах пръст към него. Кожата й беше мека като пудра, неподвластна на времето по своята прелест. Пъхнах кичура коса зад ухото й и примигнах, за да удържа сълзите, които кой знае как бликнаха в очите ми.


>	Осма глава

	На следващата вечер Джейн буквално зяпна срещу мен.
	— Успял си?
	— Така изглежда — потвърдих небрежно и се постарах да се държа така, сякаш осигуряването на кетъринг е най-лесната задача на света. По-рано обаче крачех нетърпеливо в очакване на завръщането й.
	— Кого нае?
	— „Челси“ — отговорих.
	Ресторантът се намира в центъра на Ню Бърн срещу моята кантора, в сградата, където някога са се намирали офисите на Кейлъб Брадъм, докато е създавал формулата на напитката, известна сега като пепси-кола. Бяха го превърнали в ресторант преди десетина години и заведението беше едно от любимите места за вечеря на Джейн. Менюто беше богато, а специалитет на готвача бяха екзотичните оригинални сосове и марината, които съпътстваха типично южняшките ястия. В петък и в събота вечер беше направо невъзможно да седнеш без резервация, а гостите бяха превърнали в своеобразна игра опитите си да разгадаят съставките на отличителните аромати.
	„Челси“ беше известен и с развлеченията, които предлагаше. В ъгъла имаше роял, а Джон Питърсън — който години наред даваше уроци на Ана — понякога свиреше и пееше за постоянните клиенти. С ухо за съвременните мелодии и с глас, напомнящ този на Нат Кинг Коул, Питърсън можеше да изпее всяка песен, за която го помолиш. Беше достатъчно добър изпълнител, за да го канят в ресторанти в Атланта, Шарлът и Вашингтон. Джейн можеше да го слуша часове наред и аз знаех, че Питърсън е трогнат от майчинската й гордост с него. В крайна сметка тя първа се бе престрашила да го наеме за учител.
	Джейн беше твърде слисана, за да отговори. В тишината чувах тиктакането на стенния часовник, докато тя се питаше дали ме е разбрала правилно. Примигна.
	— Но… как така?
	— Разговарях с Хенри, обясних му какво е положението и той обеща да се погрижи.
	— Не разбирам. Как така Хенри ще се заеме с нещо такова в последната минута? Не е ли зает с друго?
	— Нямам представа.
	— Значи просто вдигна телефона и му се обади, така ли?
	— Е, не беше чак толкова лесно, обаче той в крайна сметка се съгласи.
	— А менюто? Не попита ли колко човека ще присъстват?
	— Казах му общо стотина, така прецених. Иначе обсъдихме менюто и той каза, че ще направи нещо специално. Допускам, че може да му звънна и да помоля за нещо конкретно.
	— Не, не — възрази тя, бързо възвърнала равновесието си. — Всичко е наред. Знаеш, че харесвам всичко, което готвят. Просто не мога да повярвам. — Взря се удивена в мен. — Ти успя.
	— Да — кимнах.
	На лицето й грейна усмивка, а после изведнъж отмести поглед от мен към телефона.
	— Трябва да звънна на Ана. Тя направо няма да повярва.


	Собственикът на ресторанта, Хенри Макдоналд, ми е стар приятел. Ню Бърн е място, в което уединението изглежда почти невъзможно, но все пак този факт си има своите предимства. Тъй като човек редовно се среща с едни и същи хора — докато пазарува, шофира, ходи на църква или на партита — в градчето се е наложила една повсеместна вежливост и тук нерядко е възможно да направиш неща, които са невъзможни другаде. Хората си правят услуги, понеже не знаят кога на тях може да им се потрябва услуга. Това е една от причините Ню Бърн да се различава много от други градове.
	Което не означава, че не бях доволен от постигнатото. На път към кухнята чух гласа на Джейн, която говореше по телефона:
	— Баща ти е успял! — възкликна тя. — Нямам представа как, но е успял!
	Сърцето ми се преизпълни с гордост от думите й.
	Заех се да подреждам върху кухненската маса пощата, която бях занесъл там по-рано. Сметки, каталози, списание „Тайм“. Тъй като Джейн разговаряше с Ана, посегнах към списанието. Допусках, че ще говори известно време, но тя ме изненада, като затвори още преди да съм започнал първата статия.
	— Чакай — каза тя, — преди да се зачетеш, искам да ми разкажеш всичко. — Приближи се към мен. — И така, разбрах, че Хенри ще бъде там и ще приготви храна за всички. Ще доведе и хора, които да му помагат, нали?
	— Не се съмнявам. Не може сам да поднесе всичко.
	— Какво друго? Бюфет ли ще бъде?
	— Реших, че така ще е най-добре предвид размерите на кухнята на Ной.
	— И аз така смятам — съгласи се тя. — Ами покривки и маси? Той ли ще донесе всичко?
	— Допускам. Честно казано, май не го попитах, но според мен не е голям проблем, дори да не го направи. Сигурно ще можем да наемем каквото ни е нужно.
	Тя бързо кимна. Чертаеше планове, актуализираше списъка си.
	— Добре — поде отново, но преди да продължи, вдигнах ръце.
	— Не се тревожи, мога да му звънна утре сутринта и да се уверим, че всичко ще бъде, както трябва. — После намигнах и добавих: — Имай ми доверие.
	Тя позна думите ми от предния ден в къщата на Ной и ми се усмихна почти свенливо. Допусках, че мигът бързо ще премине, но не стана така. Вместо това се взирахме един в друг, докато тя — почти колебливо — не се приведе към мен и не ме целуна по бузата.
	— Благодаря ти, че осигури кетъринг — каза.
	Преглътнах мъчително.
	— Няма защо.

	* * *

	Четири седмици след като предложих на Джейн, вече бяхме женени. Пет дни след като се оженихме, се прибрах от работа, а тя ме чакаше в дневната на малкия апартамент, в който живеехме под наем.
	— Трябва да поговорим — потупа дивана.
	Оставих куфарчето си и седнах до нея. Тя се пресегна и ме хвана за ръката.
	— Всичко наред ли е? — попитах.
	— Всичко е наред — отговори.
	— Тогава какво има?
	— Обичаш ли ме?
	— Да. Разбира се, че те обичам.
	— В такъв случай ще направиш ли нещо за мен?
	— Стига да е по силите ми. Знаеш, че съм готов на всичко за теб.
	— Дори да е трудно? Дори да не го искаш?
	— Разбира се — повторих и замълчах. — Джейн, какво става?
	Тя си пое дълбоко въздух, преди да отговори:
	— Искам да дойдеш с мен в църквата тази неделя.
	Думите й ме свариха неподготвен и преди да успея да отговоря, тя продължи:
	— Знам, ти ми каза, че не искаш да ходиш и че си възпитан като атеист, но искам да го направиш заради мен. Много ми е важно, дори да усещаш, че мястото ти не е там.
	— Джейн… аз…
	— Нуждая се от присъствието ти там.
	— Вече сме говорили за това — възпротивих се аз, обаче тя отново ме прекъсна, този път като поклати глава:
	— Знам, че говорихме. И разбирам, че си възпитан другояче, но няма нищо по-важно за мен от това простичко нещо.
	— Макар да не съм вярващ?
	— Макар да не си.
	— Но…
	— Никакво „но“. Не и за това. Не и пред мен. Обичам те, Уилсън, знам, че и ти ме обичаш. Ако искаме да се получи помежду ни, и двамата трябва да се постараем малко. Не те моля да вярваш, просто те моля да дойдеш с мен в църквата. В брака трябва да се правят компромиси, трябва да направиш нещо за другия човек, дори да не ти се иска. Както аз постъпих по отношение на сватбата.
	Стиснах устни, понеже вече знаех как се чувства заради сватбата ни в съда.
	— Добре, ще дойда — обещах. Тя посрещна думите ми с целувка — ефирна като самото небе.


	Когато Джейн ме целуна в кухнята, възкреси спомена за онази отдавнашна целувка. Вероятно защото ми напомни за нежното помиряване, което така добре ни помагаше да изглаждаме различията си в миналото — ако не гореща страст, то поне примирие с обещание да се постараем да оправим нещата.
	Според мен тази взаимна всеотдайност е причината да сме женени вече толкова време. Внезапно осъзнах, че тъкмо тази особеност от брака ни ме е притеснявала през последната година. Не само бях започнал да се питам дали Джейн все още ме обича, но се чудех и дали иска да ме обича.
	В крайна сметка, сигурно е имало много разочарования — години, когато се прибирах у дома, след като децата си бяха легнали, вечери, когато не можех да говоря за друго, освен за работа, пропуснати игри, тържества, семейни ваканции, уикенди, прекарани с партньори и с клиенти на игрището за голф. Като се замисля, май съм бил вечно отсъстващ съпруг, бледо подобие на сериозния млад мъж, за когото тя се бе омъжила. С тази целувка обаче Джейн сякаш ми казваше нещо — все още съм склонна да опитам, ако и ти го искаш.
	— Уилсън? Добре ли си?
	Насилих се да се усмихна.
	— Добре съм. — Вдишах дълбоко, обзет от нетърпение да сменя темата. — Как мина денят ти? Намерихте ли рокля за Ана?
	— Не. Ходихме в няколко магазина, но не открихме нищо с нейния размер, което да й хареса. Нямах представа, че отнема толкова време — искам да кажа, Ана е толкова слаба, трябва да стесняват с карфици роклята, за да добием представа как й стои. Утре ще отидем в други магазини и ще видим дали ще ни потръгне. Хубавото е, че Кийт щял да поеме всичко, свързано с неговите близки, така че не се налага ние да се нагърбваме. Което ми напомни… сети ли се да резервираш полет за Джоузеф?
	— Да, ще пристигне в петък вечерта.
	— В Ню Бърн или в Роли?
	— В Ню Бърн. Трябва да пристигне в осем и половина. Лесли дойде ли с вас днес?
	— Не, днес не. Обади се, докато бяхме в колата. Трябвало да направи допълнителни проучвания за лабораторния си проект, но утре ще успее. Каза, че имало магазини и в Грийнсбъро, ако сме искали да отидем.
	— Ще отидете ли?
	— На три и половина часа път е — изстена Джейн. — Наистина не искам да прекарам седем часа в колата.
	— А защо не останете да преспите? — предложих. — Така ще отидете и на двете места.
	Тя въздъхна.
	— И Ана предложи същото. Каза, че трябвало отново да отидем в Роли, а после в сряда и в Грийнсбъро. Само че не искам да те оставям тук да се мъчиш. Има да се свършат още толкова много неща.
	— Вървете — насърчих я. — Вече имаме кетъринг, така че всичко се подрежда. Мога да се справя с всичко в тази връзка. Няма обаче да има сватба, ако липсва булчинска рокля.
	Джейн ме изгледа скептично.
	— Сигурен ли си?
	— Напълно. Всъщност дори се надявах да ми остане малко време за голф.
	— Мечтай си — изсумтя тя.
	— Ами хандикапът ми?
	— Инстинктът ми подсказва, че ако не си го усъвършенствал след трийсет години, вероятно просто не ти е писано.
	— Това обида ли е?
	— Не, просто факт. Виждала съм те как играеш, забрави ли?
	Кимнах, признавайки, че Джейн има право. Колкото и години да работя над замаха си, истината е, че далеч не съм съвършен играч. Погледнах към часовника.
	— Искаш ли да излезем да вечеряме?
	— Моля? Тази вечер няма готвене, така ли?
	— Не и ако не искаш да се задоволиш с остатъци. Не ми остана време да изтичам до магазина.
	— Шегувах се — махна с ръка тя. — Не очаквам да се нагърбиш изцяло с готвенето, макар че признавам, беше ми приятно. — Усмихна се. — Да, с удоволствие бих вечеряла навън. Започвам да огладнявам. Само ми дай минутка да се приготвя.
	— Изглеждаш прекрасно — възпротивих се.
	— Само минутка — провикна се тя вече на път към стълбите.
	Знаех си, че няма да отнеме минутка. Познавах Джейн и с годините бях установил, че така наречената минутка по-скоро клони към двайсетина минути. Научил се бях да запълвам времето, докато я чакам, с дейности, които ми допадат, но не изискват мислене. Например отивах в кабинета си и си подреждах нещата или пък настройвах усилвателя на уредбата, след като децата я бяха използвали.
	Бях открил, че тези безвредни дейности карат времето да отминава незабелязано. Често приключвах заниманието си и установявах, че жена ми вече стои зад гърба ми с ръце на кръста.
	— Готова ли си? — питах.
	— Отдавна — изсумтяваше тя. — От десет минути те чакам да приключиш каквото правиш.
	— О, извинявай — отговарях. — Само да си намеря ключовете и тръгваме.
	— Не ми казвай, че си ги изгубил.
	— Не, разбира се — потупвах джобовете си аз, учуден, че не ги намирам. После се оглеждах и бързах да добавя: — Сигурен съм, че са тук някъде. Видях ги само преди минутка.
	В този момент жена ми отчаяно завърташе очи.
	Тази вечер грабнах списание „Таймс“ и се запътих към канапето. Прочетох няколко статии и когато я чух да слиза по стълбите, оставих списанието. Чудех се какво ли й се хапва, когато звънна телефонът.
	Докато слушах разтреперания глас отсреща, приятните ми очаквания се изпариха и ме обзе ужас. Джейн слезе долу тъкмо когато затворих.
	Видя изражението ми и застина.
	— Какво се е случило? С кого? — попита тя.
	— Беше Кейт — казах. — В момента отива в болницата.
	Ръката на Джейн се стрелна към устата.
	— Ной — казах.


>	Девета глава

	Сълзи напираха в очите на Джейн на път за болницата. Обикновено съм предпазлив шофьор, но сега бързо се престроявах и натисках педала още на жълто, понеже всяка минута беше важна.
	Когато пристигнахме, обстановката в спешното ни напомни за пролетта, когато Ной беше получил удар — сякаш нищо не се бе променило през предишните четири месеца. Във въздуха миришеше на амоняк и на антисептици, флуоресцентните лампи правеха плоски лицата на хората в чакалнята.
	Покрай стените и в редици по средата на помещението бяха наредени столове от метал и изкуствена кожа. Повечето места бяха заети от групи от по двама-трима човека, които си говореха приглушено, а покрай рецепцията се виеше опашка от хора, които чакаха да попълнят формулярите.
	Близките на Джейн се бяха скупчили до вратата. Кейт се изправи пребледняла и разтревожена до съпруга си Грейсън, който изглеждаше точно като производител на памук, какъвто си беше, облечен с гащеризона и прашните си ботуши. Ъгловатото му лице беше нашарено с бръчки. Дейвид, по-малкият брат на Джейн, стоеше до тях, прегърнал съпругата си Лин.
	Когато ни видя, Кейт притича към нас, а от очите й се стичаха сълзи. Двете с Джейн мигом се прегърнаха.
	— Какво се е случило? — попита Джейн с изопнато от страх лице. — Как е той?
	Кейт обясни на пресекулки:
	— Паднал близо до езерото. Никой не видял какво се е случило, но бил почти в безсъзнание, когато го открила медицинската сестра. Според нея си е ударил главата. Линейката го докара преди двайсет минути, а в момента д-р Барнуел го преглежда. Толкова знаем.
	Джейн сякаш увисна на ръката на сестра си. Нито Грейсън, нито Дейвид се осмеляваха да погледнат към тях. И двамата здраво стискаха устни. Лин стоеше със скръстени ръце и се полюшваше напред-назад на пети.
	— Кога можем да го видим?
	Кейт поклати глава:
	— Не знам. Сестрите ни повтарят да изчакаме д-р Барнуел или някоя от другите сестри. Сигурно те ще ни осведомят.
	— Но той ще се оправи, нали?
	Кейт не отговори веднага и Джейн рязко си пое дъх.
	— Ще се оправи — заяви тя.
	— О, Джейн… — стисна очи Кейт. — Не знам. Никой нищо не знае.
	За миг двете просто се притиснаха една към друга.
	— Къде е Джеф? — попита Джейн за брат им, който го нямаше. — Ще дойде, нали?
	— Най-накрая успях да се свържа с него — осведоми я Дейвид. — Ще мине през вкъщи да вземе Деби, после идва право тук.
	Дейвид се приближи към сестрите си и тримата се прегърнаха, сякаш се опитваха да почерпят нужната им сила един от друг.
	След малко пристигнаха Джеф и Деби. Джеф отиде при сестрите и брат си, бързо го запознаха с положението и по изопнатото му лице се изписа същият ужас като по техните.
	Минутите се точеха мъчително, а ние се разделихме на две групи: потомците на Ели и на Ной и техните съпрузи. Макар че обичах Ной и тя да ми е съпруга, постепенно научих, че в някои мигове Джейн се нуждае от братята и сестра си повече, отколкото от мен. От мен щеше да има нужда по-късно, но сега не беше моментът.
	Лин, Грейсън, Деби и аз и преди бяхме преживявали това — през пролетта, когато Ной получи удар, когато Ели умря и когато Ной получи инфаркт преди шест години. Тяхната група си има ритуали, включително прегръдки и молитвени кръгове, и тревожни въпроси, повтаряни отново и отново, а нашата групичка е по-стоическа. Грейсън е мълчалив като мен. Когато е неспокоен, пъха ръце в джобовете си и подрънква с ключовете си. Лин и Деби — макар да приемат, че Дейвид и Джеф се нуждаят от сестрите си в такива мигове — изглеждат безпомощни в критични моменти, не знаят какво да правят, освен да се стремят да не се пречкат и да говорят тихо. Аз, от друга страна, винаги се опитвам да помогна практически — ефективно средство да владея емоциите си.
	Забелязах, че опашката пред рецепцията се е разотишла, и се запътих натам. След миг сестрата вдигна поглед от купчината формуляри. Лицето й беше изтощено.
	— С какво да ви помогна?
	— Извинете, дали имате сведения за Ной Калхун? Докарали са го преди около час и половина.
	— Лекарят дойде ли да говори с вас?
	— Не, но цялото семейство е тук и всички са много разстроени.
	Кимнах към тях и сестрата проследи погледа ми.
	— Сигурна съм, че лекарят или някоя от сестрите ще дойде при вас след минутка.
	— Разбирам, но има ли начин да разберем дали може да видим баща си? Или дали той ще се оправи?
	За миг не бях сигурен дали тя ще ми помогне, но когато погледът й отново се насочи към семейството, я чух да въздъхва.
	— Дайте ми само няколко минути да обработя тези формуляри и после ще се опитам да разбера нещо, става ли?
	Грейсън застана до мен на рецепцията, пъхнал ръце в джобовете си.
	— Държиш ли се?
	— Старая се — отвърнах.
	Отново кимна и подрънка с ключовете.
	— Ще отида да седна — каза след няколко секунди. — Кой знае още колко време ще стоим тук.
	И двамата седнахме на столовете зад братята и сестрите. Няколко минути по-късно пристигнаха Ана и Кийт. Ана се присъедини към сгушената групичка, а Кийт седна до мен. Облечена в черно, дъщеря ми вече изглеждаше като човек, който идва от погребение.
	Чакането е най-неприятната част в подобни кризи и точно поради тази причина ненавиждам болниците. Нищо не се случва, обаче в съзнанието ти се тълпят безредно все по-мрачни картини, които подсъзнателно те подготвят за най-лошото. В напрегнатото мълчание чувах туптенето на собственото си сърце и изведнъж усетих странна сухота в гърлото си.
	Забелязах, че сестрата вече не е на мястото си на рецепцията, и се надявах да е отишла да провери какво е състоянието на Ной. С ъгълчето на окото си видях Джейн да приближава. Изправих се и й подадох ръка, за да се облегне на нея.
	— Мразя това.
	— Знам, и аз го мразя — отвърнах.
	Зад нас в чакалнята на спешното влезе млада двойка с три плачещи деца. Дръпнахме се, за да им направим място да минат, а когато стигнаха до рецепцията, видях сестрата да се подава отзад. Вдигна пръст, за да даде знак на двойката да почака, и се запъти към нас.
	— Вече е в съзнание — оповести тя, — но още е малко замаян. — Жизнените му показатели са добри. Сигурно ще го преместим в стая след около един час.
	— Значи ще се оправи?
	— Не смятат да го местят в интензивното, ако това питате — предпазливо отговори тя. — Вероятно ще остане в болницата няколко дни за наблюдение.
	Думите й бяха посрещнати с колективно облекчено мърморене.
	— Може ли да го видим сега? — настоя Джейн.
	— Не можем да пуснем всички наведнъж. Няма достатъчно място, а и лекарят смята, че е по-добре засега да го оставите да си почива. Един от вас може да влезе сега, стига да не се застоява дълго.
	Изглеждаше очевидно, че трябва да влезе или Кейт, или Джейн, но преди някой да успее да каже нещо, сестрата продължи:
	— Кой е Уилсън Луис? — попита тя.
	— Аз.
	— Елате с мен. Готвят се да му включат система и сигурно ще можете да го видите, преди да му се доспи.
	Усетих как всички от семейството впериха поглед в мен. Мислех, че знам защо иска да ме види Ной, но вдигнах ръка, за да предотвратя това да се случи:
	— Знам, че аз разговарях с вас, но според мен трябва да влезе Джейн или Кейт — възпротивих се аз. — Те са негови дъщери. Или пък Джеф или Дейвид.
	Сестрата поклати глава.
	— Той помоли да види вас. Съвсем ясно каза, че иска вие да отидете пръв.
	Джейн се усмихна за миг, но в усмивката й долових онова, което усещах и у другите. Любопитство, разбира се. И изненада. Само че от страна на Джейн усетих и фина убеденост в предателство, сякаш тя знаеше точно защо той е избрал мен.


	Ной лежеше в леглото с тръбички в ръцете си и беше включен към апарат, който отмерваше стабилния ритъм на сърцето му. Очите му бяха притворени, но той завъртя главата си на възглавницата, когато чу сестрата да дърпа завесата и да ни огражда с нея. Чух стъпките й да се отдалечават, останахме сами.
	Изглеждаше много мъничък в леглото, а лицето му беше бяло като лист хартия. Седнах на стола до него.
	— Здравей, Ной.
	— Здравей, Уилсън — отговори той с треперлив глас. — Благодаря, че се отби.
	— Добре ли си?
	— Бил съм и по-добре, обаче можеше и да е по-зле. — По лицето му пробяга бледа сянка от усмивка.
	Протегнах се и хванах ръката му.
	— Какво се случи?
	— Някакъв корен — отвърна той. — Бил съм там хиляди пъти, но този път коренът изскочи и ми сграбчи крака.
	— И си удари главата?
	— Главата, тялото. Всичко. Строполих се като чувал с картофи, но слава богу, нямам нищо счупено. Още съм малко замаян. Лекарят каза, че ще съм на крак до няколко дни. Добре, викам му, понеже в края на седмицата ще ходя на сватба.
	— Не се тревожи за това. Гледай само да оздравееш.
	— Ще се оправя. Има още живот в мен.
	— Разбира се.
	— Как са Джейн и Кейт? Сигурно са се поболели от притеснение.
	— Всички сме притеснени. Аз също.
	— Да, обаче ти не ме гледаш с печални очи и не ревеш всеки път, когато продумам.
	— Правя го, когато не гледаш.
	Той се усмихна.
	— Не като тях. Най-вероятно някоя от тях ще седи до леглото ми денонощно през следващите няколко дни, да ме завива, да ми оправя леглото и да ми набухва възглавниците. Като квачки са. Знам, че го правят за добро, но това суетене ме подлудява. Последния път, когато бях в болницата, не останах сам за повече от минута. Дори до тоалетната не можех да отида, без някоя от тях да ме заведе, а после ме чакаха пред вратата да приключа.
	— Нуждаеше се от помощ. Тогава не можеше да ходиш, забрави ли?
	— Все пак мъжът има нужда от достойнство.
	Стиснах ръката му.
	— Ти винаги ще си останеш най-достойният мъж, когото съм познавал.
	Ной ме погледна в очите и изражението му се разнежи.
	— В мига, в който ме видят, ще ме наобиколят, нали ги знаеш. Ще се суетят и ще се щурат, както винаги. — Усмихна се закачливо. — Може да се позабавлявам с тях.
	— Не се увличай, Ной. Правят го, понеже те обичат.
	— Знам. Но не е нужно да се отнасят с мен като с дете.
	— Няма.
	— Ще го направят. Така че когато настъпи този момент, защо не им кажеш, че трябва да си почина малко, става ли? Ако кажа, че съм изморен, пак ще се притеснят.
	— Добре — усмихнах се.
	За миг се смълчахме. Апаратът отмерваше постоянен сърдечен ритъм и монотонното му пиукане действаше успокоително.
	— Знаеш ли защо повиках теб вместо някое от децата си? — попита Ной.
	Кимнах пряко волята си.
	— Искаш да отида в „Крийксайд“, нали? Да нахраня лебеда като миналата пролет.
	— Имаш ли нещо против?
	— Ни най-малко. С радост ще помогна.
	Той замълча и измореното му лице се вгледа в моето.
	— Знаеш, че не мога да те помоля в присъствието на останалите. Те се разстройват дори само да го спомена. Мислят, че полудявам.
	— Знам.
	— Ти обаче не мислиш така, нали, Уилсън?
	— Не.
	— Понеже и ти вярваш в това, нали? Тя беше там, когато се събудих, знаеш. Беше се надвесила над мен, проверяваше дали всичко е наред и се наложи сестрата да я изпъди. Беше при мен през цялото време.
	Знаех какво иска да чуе от мен, но явно просто не намирах думите. Вместо това се усмихнах.
	— „Уандър Бред“ — казах. — Четири парчета сутрин и три парчета следобед, нали така?
	Ной стисна ръката ми и ме принуди отново да го погледна.
	— Вярваш ми, нали, Уилсън?
	Мълчах. Тъй като Ной ме разбираше по-добре от всеки друг, не можех да скрия истината.
	— Не знам — отвърнах накрая.
	В очите му прочетох разочарование от отговора ми.


	Един час по-късно преместиха Ной в стая на втория етаж и семейството най-сетне отиде при него.
	Джейн и Кейт влязоха в стаята, нареждайки в хор: „О, татко!“. След тях влязоха Лин и Деби, а Дейвид и Джеф застанаха недалеч. Грейсън остана в долната част на леглото, а аз се отдръпнах отзад.
	Както предрече Ной, скупчиха се над него. Държаха го за ръката, оправяха завивките му, повдигнаха му малко възглавниците. Оглеждаха го внимателно, докосваха го, суетяха се край него, прегръщаха го и го целуваха. Всички го обсипваха с въпроси.
	Джеф се обади пръв:
	— Сигурен ли си, че си добре? Лекарят каза, че си паднал лошо.
	— Добре съм. Имам цицина, но нищо повече, просто съм малко изморен.
	— Уплаших се до смърт — заяви Джейн. — Но много се радвам, че си добре.
	— И аз — присъедини се към нея Дейвид.
	— Не трябва да излизаш сам, когато ти се вие свят — укори го Кейт. — Следващия път просто изчакай някой да те изведе. Ще дойдат и ще те намерят.
	— И сега ме намериха — възрази Ной.
	Джейн се пресегна зад главата и набухна възглавниците му.
	— Нали не си стоял там дълго? Не мога да понеса мисълта, че не са те намерили веднага.
	— Не повече от няколко часа — поклати глава Ной.
	— Няколко часа! — възкликнаха Кейт и Джейн и застинаха с ужасено изражение.
	— Може би малко повече. Трудно ми е да преценя, понеже облаците скриваха слънцето.
	— По-дълго ли? — попита Джейн. Ръцете й бяха стиснати в юмруци.
	— Освен това бях мокър. Сигурно ме е навалял дъжд. Или пък са пуснали пръскачките.
	— Можело е да умреш! — провикна се Кейт.
	— Е, не беше толкова зле. Малко вода не е навредила на никого. Най-лошото беше, когато дойде една миеща мечка. Гледаше ме, все едно имаше бяс. И после ме нападна.
	— Нападнала те е миеща мечка? — Джейн изглеждаше така, сякаш всеки момент щеше да припадне.
	— Не беше точно нападение. Отблъснах животното, преди да успее да ме ухапе.
	— Опитала се е да те ухапе! — провикна се Кейт.
	— Е, нищо особено! И преди съм гонил миещи мечки.
	Кейт и Джейн се спогледаха ужасени, после се обърнаха към братята си. Възцари се уплашено мълчание, преди Ной най-накрая да се усмихне. Посочи ги с пръст и възкликна:
	— Хванахте се.
	Закрих устата си с ръка, опитвайки се да заглуша смеха си. Видях, че встрани от мен Ана също прави всичко по силите си да остане сериозна.
	— Недей да ни дразниш така! — сряза баща си Кейт и тупна отстрани по леглото.
	— Да, татко, не е хубаво — додаде Джейн.
	Ной присви развеселено очи.
	— Нямаше как, сами си го изпросихте. Но за ваше сведение, намериха ме след броени минути. Добре съм. Предложих да карам до болницата, но ме накараха да се кача в линейката.
	— Не можеш да караш. Дори вече нямаш книжка.
	— Което не означава, че съм забравил да шофирам. Пък и колата още си е на паркинга.
	Макар да не казаха нищо, усетих как Кейт и Джейн мислено кроят да му вземат ключовете.
	Джеф се прокашля:
	— Мислех си, че можем да ти вземем една от онези аларми, които се носят на китката. Така че ако се случи отново, веднага да получиш помощ.
	— Не ми трябва. Просто се спънах в един корен. Едва ли щях да имам време да натисна копчето, докато падам. А когато се свестих, медицинската сестра вече беше дошла.
	— Ще поговоря с директора — обади се Дейвид. — И ако той не вземе мерки за корена, аз ще го направя. Лично ще го отсека.
	— Ще ти помогна — обади се Грейсън.
	— Той не е виновен, че съм станал кьопав на старини. Ще се оправя след ден-два и ще бъда във форма за уикенда.
	— Не се тревожи за това — каза Ана, — просто оздравявай.
	— И давай по-кротко — настоя Кейт. — Притесняваме се за теб.
	— Уплашихме се до смърт — увери го Джейн.
	Да, Ной имаше право, наистина кудкудякаха като квачки.
	— Ще се оправя — заяви той. — Да не сте посмели да отменяте сватбата заради мен. Очаквам я с нетърпение и не си мислете, че една цицина ще ме спре да дойда.
	— В момента това не е важно — каза Джеф.
	— Така е, дядо — съгласи се Ана.
	— И да не отлагате — настоя Ной.
	— Не говори така, татко — намеси се Кейт. — Ще останеш тук колкото е нужно, за да се оправиш.
	— Ще се оправя. Искам само да ми обещаете, че няма да отменяте сватбата. Очаквам я с нетърпение.
	— Не упорствай — помоли го Джейн.
	— Колко пъти да ви повтарям? Това е важно за мен. Не всеки ден има сватби. — Даде си сметка, че няма да постигне нищо с дъщерите си, и потърси с поглед Ана. — Разбираш какво имам предвид, нали, Ана?
	Тя се поколеба. Насред възцарилото се мълчание погледът й се стрелна към мен, после отново към Ной.
	— Разбира се, дядо.
	— Значи няма да отложиш сватбата, нали?
	Тя инстинктивно посегна към ръката на Кейт.
	— Щом така искаш.
	Ной се усмихна с видимо облекчение.
	— Благодаря ти — прошепна.
	Джейн нагласи одеялото му.
	— Добре, значи ще се погрижиш за себе си през седмицата, а в бъдеще ще внимаваш повече, нали?
	— Не се притеснявай, татко — увери го Дейвид, — ще изтръгна този корен, преди да се върнеш в дома.
	Разговорът отново се насочи към това как е паднал Ной и внезапно си дадох сметка какво пропускат всички. Очевидно никой не искаше да споменава причината Ной да е бил на езерото.
	Но пък и никой от тях никога не е бил склонен да говори за лебеда.


	Ной ми разказа за лебеда преди малко по-малко от пет години. Ели си беше отишла преди месец и той се състаряваше главоломно. Рядко излизаше от стаята си, дори и за да чете стихове на другите. Вместо това седеше на бюрото си и препрочиташе писмата, които двамата с Ели си бяха писали през годините, или пък разлистваше любимата си книга „Стръкчета трева“.
	Помъчихме се да го изкараме от стаята, разбира се, и може би е ирония на съдбата, че аз го заведох на пейката край езерото. Онази сутрин той за пръв път видя лебеда.
	Не мога да кажа, че знаех за какво си мисли, а и тогава той изобщо не показа, че съзира нещо съществено в случващото се. Помня, че лебедът се понесе към нас, сякаш търсеше нещо за хапване.
	— Трябваше да донесем малко хляб — отбеляза Ной.
	— Следващият път — отговорих механично.
	Обаче, когато отидох да го видя два дни по-късно, с учудване установих, че той не е в стаята си. Сестрата ми каза къде е. Открих го на брега на езерото, на пейката. До него имаше едно-едничко парче „Уандър Бред“. Лебедът сякаш ме наблюдаваше, докато се приближавах, но и тогава не прояви страх.
	— Явно си си намерил приятел — казах.
	— Май да.
	— „Уандър Бред“? — попитах.
	— Тя го обича най-много.
	— Как разбра, че е женска?
	— Просто знам — усмихна се Ной. Така започна всичко.
	Оттогава той редовно хранеше лебеда и ходеше на езерото, независимо какво е времето. Седеше под дъжда или в непоносимата жега и с течение на годините започна да прекарва все повече време на пейката — наблюдаваше лебеда и му шепнеше. Вече по цели дни не ставаше от мястото си.
	Няколко месеца след първата си среща с лебеда го попитах защо прекарва толкова много време на езерото. Допусках, че там му е спокойно или че му е приятно да говори на някого — или на нещо — без да очаква отговор.
	— Идвам, защото тя иска.
	— Лебедът ли? — попитах.
	— Не, Ели.
	Коремът ми се стегна, когато чух името й, но не разбирах какво казва Ной.
	— Ели иска да храниш лебеда ли?
	— Да.
	— Как разбра?
	Той въздъхна и ме погледна.
	— Това е тя.
	— Кой?
	— Лебедът.
	Поклатих глава неуверено.
	— Не съм сигурен какво точно се опитваш да ми кажеш.
	— Ели — повтори Ной. — Намерила е начин да се върне при мен точно както ми обеща. Трябваше само да я открия.
	Това имаха предвид лекарите, когато твърдяха, че Ной има халюцинации.


	Останахме в болницата още трийсетина минути. Д-р Барнуел обеща да ни се обади с последните новини след сутрешната визитация. Беше близък на семейството и щеше да се грижи за Ной като за собствения си баща. Имахме му пълно доверие. Както обещах, намекнах на останалите, че Ной ми се струва изморен и че може би е най-добре да го оставим да си почива. На тръгване се уговорихме да го посещаваме на смени, после се сбогувахме с прегръдки и целувки на паркинга. След миг двамата с Джейн останахме сами и наблюдавахме как другите си тръгват.
	Усещах изтощението в блуждаещия й поглед и в отпуснатата й поза, аз също бях изтощен.
	— Добре ли си? — попитах.
	— Да, струва ми се — въздъхна тя. — Знам, че изглежда добре, но явно не проумява, че е на почти деветдесет години. Няма да се оправи толкова бързо, колкото си мисли. — Затвори очи за миг и аз се досетих, че се притеснява и за сватбата.
	— Нали няма да помолиш Ана да отложи сватбата? След всичко, което каза Ной?
	Джейн поклати глава.
	— Щях да опитам, но той толкова настоя. Надявам се само да не настоява, понеже усеща, че…
	Не довърши изречението, но знаех точно какво има предвид.
	— Защото усеща, че не му остава още много — продължи тя. — И че това ще е последното голямо събитие за него…
	— Не смята така. Чакат го още години живот.
	— Звучиш сигурен.
	— Сигурен съм. Всъщност той е доста добре за човек на неговата възраст. Особено в сравнение с връстниците му в „Крийксайд“. Те почти не излизат от стаите си и по цял ден гледат телевизия.
	— Да, а той пък само стои на езерото и гледа този глупав лебед. Да не е по-хубаво!
	— Това го прави щастлив — изтъкнах.
	— Но не е редно — разпалено отговори тя. — Не разбираш ли? Мама я няма. Този лебед няма нищо общо с нея.
	Не знаех как да отговоря, затова си замълчах.
	— Това е лудост — продължи тя. — Да го храни е едно, обаче да си въобразява, че душата на мама по някакъв начин се е върнала, е чиста лудост. — Скръсти ръце. — Чувала съм го да му говори, когато ходя да го виждам. Най-редовно си бъбри с лебеда, явно наистина вярва, че той го разбира. Кейт и Дейвид също са го чували. Знам, че и ти си го чувал — изгледа ме тя обвинително.
	— Да, и аз съм го чувал — признах.
	— И това не те тревожи?
	Пристъпих от крак на крак.
	— Мисля — подех предпазливо, — че в момента Ной има нужда да вярва, че това е възможно.
	— Но защо?
	— Защото я обича. Тя му липсва.
	При тези ми думи брадичката й затрепери.
	— И на мен ми липсва.
	Но макар да го изрече, и двамата знаехме, че не е същото.


	Въпреки тревогата и на двамата не ни се прибираше у дома след преживяното в болницата. Джейн внезапно обяви, че „умира от глад“, затова решихме да се отбием в „Челси“ за късна вечеря.
	Още преди да влезем, чух Джон Питърсън на пианото. Когато се връщаше в града за по няколко седмици, свиреше всеки уикенд, понякога неочаквано се появяваше и през делничните дни. Днес беше такава вечер, затова масите покрай пианото бяха пълни, а барът беше претъпкан с хора.
	Настаниха ни горе, далеч от музиката и от хората, а край нас имаше само няколко заети маси. Джейн ме изненада, като си поръча втора чаша вино с предястието си и явно така успя да преодолее малко натрупалото се през последните няколко часа напрежение.
	— Какво ти каза татко, докато бяхте сами? — попита Джейн и внимателно извади една костица от рибата си.
	— Не много. Попитах го как е, как се е случило. Повечето неща бяха същите като онова, което каза пред вас.
	Тя изви вежди.
	— Повечето неща? А какво още ти каза?
	— Наистина ли искаш да узнаеш?
	Тя остави приборите си.
	— Помолил те е да храниш лебеда, нали?
	— Да.
	— Ще го направиш ли?
	— Да — отговорих, но когато видях изражението й, побързах да добавя, — но преди да се разстроиш, искам да разбереш, че го правя не защото го мисля за Ели. Правя го, защото Ной ме помоли и защото не искам лебедът да умре от глад. Сигурно вече е отвикнал сам да си набавя храна.
	Тя ме изгледа скептично.
	— Мама мразеше „Уандър Бред“, да знаеш. Не искаше да го яде. Правеше домашен хляб.
	За щастие келнерът дойде и ме спаси от по-нататъшно задълбаване в темата. Когато попита дали ни харесват предястията, Джейн неочаквано се поинтересува дали те са включени в менюто за сватбата.
	Въпросът й му подсказа кои сме.
	— А, вие ли вдигате сватба? — попита той. — В къщата на стария Калхун този уикенд?
	— Да, ние — отговори Джейн с грейнало лице.
	— Така си и помислих. Струва ми се, че половината екип е зает с това. — Келнерът се ухили широко. — Много се радвам да се запознаем. Нека да ви долея и ще ви донеса пълното меню за кетъринга.
	Щом той се отдалечи, Джейн се приведе над масата.
	— Май получих отговор на един от въпросите си. За обслужването.
	— Казах ти да не се притесняваш.
	Тя пресуши чашата си.
	— Ще опънат ли шатра? Нали ще се храним отвън?
	— Защо да не използваме къщата? — предложих. — Така и така ще ходя, когато дойдат озеленителите, мога да повикам фирма да почисти и вътре. Разполагаме с няколко дни, сигурен съм, че ще успея да намеря кой да го свърши.
	— Защо да не опитаме — бавно каза Джейн. Знаех, че си спомня последния път, когато е влизала вътре. — Сигурно ще бъде доста прашно. Не е чистено от години.
	— Така е, но пък е само почистване. Ще се обадя тук-там, ще видя какво мога да направя.
	— Все това повтаряш.
	— Защото все имам да върша неща — възразих и тя се засмя добродушно. През прозореца зад рамото й виждах кантората си и забелязах, че прозорецът на Саксън свети. Явно имаше спешна работа, понеже Саксън рядко оставаше до късно. Джейн улови погледа ми.
	— Вече ти липсва работата ли?
	— Не, приятно ми е да се откъсна за известно време.
	Тя ме изгледа внимателно.
	— Сериозно?
	— Разбира се. — Подръпнах полото си и добавих: — Приятно е да не се налага да носиш костюм през седмицата.
	— Май беше забравил това усещане. Не си вземал дълга отпуска от колко време… от осем години?
	— Не може да е толкова отдавна.
	След малко тя кимна.
	— Взимал си по няколко дни от време на време, но за последен път отсъства цяла седмица през 1995 година. Не помниш ли? Когато заведохме всички деца във Флорида. Джоузеф тъкмо беше завършил гимназия.
	Дадох си сметка, че тя има право, но онова, което преди време смятах за нещо добро, сега възприемах като грешка.
	— Съжалявам — казах.
	— За какво?
	— За това, че не съм излизал по-често в отпуск. Не беше честно нито към теб, нито към семейството. Трябваше да се постарая да прекарвам повече време с теб и с децата.
	— Всичко е наред — махна тя с вилицата си, — не е станало Бог знае какво.
	— Напротив. — Макар Джейн отдавна да бе свикнала с всеотдайността ми към работата и да я приемаше като особеност на характера ми, бях наясно, че за нея темата винаги е била болезнена. Знаех, че съм успял да привлека вниманието й, затова продължих: — Не е наред. Не съжалявам само за това. Съжалявам за всичко. Съжалявам, че заради работата пропуснах всички важни събития от живота на децата. Рождените им дни например. Не мога дори да си спомня колко от тях съм пропуснал заради късни служебни срещи, които отказвах да отложа. И всичко друго, на което не бях — волейболните срещи, лекоатлетическите състезания, концертите по пиано, училищните пиеси… Истинско чудо е, че децата са ми простили, а още по-чудно е, че явно все още ме обичат.
	Тя кимна разбиращо, но не каза нищо. Пък и какво да каже. Поех голяма глътка въздух и продължих:
	— Знам, че невинаги съм бил и добър съпруг — добавих тихо. — Понякога се питам защо изобщо ме изтърпя толкова дълго.
	При тези думи тя леко изви вежди.
	— Съзнавам, че си прекарала твърде много уикенди и вечери сама и че стоварих върху теб цялата отговорност за отглеждането на децата. Не беше честно спрямо теб. И дори когато ми казваше, че най-много от всичко ти се иска да прекарваме повече време заедно, аз не те слушах. Например на трийсетия ти рожден ден.
	Замълчах и й дадох време да асимилира казаното. Видях как от отсрещната страна на масата очите на Джейн леко се разшириха от спомена. Това бе една от многото ми минали грешки, които се опитвах да забравя.
	Тогава ме беше помолила за нещо много простичко. Претоварена с майчински грижи, искаше отново да се почувства жена поне за една вечер и от доста време ми намекваше как си представя една такава романтична вечер — дреха, избрана за нея и положена върху леглото, цветя, лимузина, която да ни откара в тих ресторант, маса с прекрасен изглед, спокоен разговор без притеснение, че трябва спешно да се втурне към къщи. Още тогава съзнавах, че е важно за нея, и мислено си отбелязах да го изпълня, обаче толкова се увлякох в объркано дело, свързано с огромно наследство, че рожденият й ден настъпи, преди да успея да организирам каквото и да било. Вместо това в последния момент секретарката ми избра една стилна гривна, а на път за вкъщи успях да се убедя, че понеже гривната е скъпа, Джейн ще я приеме за не по-малко специална. Докато я разопаковаше, й обещах, че ще организирам всичко, за да прекараме заедно една романтична вечер, дори по-хубава от онази, която ми беше описала. В крайна сметка това се оказа поредното обещание, което наруших, и сега си мисля, че Джейн го е съзнавала още докато съм й го давал.
	Мълчах, притиснат от бремето на пропуснатата възможност, и разтривах челото си. Бутнах настрани чинията си и докато миналото препускаше покрай мен като поредица обезсърчаващи мигове, усетих погледа на Джейн върху себе си. Изненадах се обаче, че тя се пресегна през масата и докосна ръката ми.
	— Уилсън, добре ли си? — В тона й се долавяше нежна загриженост, непозната за мен.
	— Да — кимнах.
	— Може ли да те попитам нещо?
	— Разбира се.
	— Защо са тези угризения днес? Татко ли ти каза нещо?
	— Не.
	— Тогава защо повдигаш въпроса?
	— Не знам… Може би е заради сватбата — усмихнах се вяло, — обаче напоследък често си мисля за такива неща.
	— Не съм допускала… не ти е присъщо.
	— Така е, но е вярно — признах.
	Джейн наклони глава.
	— И аз не съм съвършена.
	— Но си по-близо до целта от мен.
	— Вярно е — сви рамене тя.
	Засмях се пряко волята си, защото усетих, че напрежението се разсея.
	— Да, ти работеше много — продължи Джейн. — Може би прекалено. Но винаги съм знаела, че го правиш, понеже искаш да подсигуриш семейството ни. А това означава много — даде ми възможност да остана у дома и да се грижа за децата. Винаги е било важно за мен.
	Усмихнах се, размишлявайки над думите й и над прошката, която долових в тях. Казах си, че съм голям щастливец, и се наведох над масата.
	— Знаеш ли за какво още си мислех? — попитах.
	— Още ли има?
	— Опитвах се да проумея защо изобщо си се омъжила за мен.
	Изражението й се смекчи.
	— Не бъди толкова суров със себе си. Не бих се омъжила за теб, ако не исках.
	— Но защо се омъжи за мен?
	— Защото те обичах.
	— Но защо?
	— По много причини.
	— Например?
	— Искаш конкретно ли?
	— Развесели ме. Току-що ти признах всичките си тайни.
	Тя се усмихна на настойчивостта ми.
	— Добре. Защо се омъжих за теб… Защото беше почтен, трудолюбив и мил. Беше учтив и търпелив, по-зрял от всеки друг, с когото бях излизала. Когато бяхме заедно, ти ме слушаше така, сякаш за теб бях единствената жена на света. Караше ме да се чувствам цяла и времето, прекарано с теб, беше точно каквото трябва да бъде. — Поколеба се за миг. — Но не е само заради чувствата ми. Колкото повече те опознавах, толкова повече се уверявах, че ти ще направиш всичко необходимо, за да се грижиш за семейството си. А това беше важно за мен. Знаеш, че тогава много хора на нашата възраст искаха да променят света. И макар че идеята е благородна, аз се нуждаех от нещо по-традиционно. Исках семейство като това на родителите си и предпочитах да съсредоточа вниманието си над своето малко ъгълче от света. Исках човек, който желае да се свърже със съпруга и майка, човек, който ще уважава избора ми.
	— Направих ли го?
	— Повечето неща.
	Засмях се.
	— Забелязах, че не спомена ослепителната ми външност и обаятелната ми личност.
	— Нали искаше истината? — подразни ме тя.
	Пак се засмях, а Джейн стисна ръката ми.
	— Само се шегувам. Тогава ми харесваше как изглеждаш сутрин, щом си облечеш костюма. Беше висок и стегнат, млад и амбициозен адвокат, който се стараеше да ни осигури хубав живот. Беше много привлекателен.
	Думите й ме стоплиха. През следващия един час — докато на кафе разглеждахме менюто за кетъринга и слушахме тихата музика, която се чуваше отдолу — забелязах, че очите й често се спират на лицето ми по начин, който ми се стори почти непознат. Въздействието беше шеметно, но по един кротък начин. Може би тя си припомняше причините да се омъжи за мен, така както ми ги беше разказала. И макар да не бях напълно сигурен, изражението й, докато ме наблюдаваше, ми подсказа, че все пак понякога още се радва, че е станала моя съпруга.


>	Десета глава

	Във вторник сутринта се събудих преди зазоряване и се измъкнах от леглото, стараейки се да не събудя Джейн. Облякох се и се изсулих през входната врата. Небето беше още тъмно, дори птиците не се бяха размърдали, но вече беше топло, а асфалтът бе хлъзгав заради изсипалия се предната вечер дъжд. Вече усещах намека за жегата, която ни очакваше, и се радвах, че съм излязъл рано.
	Отначало тръгнах бавно, после постепенно ускорих ход, докато тялото ми позагря. През изминалата година тези разходки бяха започнали да ми харесват повече, отколкото предполагах. Отначало си мислех, че ще ги спра, след като отслабна, но вместо това увеличих разстоянието и се постарах да следя времето и на тръгване, и на прибиране.
	Започнах да копнея за спокойствието на утрото. По това време имаше малко автомобили и сетивата ми сякаш се изостряха. Усещах дъха си, усещах как стъпалата ми натискат настилката, наблюдавах как настъпва зората — отначало лекото просветляване на хоризонта, оранжевото сияние над върховете на дърветата, последвано от отстъпление на черното пред сивото. Дори в мрачните утрини очаквах разходките си с нетърпение и се питах защо преди не съм го правил.
	Обикновено ходенето ми отнема четирийсет и пет минути, а към края забавям ход, за да успокоя дишането си. Челото ми е покрито с пот, но ми е приятно. Онази сутрин забелязах, че лампата в кухнята свети, и завих по алеята с нетърпелива усмивка.


	Щом отворих вратата, от кухнята долетя ухание на бекон, което ми напомни за живота ни преди. Когато в къщата имаше деца. Джейн обикновено приготвяше семейна закуска, но различните ни графици напоследък бяха сложили край на тази практика. Това беше поредната промяна, която някак бе превзела връзката ни.
	Джейн надникна, когато влязох в дневната. Вече беше облечена и си беше вързала престилка.
	— Как мина разходката? — попита.
	— Чувствам се много добре за възрастен човек като мен. — Отидох при нея в кухнята. — Рано си станала.
	— Чух те да излизаш от спалнята и понеже не можах да заспя, реших да стана. Кафе?
	— Мисля, че преди това трябва да пийна малко вода. Какво ще закусваме?
	— Яйца с бекон — каза тя и се пресегна да вземе чаша. — Надявам се да си гладен. Снощи вечеряхме много късно, но въпреки това се събудих гладна. — Наля ми вода от чешмата и ми подаде чашата. — Сигурно е от нерви — усмихна се Джейн широко.
	Докато поемах чашата, усетих пръстите й да докосват моите. Може и да си въобразявах, но като че ли погледът й се задържа на мен по-дълго от обикновено.
	— Ще си взема душ и ще облека чисти дрехи. Кога ще е готова закуската?
	— Имаш десет минути. Заемам се с препечените филийки.
	Когато слязох долу, Джейн вече подреждаше масата. Седнах до нея.
	— Мислех си да останем да пренощуваме — каза тя.
	— И?
	— Зависи какво ще каже д-р Барнуел, когато се обади. Ако смята, че татко се възстановява добре, може и да замина за Грийнсбъро. Ако не намерим рокля тук. Иначе утре бездруго ще се наложи да пътуваме. Но ще си нося мобилния, ако се случи нещо.
	Схрусках парченце бекон.
	— Няма да ти трябва. Ако нещата не се развиват добре, д-р Барнуел вече щеше да се е обадил. Знаеш колко е загрижен за Ной.
	— Все пак ще изчакам да поговоря с него.
	— Разбира се. А щом отворят за посещения, аз ще отида да го видя.
	— Ще бъде начумерен, нали знаеш? Мрази болниците.
	— Че кой не ги мрази. Освен ако не си там да раждаш, не познавам човек, който да ги обича.
	Джейн намаза филийката си с масло.
	— Какво мислиш за това да направим тържеството в къщата? Наистина ли ще има място за всички?
	Кимнах.
	— Ако изнесем мебелите, ще има предостатъчно място. Няколко дни можем да ги държим в хамбара.
	— И ще наемеш някого да размести всичко?
	— Ако се наложи, но според мен няма. Озеленителят ще заведе доста голям екип. Сигурен съм, че няма да има нищо против да ми помогнат за няколко минути.
	— Няма ли да е малко празно?
	— Не и след като разположим масите. Мислех да подредим бюфета до прозорците, за да освободим място за танци точно пред камината.
	— Какви танци? Още не сме уредили музика.
	— Всъщност това е включено в плана ми за днес. Както и да намеря фирма за почистването и да посъкратя менюто в „Челси“, разбира се.
	Тя ме изгледа внимателно.
	— Изглежда доста добре си обмислил всичко.
	— А какво според теб правих днес сутринта, докато се разхождах?
	— Задъхваше се, пуфтеше, обичайните неща.
	Засмях се.
	— Всъщност съм в доста добра форма. Днес дори задминах един човек.
	— Пак ли онзи старец с патерицата?
	— Много смешно — възразих, но доброто й настроение ме радваше. Питах се дали има нещо общо с начина, по който ме гледаше снощи. На каквото и да се дължеше, знаех, че не си го въобразявам. — Между другото, благодаря за закуската.
	— Най-малкото, което мога да направя, като се има предвид колко ми помогна тази седмица. А и два пъти приготви вечеря.
	— Да, същински светец съм — съгласих се.
	— Не бих се изразила чак така — засмя се Джейн.
	— Нима?
	— Не. Но ако не ми беше помогнал, досега щях да откача.
	— И да умреш от глад.
	Тя се усмихна и каза:
	— Искам да се посъветвам с теб за нещо. Какво ще кажеш за рокля без ръкави? Вталена и с немного дълъг шлейф.
	Потърках брадичката си с ръка и се замислих.
	— Звучи добре, но мисля, че ще съм по-ослепителен в смокинг.
	Тя ме стрелна отчаяно с поглед, а аз вдигнах ръце уж невинно.
	— А, за Ана! — После повторих думите на Ной: — Но съм сигурен, че ще бъде красива, както и да е облечена.
	— Нямаш ли мнение?
	— Дори не знам какво означава вталена рокля.
	— Мъже! — въздъхна Джейн.
	— Да — имитирах въздишката й аз, — не знам изобщо как успяваме да се справяме в този живот!


	Д-р Барнуел се обади у дома малко след осем. Ной бил добре и смятали да го изпишат или днес следобед, или най-късно утре. Въздъхнах облекчено и дадох телефона на Джейн. Тя го изслуша, докато той повтори същото и пред нея. След като затвори, звънна в болницата и разговаря с Ной, а той я подкани да замине с Ана.
	— Май най-добре да си събирам багажа — каза тя, след като затвори.
	— Май е най-добре.
	— Дано да намерим нещо днес.
	— Но ако не успеете, приятно прекарване с момичетата. Такава възможност идва само веднъж.
	— Имаме още две деца — щастливо отбеляза Джейн. — Това е само началото.
	— Надявам се — усмихнах се.


	Един час по-късно Кийт остави Ана пред вкъщи с малък куфар в ръка. Джейн все още беше горе и си събираше нещата, а аз отворих входната врата, докато Ана се качваше по стълбите. И каква изненада — беше облечена в черно.
	— Здрасти, татко.
	Излязох на верандата.
	— Здравей, миличка. Как си?
	Тя остави куфара си, наклони се към мен и ме прегърна.
	— Добре съм. Всъщност ми е доста забавно. Отначало не бях сигурна, обаче засега е страхотно. А и мама е на седмото небе. Само да я видиш, отдавна не е била толкова въодушевена.
	— Радвам се.
	Ана се усмихна, а аз отново се смаях от това колко голяма е вече. Сякаш допреди дни беше малко момиченце. Как лети времето!
	— Нямам търпение да дойде уикендът — прошепна ми тя.
	— Аз също.
	— Ще успееш ли да приготвиш къщата?
	Кимнах.
	Тя се огледа. По изражението й разбрах какво се кани да ме помоли.
	— Как сте с мама?
	Попита ме същото и няколко месеца след като Лесли се изнесе. През последната година го правеше по-често, но винаги в отсъствието на Джейн. Отначало се озадачавах, но после свикнах и започнах да го очаквам.
	— Добре — отговорих.
	Между другото, винаги отговарях така, макар да знаех, че Ана невинаги ми вярва.
	Този път обаче се вгледа изпитателно в лицето ми и после за мое учудване се приведе напред и пак ме прегърна. Силно стисна шията ми.
	— Обичам те, татко — прошепна. — Според мен си страхотен.
	— И аз те обичам, миличка.
	— Мама е голяма щастливка — каза Ана. — Никога не го забравяй.


	— Добре, май това е всичко — каза Джейн, докато стояхме на алеята. Ана я чакаше в колата.
	— Нали ще ми се обадиш, ако изникне нещо, каквото и да е?
	— Обещавам. Поздрави Лесли.
	Когато й отворих вратата на колата, усетих как жегата вече напира. Въздухът беше плътен и тежък, а къщите нагоре по улицата изглеждаха леко размазани. Поредният горещ ден, помислих си.
	— Приятно прекарване — пожелах й аз, но вече ми липсваше.
	Тя кимна и пристъпи към колата. Наблюдавах я и знаех, че все още може да накара който и да е мъж да се обърне подире й. Защо аз вече бях мъж на средна възраст, а нея времето я щадеше? Не знаех и пет пари не давах, а думите излетяха от устата ми, преди да успея да ги спра:
	— Красива си.
	Джейн се обърна леко озадачена. По изражението й отсъдих, че се опитва да разбере дали ме е чула правилно. Може би трябваше да изчакам отговора й, но вместо това направих нещо, което навремето ми се удаваше съвсем естествено като дишането. Приближих се, преди да се е обърнала, целунах я нежно и усетих мекотата на устните й.
	Тази целувка не беше като другите напоследък, бързи и повърхностни като целувки между познати. Не се отдръпнах, тя също не се отдръпна и целувката придоби свой живот. А когато Джейн най-накрая се отдалечи и аз видях лицето й, бях сигурен, че съм направил точно каквото трябва.


>	Единайсета глава

	Все още преживявах целувката на алеята, докато се качвах в колата, за да започна деня си. Отбих се в магазина и се отправих към „Крийксайд“. Обаче, вместо да се запътя право към езерото, влязох в сградата и тръгнах към стаята на Ной.
	Както обикновено, въздухът миришеше на антисептици. Пъстрите плочки и широките коридори ми напомняха за болницата, а докато минавах покрай залата за развлечения, забелязах, че само няколко маси и столове са заети. Двама мъже в ъгъла играеха на морски шах, а още неколцина гледаха телевизия пред закрепения за стената апарат. Зад бюрото седеше медицинска сестра с наведена глава, която изобщо не забеляза присъствието ми.
	Звуците от телевизора ме последваха надолу по коридора. С облекчение влязох в стаята на Ной. За разлика от повечето обитатели тук, в чиито стаи нямаше никакви лични вещи, той беше превърнал стаята си в своя собствена. Картина на Ели — езеро с водни лилии и градинска сцена, напомняща Моне — висеше на стената над люлеещия се стол. По лавиците имаше десетки снимки на децата и на Ели, други бяха забодени по стените. Плетената му жилетка беше метната върху леглото, а в ъгъла бе поставено поочуканото бюро с плъзгащ се, извит капак, което преди време стоеше до стената в дъното на семейната дневна в къщата им. Бюрото най-напред бе принадлежало на бащата на Ной, а възрастта му личеше по нащърбените прорези и вдлъбнатини и по петната от мастило от писалките, които Ной винаги е предпочитал.
	Знаех, че вечер той често седи на бюрото, понеже в чекмеджетата се намираха най-скъпоценните му притежания: изписаната на ръка тетрадка, в която бе увековечил любовната си история с Ели, подвързаните му с кожа дневници с пожълтели от времето страници, стотиците писма, които бе написал на Ели през годините, и последното писмо, което тя му беше написала. Имаше и други неща — хербаризирани цветя и изрязани вестникарски рецензии за изложбите на Ели, специални подаръци от децата, изданието на „Стръкчета трева“ от Уолт Уитман, което бе негов спътник още от дните на Втората световна война.
	Може би се проявяваше инстинктът ми на адвокат по наследствени дела, но се запитах какво ли ще стане с тези вещи след смъртта на Ной. Как биха могли да се разпределят между децата му? Най-лесното решение би било всичко да се раздели по-равно, но решението също криеше проблеми. Кой например щеше да вземе тетрадката в дома си? Чие чекмедже щеше да подслони писмата или дневниците? Едно е да разпределяш недвижимо имущество, но как да разделиш сърцето?
	Чекмеджетата не бяха заключени. Макар че Ной щеше да се върне в стаята си след ден-два, аз ги прерових и пъхнах под мишница нещата, които би искал да са при него в болницата.
	След климатизираната вътрешност на сградата въздухът навън тутакси ме задуши и започнах да се потя. Както винаги, вътрешният двор беше празен. Тръгнах по чакълестия път, оглеждайки се за корена, в който се беше спънал Ной. След малко го открих в основата на една висока магнолия — стърчеше над пътеката като змийче, което се припича на слънце.
	Тъмната вода на езерото отразяваше небето като огледало и аз за кратко съзерцавах как облаците се носят бавно по повърхността. Усетих леко солен мирис, когато се настаних на пейката. Лебедът се появи от плитчините в другия край на езерото и се понесе към мен.
	Развих първата франзела „Уандър Бред“ и начупих парче хляб на малки залъчета, както винаги правеше Ной. Хвърлих няколко във водата и се запитах дали ми беше казал истината в болницата. Наистина ли лебедът беше останал при него по време на това изпитание? Не се съмнявах, че го е видял, щом е дошъл в съзнание — сестрата, която го беше намерила, твърдеше същото — но дали лебедът го е наблюдавал през цялото време? Нямаше как да разбера със сигурност, но го усещах със сърцето си.
	Не бях склонен обаче да последвам извода, който Ной си беше направил. Казах си, че лебедът е останал, тъй като Ной го е хранел и се е грижел за него — той приличаше повече на домашен любимец, отколкото на дива птица. Нямаше нищо общо с Ели или с нейния дух. Не можех да повярвам в подобно нещо.
	Лебедът не обръщаше внимание на залъчетата, които му хвърлях, и просто ме наблюдаваше. Хвърлих му още едно парче, а той само го погледна и отново изви глава към мен.
	— Яж, чака ме работа — подканих го.
	Виждах как под повърхността лопатките му бавно помръдват — само колкото да се задържа на едно място.
	— Хайде — подканих го тихичко, — и преди съм те хранил.
	Хвърлих трето парче хляб във водата, само на няколко сантиметра от птицата. Чух го как тихо цопва в езерото. Само че и този път лебедът не тръгна към него.
	— Не си ли гладен? — попитах.
	Чух как зад гърба ми се включват пръскачките и започват да изпомпват вода и въздух в постоянен ритъм. Погледнах през рамо към стаята на Ной, но стъклото отразяваше единствено слънцето. Чудейки се какво още да направя, подхвърлих четвърти залък.
	— Той ме помоли да дойда — обясних.
	Лебедът изпъна шия и крилете му се наежиха. Изведнъж си дадох сметка, че правя същото, заради което смятаха, че Ной халюцинира — разговарях с лебеда и се преструвах, че той ме разбира.
	Преструвах се, че е Ели?
	Не, разбира се, прогоних вътрешния глас аз. Хората говорят на котки и на кучета, говорят на растения, понякога крещят по време на спортни предавания по телевизията. Реших, че Джейн и Кейт напразно се тревожат толкова. Ной прекарваше тук часове наред всеки ден, по-скоро трябваше да се тревожат, ако не разговаряше с лебеда.
	Но пък говоренето е едно, а да си убеден, че лебедът е Ели, е съвсем друго. Пък Ной искрено го вярваше.
	Залъците хляб, които бях подхвърлил, вече ги нямаше. Бяха подгизнали, бяха се натрошили още повече и бяха потънали, но лебедът продължаваше да ме гледа. Хвърлих още едно парче и понеже той не понечи да го хапне, се огледах дали някой не ни гледа. Защо не? Най-сетне реших и се приведох напред:
	— Той е добре — съобщих, — видях го вчера и говорих с лекаря днес сутринта. Утре ще си дойде тук.
	Лебедът явно разбра думите ми и след миг усетих как косъмчетата по врата ми настръхват. Птицата започна да се храни.


	В болницата реших, че съм влязъл в друга стая.
	Познавах Ной от много години, но нито веднъж не го бях виждал да гледа телевизия. Макар че у тях имаше телевизор, той беше предимно за децата, докато бяха малки, а когато аз се появих в живота им, вече го пускаха съвсем рядко. Вместо това прекарваха повечето си вечери на верандата и си разказваха разни истории. Понякога семейството пееше, а Ной свиреше на китара, друг път просто разговаряха насред цвърченето на щурци и цикади. През по-студените вечери той палеше огън и семейството се отдаваше на същите занимания, но във всекидневната. Друг път всеки от тях просто се сгушваше на канапето или на люлеещ се стол и си четеше. Часове наред единственият звук беше от прелистването на страниците, докато те се пренасяха всеки в различен свят, макар и седнали рамо до рамо.
	Сякаш се озовавах в отминала епоха, в която семейството беше висша ценност, и с нетърпение очаквах тези вечери. Напомняха ми на вечерите с моя баща, докато той строеше корабчетата си, и ми помогнаха да проумея, че макар телевизията да бе смятана за вид бягство от действителността, в нея нямаше нищо успокоително или умиротворително. Ной винаги успяваше да я избягва. До днес сутринта.
	Отворих вратата и ме блъсна звукът на телевизора. Ной се беше облегнал на възглавниците и зяпаше екрана. Държах в ръка нещата, които бях донесъл от бюрото му.
	— Ела тук — повика ме той, — няма да повярваш какво показват в момента.
	Влязох в стаята.
	— Какво гледаш?
	— Не знам — отговори, все още приковал поглед към телевизора. — Някакво токшоу. Мислех, че ще дават Джони Карсън, ама не. Няма да повярваш за какво говорят.
	В съзнанието ми тутакси изникнаха няколко просташки предавания, които ме караха да се питам как изобщо продуцентите им са в състояние да спят нощем. И наистина телевизорът беше пуснат на едно от тях. Нямаше нужда да ми казва темата, за да разбера какво е видял Ной — повечето програми разглеждат едни и същи отблъскващи теми, представени възможно най-сензационно от гостите, чиято единствена цел явно беше да се показват на екран, независимо колко ги унижаваха.
	— Защо гледаш такава програма?
	— Дори не знаех, че телевизорът е настроен на нея — обясни ми той. — Търсех новините, после имаше реклама, а после започна това. А когато видях какво става, просто не можех да не погледам. Все едно наблюдаваш катастрофа, застанал встрани от пътя.
	Седнах до него.
	— Толкова ли е зле?
	— Да кажем, че не бих желал да съм млад в днешно време. Обществото пропада главоломно и се радвам, че няма да ме има, когато се разбие на дъното.
	— Говориш като старец, Ной — усмихнах се.
	— Може би, но това не означава, че не съм прав. — Поклати глава и взе дистанционното. След секунда в стаята настана тишина.
	Оставих нещата, които бях донесъл от стаята му.
	— Реших, че ще ти помогнат да прекараш времето тук по-неусетно. Освен ако не предпочиташ да гледаш телевизия, разбира се.
	Изражението му се разнежи, когато видя „Стръкчета трева“ на Уитман. Страниците на книгата, разлиствани хиляди пъти, изглеждаха почти подути. Плъзна пръсти по оръфаната корица.
	— Ти си добър човек, Уилсън — каза той. — Сигурно тъкмо си ходил на езерото.
	— Четири парчета сутринта — осведомих го.
	— Как е тя днес?
	Размърдах се на леглото, чудейки се как да отговоря.
	— Според мен й липсваш — изрекох най-накрая.
	Той кимна доволен. Поизправи се още малко в леглото и попита:
	— Джейн замина ли с Ана?
	— Сигурно още пътуват. Тръгнаха преди час.
	— А Лесли?
	— Ще ги чака в Роли.
	— Голяма работа ще бъде — заяви той. — Имам предвид уикендът. Ами при теб как са нещата? Къщата?
	— Засега добре. Надявам се да е готова до четвъртък и съм почти сигурен, че ще бъде.
	— Какъв ти е планът за днес?
	Разказах му какво съм планирал, а когато свърших, той подсвирна доволно.
	— Май доста работа те чака.
	— Изглежда, обаче засега ми върви.
	— Да, така е. Само аз се пречкам. Това спъване можеше всичко да провали.
	— Казах ти, върви ми.
	Той леко вирна брадичка.
	— А какво става с годишнината? — попита.
	Мислите ми се върнаха към многобройните часове, които бях посветил на подготовката за годишнината — всички телефонни разговори, всички посещения на пощата и на различните магазини. Действах по подаръка си през свободното си време в кантората и през обедната си почивка и дълго обмислях как е най-добре да го връча. Всички в кантората знаеха какво планирам, но се бяха заклели да пазят тайна. Нещо повече, оказаха ми невероятна подкрепа — сам нямаше да успея да организирам подаръка.
	— В четвъртък вечер — казах. — Явно това ще е единственият ни шанс. Тази вечер я няма, сигурно утре ще дойде да те види, в петък пристигат Лесли и Джоузеф. Събота отпада по очевидни причини. — Замълчах. — Дано да й хареса.
	Той се усмихна.
	— На твое място не бих се тревожил за това, Уилсън. Не би могъл да избереш по-хубав подарък, дори да имаше всички пари на света.
	— Дано да си прав.
	— Прав съм. Не мога да си представя по-хубаво начало на седмицата.
	Искреността в гласа му ме стопли, трогнах се, защото явно ме харесваше, нищо че бяхме толкова различни.
	— Ти ми даде идеята — напомних му.
	— Не — поклати глава Ной, — ти направи всичко. Даровете на сърцето са само на онзи, който ги дава. — Той се потупа по гърдите, за да подчертае думите си. — На Ели много щеше да й хареса какво си направил. Винаги се размекваше от такива неща.
	Скръстих ръце в скута си.
	— Иска ми се да беше тук този уикенд.
	Ной погледна към купчината писма. Знаех, че си представя Ели, и за един кратък миг кой знае защо ми се стори по-млад.
	— На мен също — каза.


	Жегата направо изгаряше стъпалата ми, докато прекосявах паркинга. В далечината сградите изглеждаха като течни, усещах как ризата залепва за гърба ми.
	Влязох в колата и се запътих към лъкатушещите извънградски пътища, които познавах не по-зле от собствения си квартал. Крайбрежната низина притежаваше сурова красота, завивах покрай ферми и хамбари за тютюн, които изглеждаха почти изоставени. Редици борове отделяха една ферма от друга, в далечината забелязах да се движи трактор, а зад него се издигаше облак от прахоляк.
	От няколко места по пътя се виждаше река Трент, бавно диплеща води под жаркото слънце. По бреговете й растяха дъбове и кипариси, а белите им стволове и възлестите корени хвърляха разкривени сенки. От клоните висеше влакнест мъх, а когато фермите постепенно започнаха да отстъпват пред гората, си представих, че разклонените дървета, които виждах през предното стъкло, са същите, които войниците на Конфедерацията и на Съюза са виждали, докато са минавали оттук.
	В далечината един ламаринен покрив отразяваше слънцето, после видях къщата и след няколко минути пристигнах в дома на Ной.
	Докато оглеждах къщата от алеята между двете редици дървета, тя ми се стори някак изоставена. От едната страна беше порутеният червен хамбар, където Ной държеше дърва и инструменти. Стените му вече бяха изпъстрени с безброй отвори, а ламариненият покрив беше покрит с ръжда. Работилницата, в която той прекарваше по-голяма част от времето си денем, беше точно зад къщата. Летящата врата висеше накриво и по прозорците беше полепнала мръсотия. Отвъд беше розовата градина, обрасла досущ като бреговете на реката. Забелязах, че човекът, на когото плащах, не е косил тревата скоро и поляната прилича по-скоро на дива ливада.
	Паркирах до къщата и се поспрях да я огледам. Накрая извадих ключа от джоба си, отключих и бутнах вратата. По пода тутакси плисна слънчева светлина.
	Отникъде другаде не светеше, понеже прозорците бяха затворени с капаци, затова си отбелязах мислено да пусна генератора, преди да си тръгна. След като очите ми привикнаха със сумрака, вече различавах вътрешността на къщата. Точно пред мен бяха стълбите за спалните, отляво се намираше дългата и широка семейна дневна, която се простираше от предната част на постройката до задната веранда. Ето тук се канех да наредя масите за тържеството, защото помещението щеше да побере всички.
	В къщата миришеше на прах, виждах прашни следи и по чаршафите, с които бяха покрити мебелите. Знаех, че трябва да напомня на хамалите, че всяка мебел е антика от времето, когато е била построена къщата. Камината беше инкрустирана с ръчно рисувани керамични плочки — помня, Ной ми разказваше как, след като сменил напуканите, с облекчение установил, че производителят на плочките още съществува. В ъгъла имаше пиано — също покрито с чаршаф, на което бяха свирили не само децата на Ной, но и неговите внуци.
	От двете страни на камината имаше три прозореца. Опитах се да си представя как ще изглежда помещението готово, но не успях в затъмнената къща. Представях си обаче как бих искал да изглежда — и дори описах идеите си на Джейн — ала сега, докато стоях вътре, нахлуха спомени, които не ми позволяваха да променя вида й дори мислено.
	Колко вечери бяхме прекарали тук двамата с Джейн заедно с Ной и Ели? Неизброимо много и ако се съсредоточах, щях да чуя смеховете и естествения ход на непринудения разговор.
	Допусках, че съм дошъл тук, понеже събитията от сутринта бяха задълбочили мъчителната ми носталгия и копнежа. Все още усещах меките устни на Джейн върху своите и вкуса на червилото, с което беше. Дали нещата помежду ни наистина се променяха? Отчаяно ми се искаше да е така, но се чудех дали просто не приписвам своите чувства и на нея. Със сигурност знаех само, че за пръв път от много дълго време имаше миг, един миг, в който Джейн ми се стори толкова щастлива с мен, колкото бях аз с нея.


>	Дванайсета глава

	През остатъка от деня разговарях по телефона от кабинета си. Говорих с фирмата за почистване, която работеше у дома, и се уговорихме къщата на Ной да бъде готова до четвъртък. След това се свързах с човека, който миеше с водна струя под налягане нашата платформа — щеше да отиде в четвъртък и да освежи старата къща. Повиках и електротехник, който да провери дали генераторът, контактите в къщата и прожекторите в розовата градина още са в изправност. Обадих се на бояджийската фирма, която миналата година пребоядиса кантората ни, и те обещаха да изпратят екип, който да освежи стените вътре, както и оградата около розовата градина. От компания за вещи под наем поръчах маси и тенти, столове за церемонията, покривки, чаши и прибори — всичко щеше да бъде доставено в четвъртък сутринта. Няколко служители от ресторанта щяха да отидат малко по-късно, за да подредят всичко доста преди съботния ден. Нейтън Литъл с нетърпение очакваше да се заеме с работа и когато му звъннах, ме осведоми, че вече товарят в пикапа му растенията, които бях поръчал по-рано през седмицата от разсадника. Освен това се съгласи работниците му да изнесат излишните мебели от къщата. Накрая уредих и музиката за церемонията и за тържеството. Пианото щеше да бъде акордирано в четвъртък.
	Нужната организация, за да може всичко да бъде свършено бързо, не се оказа чак толкова сложна. Не само познавах повечето хора, на които се обадих, но и веднъж вече бях правил подобно нещо. В редица отношения тази неистово оживена дейност напомняше на работата, която двамата с Джейн свършихме по първата къща, която купихме, след като се оженихме. Стара къща, преживяла трудни времена и нуждаеща се от основен ремонт… нали точно затова можех да си позволя да я купя. Голяма част от подготвителните работи свършихме сами, но не след дълго стигнахме до етап, когато се нуждаехме от уменията на дърводелци, водопроводчици и електротехници.
	А междувременно не жалехме усилия да си създадем истинско семейство.
	И двамата бяхме девствени, когато изрекохме брачните клетви — аз бях на двайсет и шест, а Джейн на двайсет и три. Учехме се взаимно как да се любим по начин, който беше едновременно невинен и страстен, постепенно овладявахме изкуството да си доставяме взаимно удоволствие. Колкото и изморени да бяхме, повечето вечери прекарвахме в обятията си.
	Не сме взимали никакви предпазни мерки. Помня как смятах, че Джейн ще забременее веднага, и дори започнах да внасям допълнително пари в сметката си в очакване на събитието. Тя обаче не забременя през първия месец от брака ни, не забременя и през втория и третия.
	Някъде към шестия месец Джейн се консултира с Ели и когато по-късно вечерта се прибрах от работа, ме осведоми, че трябва да поговорим. Пак седнах до нея на дивана като първия път, когато ми каза, че иска да направя нещо за нея. Сега, вместо да ме помоли да я придружа на църква, поиска да се молим заедно и аз го направих. Някак усетих, че така е правилно. След тази нощ двамата започнахме да се молим заедно редовно и колкото по-често го правехме, толкова повече започваше да ми харесва. Само че месеците се нижеха, а Джейн не забременяваше. Знаех, че се притеснява дали е способна да зачене, такава мисъл й минаваше през ум, и дори аз започнах да се тревожа. Вече ни оставаше един месец до първата годишнина.
	Макар отначало да възнамерявах да поискам оферти от предприемачи и да проведа интервюта, за да избера на кого да възложа довършителните работи по къщата, знаех, че целият процес вече изтощава Джейн. Малкият ни апартамент беше претъпкан, а вълнението от ремонта бе поизгубило от блясъка си. Тайно реших да я преместя в новия ни дом преди първата ни годишнина.
	За целта направих същото, което по ирония на съдбата щях да направя три десетилетия по-късно: развъртях телефоните, помолих длъжниците си да ми върнат услугата и направих всичко необходимо, за да може работата да се свърши навреме. Наех екипи, отбивах се в къщата по обяд и след работа, за да следя напредъка, и в крайна сметка платих много повече, отколкото смятах първоначално. Въпреки това се удивявах на бързината, с която къщата започва да добива вид. Работници идваха и си отиваха, поставяха подови настилки, шкафове, мивки и кранове. Сменяха осветителни тела, лепяха тапети, а аз ден след ден гледах как годишнината ни наближава.
	През последната седмица преди датата си измислях всякакви извинения, за да не допускам присъствието на Джейн в къщата, понеже тъкмо в последната седмица от ремонта една сграда престава да бъде само черупка и се превръща в дом. Исках да бъде изненада, която Джейн да запомни завинаги.
	„Няма защо да ходиш в къщата довечера — казвах. — Когато минах по-рано, работниците ги нямаше.“ Или пък: „О, трябва да работя до късно, предпочитам просто да си отпочинем заедно тук“.
	Не знам дали вярваше на извиненията ми — като се връщам назад, си казвам, че сигурно е заподозряла нещо — но не ме притискаше да я водя в къщата. А в деня на годишнината ни, след като излязохме на романтична вечеря, я откарах там вместо в апартамента ни.
	Беше късно. Грееше пълна луна и кратерите й се виждаха, цикадите бяха подхванали вечерната си песен и във въздуха се носеше пронизителното им цвърчене. Отвън къщата изглеждаше непроменена. В двора още имаше купчини отпадъци, близо до вратата бяха натрупани кофи от боя, а верандата беше сива от прахта. Джейн погледна към къщата, после ме измери въпросително с очи.
	— Просто исках да проверя докъде са стигнали — оправдах се.
	— Тази вечер ли?
	— Защо не?
	— Ами, първо, защото вътре е тъмно, нищо няма да можем да видим.
	— Хайде — извадих аз фенерчето изпод седалката си. — Няма да стоим дълго, ако не искаш.
	Излязох от колата и й отворих вратата. Предпазливо я преведох през боклуците и горе на верандата, после отключих.
	В тъмното нямаше как да не усети мириса на нов килим и след миг, щом включих фенерчето и обходих с лъча кухнята и дневната, тя се ококори. Разбира се, не всичко беше напълно завършено, обаче дори от мястото ни на прага се виждаше, че съвсем скоро ще се нанесем.
	Джейн замръзна на място. Хванах ръката й.
	— Добре дошла у дома — казах.
	— О, Уилсън! — ахна тя.
	— Честита годишнина — прошепнах.
	Когато се извърна към мен, изражението й беше смесица от надежда и объркване.
	— Но как… миналата седмица изобщо не беше…
	— Исках да те изненадам. Ела, ще ти покажа още нещо.
	Поведох я нагоре по стълбите и завих към голямата спалня. Бутнах вратата, насочих фенерчето и се отдръпнах, за да може Джейн да види.
	В стаята се намираше единствената мебел, която бях купил сам — старинно легло с балдахин. Приличаше на леглото в странноприемницата в Боуфорт, където се любихме за пръв път по време на медения си месец.
	Джейн мълчеше и аз внезапно се уплаших, да не би да съм сбъркал нещо.
	— Не мога да повярвам, че си го направил — каза тя. — Твоя ли беше идеята?
	— Не ти ли харесва?
	Тя се усмихна.
	— Страшно ми харесва — призна тихичко. — Но не мога да повярвам, че си се сетил за това. То е почти… романтично.
	Честно казано, не го мислех по този начин. Простата истина беше, че се нуждаем от свястно легло, а това бе единственият стил, който бях сигурен, че й харесва. Но тъй като съзнавах, че думите й са комплимент, извих вежди, все едно питах: „А ти какво очакваше?“.
	Приближи се до леглото и прокара пръст по балдахина. После приседна и потупа матрака до себе си подканящо:
	— Трябва да поговорим.
	Докато се приближавах към нея, не можех да не си спомня предишните случаи, когато беше изричала тази фраза. Очаквах да ме помоли да направя още нещо, но щом седнах, Джейн се наведе и ме целуна.
	— И аз имам изненада — оповести тя. — Чаках подходящ момент да ти го кажа.
	— Какво има?
	Тя се поколеба няма и секунда:
	— Бременна съм.
	Отначало не схванах какво точно ми съобщава, но когато проумях, си дадох сметка, че нейната изненада е по-хубава от моята.


	Джейн се обади късно следобед, докато слънцето се спускаше ниско над хоризонта и дневната жега понамаляваше. Попита за Ной и ме осведоми, че Ана още не може да реши за роклята и затова няма да се прибере тази нощ. Уверих я, че съм го очаквал, но в тона й долових известно безсилие. Беше не толкова ядосана, колкото подразнена, а аз се запитах защо, за бога, се учудва от поведението на дъщеря ни.
	След като затворих, отидох в „Крийксайд“ да нахраня лебеда със залъчета „Уандър Бред“, после се отбих в кантората на път за вкъщи.
	Паркирах на обичайното си място, откъдето се виждаше ресторант „Челси“ малко по-нагоре по улицата. Отсреща имаше малък тревист парк, където всяка зима строяха селцето на Дядо Коледа. Работех в сградата вече трийсет години, но още се удивявах от факта, че накъдето и да погледна, се натъквам на ранната история на Северна Каролина. Миналото винаги е имало особено значение за мен и много ми допада, че само на няколко пресечки се намира първата католическа църква, построена в щата, че мога да посетя първото общинско училище и да науча как са били обучавани заселниците, или да се разходя из Трайън Палас, някогашната резиденция на колониалния губернатор, която сега може да се похвали с най-красивите градини в Юга. Не само аз се гордея с градчето, Историческото дружество на Ню Бърн е сред най-активните в Щатите и почти на всеки ъгъл табели документират важната роля на града в първите години от историята на страната ни.
	С партньорите ми сме собственици на сградата, в която се намира кантората ни, но колкото и да ми се иска да имаше интересна история, свързана с миналото й, всъщност няма такава. Построена в края на 50-те години, когато функционалността е единственият ценен от архитектите критерий, постройката всъщност е доста мрачна. Едноетажна, правоъгълна тухлена сграда, в която има кабинети за четиримата партньори и за четирима сътрудници, три заседателни зали, картотека и рецепция за клиентите.
	Отключих входната врата, чух предупреждението, че алармата ще се включи след по-малко от минутка, и набрах кода, за да го предотвратя. Светнах в рецепцията и се запътих към кабинета си.
	И той като кабинетите на партньорите ми е малко официален, понеже клиентите ни изглежда очакват точно това: тъмно черешово бюро с месингова лампа, лавици с правни книги по стените и удобни кожени кресла срещу бюрото.
	Като адвокат по вещно право, си мисля, че вече съм виждал всякакви семейни двойки. Повечето ми се струват напълно нормални, но има и такива, които започват да се дърлят като улични кучета, а веднъж една жена пред очите ми изля горещо кафе в скута на мъжа си. По-често, отколкото съм смятал за вероятно, съпругът ме е дръпвал настрани, за да ме попита дали законът го задължава да завещае нещо на жена си, или пък може да я пропусне и да остави всичко на любовницата си. Трябва да добавя, че такива съпрузи обикновено са добре облечени и изглеждат най-обикновено, докато седят пред мен, но тръгнат ли си от кабинета ми, започвам да се питам какво ли се случва зад затворената врата на дома им.
	Застанах зад бюрото си, намерих нужния ключ и отключих чекмеджето. Сложих подаръка на Джейн върху бюрото си и вперих поглед в него, чудейки се как ли ще реагира, когато й го поднеса. Смятах, че ще й хареса, но повече ми се искаше да усети, че е искрен — макар и позакъснял — опит за извинение заради човека, който съм бил през по-голяма част от брака ни.
	Само че тъй като много често я бях разочаровал, не можех да престана да се питам какво точно означаваше изражението й на алеята днес сутринта. Не беше ли… почти мечтателно? Или пък си въобразявах?
	Погледнах към прозореца и точно в мига преди да ме споходи отговорът, най-неочаквано осъзнах, че не съм си го въобразил. Не, по някакъв начин съвсем случайно се бях натъкнал на ключа към успеха си, когато я бях ухажвал преди толкова много време. Макар да бях същият като през последната година — дълбоко влюбен в съпругата си мъж, който се опитва да я запази, бях осъществил малка, но съществена промяна.
	През тази седмица не се бях съсредоточил над собствените си проблеми и не се стараех да ги разреша. През тази седмица мислех за нея, бях се посветил на старанието да й помогна за семейните задължения, слушах я с интерес, когато ми говореше, и всичко, което обсъждахме, ми се струваше ново. Смеех се на шегите й и я прегръщах, когато плачеше, извинявах се за грешките си и й демонстрирах любовта си, защото Джейн се нуждаеше от нея и я заслужаваше. С други думи, бях мъжът, какъвто винаги е искала да бъда, мъжът, който бях някога, и — като възроден стар навик — вече съзнавах, че само това трябва да направя, за да може отново да се наслаждаваме на компанията си.


>	Тринайсета глава

	Когато на следващата сутрин пристигнах в къщата на Ной, учудено извих вежди при вида на пикапите от разсадника, които вече бяха паркирани по алеята. Имаше три открити платформи, покрити с дръвчета и храсти, а четвърта бе натоварена с бали борови стърготини, които щяха да бъдат поръсени върху цветните лехи, покрай дърветата и оградата. Работниците се бяха събрали пред камионите на групички от петима-шестима. Преброих ги набързо — бяха дошли към петдесетина човека — не трийсетина, както бе обещал Литъл — и всички бяха по джинси и с бейзболни шапки въпреки жегата. Когато слязох от колата, Литъл се приближи към мен с усмивка.
	— Добре, ето те и теб — каза той и постави ръката си върху рамото ми. — Чакахме те. Значи можем да започваме, нали?
	За броени минути разтовариха лопатите и косачките и скоро във въздуха се разнесе бръмченето на машините, които кръстосваха из двора. Някои от работниците започнаха да разтоварват растения, храсти и дървета по ръчните колички и да ги карат по местата им.
	Розовата градина обаче привлече най-голямо внимание и аз последвах Литъл, който взе градинарски ножици и се запъти натам, където вече го чакаха десетина работници. Разкрасяването на градината беше задачата, която ми се струваше невъзможна — откъде да я подхванеш — но Литъл просто започна да подкастря първия храст, като обясняваше какво върши. Работниците се скупчиха край него и си зашепнаха помежду си на испански, докато го наблюдаваха, а щом разбраха какво иска той, се пръснаха. Час след час естествените цветове на розите излизаха на показ след майсторското изтъняване и подкастряне на всеки храст. Литъл много държеше да режат възможно най-малко цветове, и използваше безброй метри връв, за да издърпва и връзва стеблата, да ги огъва и завърта в желаната форма.
	После дойде ред на дървената решетка. Литъл започна да оформя увитите по нея рози. Докато работеше, му показах къде ще бъдат поставени столовете за гостите и приятелят ми намигна.
	— Нали искаше от двете страни на пътеката да има слабоноги?
	Кимнах, а той изсвири с пръсти. След миг докараха пълни с цветя ръчни колички. Два часа по-късно се възхищавах на прелестна алея, достойна за снимка, в което и да е списание.
	През цялата сутрин дворът се променяше. След като окосиха тревата и подкастриха храстите, работниците започнаха да заглаждат моравата и покрай коловете на оградата, пътеките и самата къща. Пристигна електротехникът, за да пусне генератора и да провери контактите и прожекторите в градината. Час по-късно дойдоха и бояджиите — шестима мъже с опръскани с боя гащеризони слязоха от очукан микробус и помогнаха на градинарите да преместят мебелите в хамбара. След малко по алеята се зададе и човекът, който щеше да измие къщата с пароструйка, и паркира до мен. Разтовари оборудването си и след броени минути първата силна струя плисна върху стените и постепенно, но неотменно сивите греди започнаха да побеляват.
	Докато екипите си вършеха работата, аз отидох в работилницата и взех една стълба. Трябваше да сваля капаците от прозорците, така че се залових със задачата. Улисан в работа, не усетих кога е превалил следобедът.
	В четири часа озеленителите вече товареха пикапите си и се готвеха да си тръгват, а бояджиите и човекът с пароструйката също приключваха. Бях успял да сваля почти всички капаци, останаха няколко на втория етаж, но с тях можех да се справя и следващата сутрин.
	Когато подредих капаците под къщата, навсякъде вече бе странно притихнало и аз се заех да огледам свършената работа.
	Както всички наполовина завършени неща, имотът изглеждаше по-зле, отколкото беше сутринта, преди да започнем. Целият двор бе осеян с градинарски инструменти, празни гърнета бяха пръснати безразборно. И вътре, и вън само половината стени бяха почистени и боядисани и сградата ми приличаше на реклама за перилен препарат, която обещава една марка да почисти бялата риза по-добре от другата. Близо до оградата беше натрупана купчина градински отпадъци и макар външните кръгове на розовата градина да бяха готови, вътрешните изглеждаха диви и запуснати.
	Въпреки това изпитах странно облекчение. Поработихме здравата през деня и вече нямах съмнение, че ще успеем да приключим навреме. Джейн щеше да се смае и понеже знаех, че вече се прибира, се запътих към колата си, когато видях, че преподобният Харви Уелингтън се е облегнал на оградата между своя имот и този на Ной. Забавих крачка и се поколебах само за миг, преди да се запътя към него. Челото му лъщеше като полиран махагон, а очилата се бяха смъкнали ниско на носа му. И той като мен беше облечен като човек, прекарал по-голямата част от деня, работейки на открито. Когато се доближих, кимна към къщата.
	— Готвите се за края на седмицата.
	— Опитваме се.
	— Достатъчно хора имаш, това е сигурно. Днес дворът приличаше на обществен паркинг. Колко бяха? Към петдесетина общо?
	— Нещо такова.
	Той подсвирна тихичко, докато се ръкувахме.
	— Ще си поизпразниш портфейла май.
	— Направо ме е страх да проверя с колко.
	Той се засмя.
	— Колко човека очаквате в края на седмицата?
	— Към стотина.
	— Е, ще бъде голямо тържество, няма спор — отбеляза той. — Знам, че Алма го чака с нетърпение. Напоследък само за тази сватба говори. И според двама ни е чудесно, че толкова много се стараете.
	— Това е най-малкото, което мога да направя.
	Той дълго се взира в мен, без да отговори. И докато ме наблюдаваше, останах със странното впечатление, че въпреки беглото ни познанство ме разбира доста добре. Беше малко смущаващо, но май не трябваше да се изненадвам. Харви беше свещеник и хората често се обръщаха към него за съвет и за утеха. Долових, че е човек, който умее да изслушва и да съчувства на ближния. Сигурно стотици хора го смятаха за своя най-добър приятел.
	Той се усмихна, сякаш отгатна мислите ми.
	— Значи в осем?
	— Преди това е ужасно горещо.
	— И така ще бъде горещо, но едва ли някой ще обръща внимание. — Той посочи към сградата. — Радвам се, че най-накрая се зае да направиш нещо — къщата е прекрасна, винаги съм смятал така.
	— Знам.
	Свали очилата си и се зае да ги бърше с долната част на ризата си.
	— Да, честно казано, срамота е, че така се занемари през последните години. Имаше нужда само от човек, който отново да се грижи за нея. — Отново сложи очилата си и се усмихна благо. — Странно, но забелязал ли си, че колкото по-специално е нещо, толкова повече хората го приемат за даденост? Сякаш си мислят, че то никога няма да се промени. Точно като къщата. Нуждаеше се само от мъничко внимание и изобщо нямаше да се стигне дотук.


	Когато се прибрах, на телефонния секретар имаше две записани съобщения: едното от д-р Барнуел, който ни осведомяваше, че Ной се е върнал в „Крийксайд“, а другото от Джейн, която казваше, че ще се видим у дома към седем.
	Когато пристигнах в „Крийксайд“, повечето хора от семейството вече се бяха изредили. Само Кейт стоеше до леглото на Ной, когато влязох в стаята, и вдигна пръст към устните си. Стана от стола и се прегърнахме.
	— Току-що заспа — прошепна тя. — Сигурно е изтощен.
	Погледнах го изненадан. Откакто го познавах, никога не спеше денем.
	— Добре ли е?
	— Беше малко раздразнителен, докато го настанявахме обратно тук, но иначе ми изглежда добре. — Тя ме дръпна за ръкава. — Кажи ми, какво направи днес в къщата? Искам да знам всичко.
	Разказах й докъде сме стигнали и наблюдавах унесеното й изражение, докато се мъчеше да си го представи.
	— На Джейн много ще й хареса — възкликна Кейт. — А, това ме подсеща… преди малко говорих с нея, искаше да знае как е татко.
	— Усмихнал ли им се е късметът с роклята?
	— Ще оставя на нея да ти разкаже, но по телефона ми звучеше много развълнувана. — Пресегна се към чантата си, която бе закачила на стола. — Виж, аз ще тръгвам. Тук сме цял следобед, а знам, че Грейсън ме чака. — Целуна ме по бузата. — Грижи се за татко, но гледай да не го събудиш, нали? Нуждае се от сън.
	— Ще пазя тишина — обещах.
	Запътих се към стола до прозореца, но чух дрезгав шепот:
	— Здравей, Уилсън. Благодаря, че се отби.
	Обърнах се към него, а той ми намигна.
	— Мислех, че спиш.
	— Нищо подобно — каза и се надигна, за да седне в леглото. — Наложи се да се престоря. Кейт цял ден се суети край мен като че ли съм бебе. И пак ме придружи до тоалетната.
	Засмях се.
	— Точно каквото ти трябваше, нали? Дъщеря ти да те поглези малко.
	— Да, точно това ми трябваше. В болницата изобщо не се престараваха така. Между другото, Кейт се държи, все едно единият ми крак вече е в гроба, а другият е на бананова обелка.
	— Е, днес си в рядко добра форма. Означава ли, че се чувстваш като нов?
	— Бил съм и по-добре — сви рамене той, — но можеше и да е по-зле. Обаче с главата ми всичко е наред, ако това ме питаш.
	— Нямаш световъртеж? Нито главоболие? Може би все пак трябва да си починеш малко. Ако искаш да ти дам малко кисело мляко, само ми кажи.
	Той размаха пръст срещу мен.
	— Не започвай и ти. Аз съм търпелив човек, обаче не съм светец. И изобщо не съм в настроение. От дни ме държат затворен и дори не съм помирисвал чист въздух. Би ли ми подал пуловера? — махна той към дрешника.
	Вече знаех къде иска да отиде.
	— Навън още е много горещо — предупредих го.
	— Просто ми подай пуловера — настоя Ной. — И ако предложиш да ми помогнеш да го облека, да знаеш, че ще те фрасна по носа.
	Няколко минути след това излязохме от стаята с „Уандър Бред“ в ръка. Докато Ной пристъпваше бавничко, видях, че започва да се успокоява. Макар че „Крийксайд“ винаги ще си остане чуждо място за нас, за него то се превърна в дом, при това очевидно удобен дом. Ясно беше колко е липсвал на другите — махаше за поздрав пред всяка отворена врата, разменяше по няколко думи с приятелите си и обещаваше на повечето, че по-късно ще се отбие да им почете.
	Отказа да ме хване под ръка, затова крачех близо до него. Струваше ми се малко по-нестабилен от обикновено и едва след като излязохме от сградата, се уверих, че ще успее да се справи сам. Но с това темпо доста се позабавихме, преди да стигнем до езерото, и имах предостатъчно време да забележа, че коренът вече го няма. Запитах се дали Кейт беше напомнила на някого от братята си да го изкорени, или пък те се бяха сетили сами.
	Седнахме на обичайните си места и се загледахме към водата, обаче не виждах лебеда. Реших, че сигурно се крие в плитчините отстрани, затова се наведох назад. Ной се зае да чупи хляба на малки залъци.
	— Чух какво разказа на Кейт за къщата — осведоми ме той. — Как са розите?
	— Още не са готови, но ще ти хареса какво направи екипът досега.
	Събра залъчетата на купчинка в скута си.
	— Тази градина значи много за мен. Почти на твоята възраст е.
	— Така ли?
	— Засадих първите храсти през април петдесет и първа — кимна той. — Разбира се, през годините се наложи да заменя много от тях, но тогава ми хрумна проекта на градината и се заех да го осъществявам.
	— Джейн ми е разказвала, че си изненадал Ели с нея… искал си да й покажеш колко я обичаш.
	Той изсумтя.
	— Това е само половината история. Не се учудвам обаче, че Джейн смята така. Понякога според мен тя и Кейт си мислят, че всяка секунда от живота си съм тръпнел по Ели.
	— А не си ли? — престорих се на смаян аз.
	Той се засмя.
	— Не може да се каже. И ние като всички сме се карали от време на време. Просто много ни биваше в сдобряването. По отношение на градината обаче момичетата май отчасти имат право. Поне в началото. — Остави залъчетата настрани. — Засадих градината, когато Ели беше бременна с Джейн. Беше в първите месеци и постоянно й се гадеше. Мислех, че ще й мине след няколко седмици, но не стана така. Имаше дни, когато почти не можеше да се надигне от леглото, а знаех, че през лятото, което наближаваше, ще се чувства още по-зле. Затова исках да й направя нещо красиво, което да може да съзерцава от прозореца. — Ной примижа срещу слънцето. — Знаеше ли, отначало имаше само едно сърце, а не пет.
	— Не, не знаех — извих вежди аз.
	— Не съм го планирал, разбира се, но след като се роди Джейн, реших, че първото сърце изглежда доста оскъдно и че трябва да засадя още розови храсти, та да се позапълни. Все отлагах обаче, понеже толкова много работа хвърлих първия път. А когато най-накрая отново се залових с градината, Ели пак беше бременна. Когато видя какво правя, реши, че е защото предстои да имаме още едно дете, и заяви, че това е най-милото нещо, което съм правил за нея. След това просто не можех да спра. Затова ти казвам, че е вярно само отчасти. Първото сърце наистина беше романтичен жест, но докато стигнем до последното, вече си беше по-скоро неприятно задължение. И не само засаждането на розите, ами и грижите за тях… Те са трудни цветя. Докато са млади, се разклоняват като дървета и трябва непрекъснато да ги подрязваш, за да добият правилната форма. Всеки път, когато започнеха да цъфтят, грабвах ножиците, за да им придам отново форма, и градината много дълго изобщо нямаше вид. Пък и доста боли, бодлите им са остри. Години наред ръцете ми бяха бинтовани като на мумия.
	Усмихнах се.
	— Обаче се обзалагам, че тя е оценявала какво правиш.
	— О, да. Поне за известно време. Докато не ме помоли да разора всичко.
	Отначало реших, че не съм го чул добре, но по изражението му разбрах, че не е така. Спомних си с каква меланхолия понякога съзерцавах картините, на които Ели беше нарисувала градината.
	— Защо?
	Ной примижа срещу слънцето и въздъхна.
	— Колкото и да обичаше градината, за нея беше болезнено да я гледа. Надзърнеше ли през прозореца, започваше да плаче и понякога имах чувството, че никога няма да престане.
	Нужно ми беше малко време, за да се досетя за причината.
	— Заради Джон — изрекох тихо, детето, което беше починало от менингит на четири годинки. И Джейн като Ной го споменаваше рядко.
	— Загубата му едва не я уби. — Ной замълча. — Мен също. Беше толкова сладко момченце — на тази възраст тъкмо започваше да открива света и всичко му беше ново и вълнуващо. Като малък все се стараеше да подражава на по-големите и тичаше след тях из двора. А беше и здрав. Дори възпаление на ухото или настинка не е имал, преди да се разболее. Затова смъртта му беше страшен шок за нас. Играеше си в двора, а на следващата седмица го погребахме. След това Ели почти не можеше да се храни или да спи, а когато не плачеше, просто блуждаеше. Не бях сигурен дали изобщо ще го преодолее някога. Тогава ми каза да разора градината.
	Гласът му заглъхна. Не казах нищо, понеже знаех, че не е възможно човек да си представи колко мъчителна е загубата на дете.
	— А ти защо не го направи? — попитах след малко.
	— Реших, че го иска от скръб — тихо отговори Ной, — и не бях сигурен дали желанието й е искрено, или го казва само защото болката й е била непоносима в онзи миг. Затова изчаках. Реших, че ако ме помоли отново, ще го направя. Или щях да й предложа да махна само външното сърце, ако иска да запази останалите. Но тя не ме помоли повече. А след това? Макар да изобразяваше градината на много от картините си, вече не изпитваше същото към нея. След смъртта на Джон тя вече не й доставяше радост. Дори когато Кейт се омъжи там, чувствата на Ели бяха смесени.
	— Децата знаят ли защо пръстените са пет?
	— Може би някъде дълбоко в себе си знаят, но е трябвало сами да го проумеят. Ели не обичаше да говори за това. След смъртта на Джон й беше по-лесно да възприема градината като еднократен дар, а не като пет подаръка. Така си и остана. А когато децата пораснаха и започнаха да задават въпроси, Ели им каза, че съм засадил градината за нея. В тяхното съзнание розовата градина си остана романтичен жест.
	С крайчеца на очите си видях как лебедът се показа и заплува към нас. Интересно бе, че не се появи по-рано, и се питах къде ли е бил. Мислех, че Ной веднага ще му хвърли залък хляб, но той не го направи. Просто го наблюдаваше как се приближава. Когато стигна само на няколко метра от нас, лебедът сякаш леко се поколеба, но после за мое учудване дойде до брега.
	След миг вече се поклащаше към нас и Ной протегна ръка. Птицата посрещна ласката му и когато Ной тихичко й заговори, внезапно ми хрумна, че лебедът май наистина беше тъгувал за стареца.
	Ной го нахрани и после смаян видях как точно както ми беше казал веднъж, лебедът се намества в нозете му.


	Час по-късно започнаха да се скупчват облаците. Гъсти и натежали, те вещаеха една от обичайните за Юга летни бури — проливен дъжд за двайсетина минути, после бавно проясняване на небето. Лебедът вече плаваше обратно в езерото и аз тъкмо се канех да предложа на Ной да влезем вътре, когато чух гласа на Ана зад нас.
	— Здрасти, дядо! Здрасти, татко! — провикна се тя. — Нямаше ви в стаята, затова допуснахме, че сте тук.
	Обърнах се и видях една жизнерадостна Ана да се приближава към нас. Джейн крачеше изморено малко зад нея. Усмивката й ми се стори напрегната — знаех, че винаги се ужасява, когато заварва баща си тук.
	— Здравей, миличка — надигнах се аз. Ана ме прегърна силно и здраво сключи ръце зад гърба ми.
	— Как мина днес? — попитах. — Намери ли си рокля?
	Тя ме пусна, но не можеше да скрие вълнението си.
	— Страшно ще ти хареса — увери ме и стисна ръцете ми. — Идеална е.
	Джейн вече беше стигнала до нас и аз пуснах Ана, за да я прегърна, сякаш това отново бе станало естествено помежду ни. Беше топла и мека, успокоително присъствие.
	— Ела тук — повика Ной Ана и потупа пейката. — Разкажи ми как се готвиш за края на седмицата.
	Тя седна до него и взе ръката му.
	— Никога не съм допускала, че е толкова забавно. Ходихме поне в десет магазина. Да беше видял Лесли! И за нея намерихме страхотна рокля.
	Двамата с Джейн стояхме малко встрани, докато Ана разказваше за бясната дейност от последните дни. Докато изреждаше историите си една след друга, ту тупаше Ной, ту стискаше ръката му. Деляха ги шейсет години, но явно се чувстваха непринудено един с друг. Дядовците и бабите често имат специални взаимоотношения с внуците си, но Ной и Ана бяха истински приятели и аз усетих прилив на бащинска гордост от факта, че дъщеря ми се бе превърнала в такава чудесна млада жена. По разнеженото изражение на Джейн съдех, че се чувства точно по същия начин, и макар от години да не бях правил такова нещо, ръката ми бавно я обгърна.
	Май не бях сигурен какво да очаквам — за секунда тя се сепна — но после се отпусна в прегръдката ми и в този миг всичко на света беше наред. Може би тайно се боях, че ако изрека чувствата си на глас, ще отнема от силата им. Но вече съзнавах колко съм грешал, като не съм давал воля на мислите си, допрях устни до ухото й и й прошепнах думите, които изобщо не е трябвало да пазя в себе си:
	— Обичам те, Джейн, и съм най-щастливият мъж на света, задето те имам.
	Тя не продума, но се притисна още по-плътно към мен и това ми беше предостатъчно като отговор.


	Гръмотевицата отекна половин час по-късно — дълбок тътен, който сякаш раздра небето. Изпратихме Ной до стаята му, двамата с Джейн се разделихме с Ана на паркинга и се отправихме към вкъщи.
	Докато минавахме през центъра на града, аз се взирах през предното стъкло към слънцето, което току пробиваше през скупчващите се облаци, хвърляше сенки и превръщаше реката в течно злато. Джейн бе учудващо мълчалива, взираше се вторачено през прозореца, а аз попоглеждах към нея с ъгълчето на очите си. Косата й беше спретнато прибрана зад ухото, а розовата блуза, с която беше облечена, придаваше на кожата й свежо детско сияние. На ръката й искреше пръстенът, който носеше вече почти трийсет години — диамантеният годежен пръст до тъничката й брачна халка.
	Влязохме в квартала, след миг паркирахме на алеята пред вкъщи и Джейн се надигна с изморена усмивка.
	— Извинявай, че съм толкова мълчалива. Малко съм изморена.
	— Няма нищо, беше натоварена седмица.
	Внесох куфара й и я наблюдавах как оставя чантата си на масата до вратата.
	— Искаш ли чаша вино? — попитах.
	Тя се прозя и поклати глава:
	— Не, не тази вечер. Ако изпия една чаша, ще заспя. Обаче бих искала малко вода.
	В кухнята напълних две чаши с лед и вода от хладилника. Тя отпи дълга глътка, облегна се на плота и подпря стъпало на шкафа отзад в обичайната си поза.
	— Адски ме болят краката. Не сме се спрели цял ден. Ана разгледа най-малко двеста рокли, преди да намери подходящата. Всъщност Лесли я забеляза. Според мен вече беше започнала да се отчайва — Ана сигурно е най-нерешителният човек, когото познавам.
	— Каква е роклята?
	— О, трябва да я видиш на нея! От онези рокли в стил русалка и наистина подчертава фигурата й. Трябва малко да се коригира, но на Кийт много ще му хареса.
	— Не се съмнявам, че Ана е красива с роклята.
	— Да, така е. — Съдейки по замечтаното изражение на Джейн, дъщеря ни явно отново беше пред очите й. — Бих ти я показала, обаче тя не иска да я виждаш преди края на седмицата. Иска да бъде изненада. — Замълча. — А при теб как мина? Някой дойде ли в къщата?
	— Всички — отвърнах и й разказах за сутринта.
	— Удивително — наля си тя още една чаша с вода. — Като се има предвид, че всичко става в последния момент.
	От кухнята се виждаше плъзгащата се стъклена врата към платформата. Навън беше притъмняло заради сгъстилите се облаци и първите дъждовни капки затрополиха по стъклото, отначало лекичко. Реката беше станала сива и зловеща, след малко проблесна светкавица, следвана от оглушителен гръм, и пороят рукна. Джейн погледна към прозореца, когато бурята се развихри.
	— Знаеш ли дали ще вали в събота? — попита. Забелязах, че тонът й е учудващо спокоен. Очаквах да бъде по-притеснена. Спомних си колко мълчалива беше в колата и че всъщност не е обелила и дума, задето Ной отново беше отишъл край езерото. Докато я наблюдавах, изпитах странното усещане, че настроението й е по някакъв начин свързано с Ана.
	— Не би трябвало — отговорих на въпроса й. — Прогнозата е за ясно време. Очаква се това да е последният порой.
	Двамата мълчаливо съзерцавахме проливния дъжд. Само лекото трополене на дъждовните капки нарушаваше тишината. Джейн имаше унесено изражение и по устните й играеше сянка на усмивка.
	— Прекрасно е, нали? Да наблюдаваш дъжда. Правехме го в къщата на родителите ми, помниш ли? Седяхме на верандата.
	— Помня.
	— Беше хубаво, нали?
	— Много.
	— Отдавна не сме го правили.
	— Така е, не сме.
	Беше потънала в размисъл и аз се молех това отскоро появило се спокойствие да не бъде заменено от познатата ми тъга, от която толкова се страхувах. Изражението й обаче не се промени и след доста дълъг миг тя ме погледна.
	— Днес се случи още нещо — каза тя и сведе поглед към чашата си.
	— Така ли?
	Погледна ме в очите. Нейните искряха от бликналите сълзи.
	— Няма да мога да седя до теб на сватбата.
	— Защо?
	— Ще бъда отпред с Кийт и с Ана.
	— Но защо?
	Джейн вдигна ръката си към чашата.
	— Защото Ана ме помоли да й бъда кума. — Гласът й леко потрепери. — Каза, че съм най-близкият й човек и че съм направила много за нея и за сватбата… — Примигна бързо и тихичко изхлипа. — Знам, че е глупаво, но бях толкова изненадана, когато тя ме помоли, че не знаех как да отговоря. Изобщо не ми беше хрумвало подобно нещо. Толкова мило ме попита, явно наистина значи много за нея.
	Изтри сълзите си и аз усетих как гърлото ми се стяга. Да поканиш баща си за кум беше доста често срещано на юг, но рядко някой канеше майка си за кума.
	— О, миличка, това е чудесно — промърморих. — Много се радвам за теб.
	Нова светкавица, последвана от още една гръмотевица, които обаче отминаха почти незабелязани, а двамата с Джейн останахме в кухнята дълго след като бурята отмина, безмълвно споделяйки радостта си.


	След като дъждът спря, Джейн плъзна вратата и излезе на платформата. От тръбите и от перилата на верандата все още капеше вода, а от пода се издигаха струйки пара.
	Последвах я, усещайки болка в гърба и в ръцете си от натоварването през деня. Размърдах рамене в опит да облекча малко сковаността.
	— Вечерял ли си? — попита Джейн.
	— Още не. Искаш ли да излезем да хапнем нещо?
	— Всъщност не, много съм изморена — поклати глава тя.
	— Какво ще кажеш да си поръчаме храна, за да отпразнуваме? Нещо лесно… Нещо забавно…
	— Какво например?
	— Пица?
	Тя вдигна ръце на кръста.
	— Не сме поръчвали пица, откакто Лесли се изнесе.
	— Знам, но звучи добре, нали?
	— Винаги е добре. Само дето след това винаги имаш проблеми със стомаха.
	— Вярно е — признах, — обаче тази вечер ми се живее опасно.
	— А не предпочиташ ли да приготвя нещо набързо? Сигурна съм, че все ще измъкна нещо от фризера.
	— Хайде, не сме си поръчвали пица от години. Само ние двамата. Ще се настаним на дивана и ще ядем направо от кутията, а? Както едно време. Какво ще кажеш?
	Тя ме изгледа любопитно.
	— Искаш нещо… забавно.
	Беше по-скоро твърдение, отколкото въпрос.
	— Да — отвърнах.
	— Ти ли ще поръчаш или аз?
	— Аз ще се погрижа. С какво да бъде?
	Тя се позамисли и отвърна:
	— Какво ще кажеш да е с всички екстри?
	— Защо не? — съгласих се.


	Пицата пристигна половин час по-късно, а дотогава Джейн вече се беше преоблякла с джинси и тъмна тениска. Излапахме пицата като студенти в общежитието. Макар малко преди това Джейн да ми беше отказала чаша вино, сега си разделихме бутилка студена бира от хладилника.
	Докато се хранехме, тя ми разказа още подробности от деня. Сутринта бяха обикаляли за рокли за Лесли и за нея, въпреки протестите на Джейн, че ще си вземе нещо от мола. Ана настоявала двете с Лесли да си харесат рокли, които да носят и след сватбата.
	— Лесли откри една изключително елегантна — до коленете, официална. Стоеше й толкова добре, че и Ана настоя да я пробва просто така. — Джейн въздъхна. — Момичетата наистина са станали истински красавици.
	— Носят твоите гени — заявих сериозно.
	Тя се засмя и само махна с ръка, понеже устата й беше пълна с пица.
	С напредването на вечерта небето стана индигово, а осветените от луната облаци бяха поръбени в сребристо. Нахранихме се и останахме да седим неподвижно, заслушани в подрънкването на въздушния звънец от поривите на летния бриз. Джейн облегна глава на канапето и ме погледна необикновено изкусително през полупритворените си клепачи.
	— Идеята ти беше добра — каза. — Не си давах сметка, че съм толкова гладна.
	— Не яде много.
	— Трябва да успея да се пъхна в роклята си в събота.
	— На твое място не бих се притеснявал. Красива си като в деня на сватбата ни.
	По напрегнатата й усмивка отсъдих, че думите ми нямаха желаното въздействие. Джейн рязко се извърна с лице към мен.
	— Уилсън? Може ли да те попитам нещо?
	— Разбира се.
	— Искам да ми кажеш истината.
	— Какво има?
	Тя се поколеба.
	— Свързано е със случилото се на езерото днес.
	Лебедът, помислих си тутакси, но преди да успея да обясня, че Ной ме е помолил да го заведа там — и че той щеше да отиде със или без моята помощ — тя продължи:
	— Какво искаше да кажеш с онова, което каза?
	Смръщих се озадачен.
	— Не съм сигурен, че разбирам какво ме питаш.
	— Когато каза, че ме обичаш и че си най-щастливият мъж на света.
	Известно време просто се взирах в нея смаяно и безмълвно.
	— Имах предвид точно това, което казах — отговорих глуповато.
	— Само толкова?
	— Да — потвърдих, неспособен да скрия объркването си. — Защо?
	— Ами… опитвам се да проумея защо го каза — отговори Джейн прямо. — Не е в твой стил най-неочаквано да изтърсиш нещо такова.
	— Просто… това ми се прииска да кажа.
	Тя посрещна отговора ми със стиснати устни и сериозно изражение. Завъртя очи към тавана и се помъчи да се успокои, преди отново да насочи поглед към мен.
	— Има ли друга жена? — попита.
	Примигнах.
	— Моля?
	Изведнъж си дадох сметка, че тя не се шегува. Виждах, че се опитва да прочете изражението ми, да прецени искреността на онова, което се канех да кажа. Взех ръката й в своята и поставих другата си ръка отгоре.
	— Не — отговорих, гледайки я право в очите. — Няма друга жена. Никога не съм имал любовна връзка и няма да имам. Нито пък ми се е искало.
	Тя се взира в мен проницателно няколко минути, после кимна.
	— Добре.
	— Говоря сериозно — подчертах.
	Джейн се усмихна и стисна ръката ми.
	— Вярвам ти. Не мислех, че имаш връзка, но трябваше да те попитам.
	Гледах я невярващо.
	— Как изобщо ти хрумна подобно нещо?
	— Заради теб. Заради поведението ти.
	— Не разбирам.
	Забоде в мен искрен и преценяващ поглед.
	— Добре, погледни нещата от моята гледна точка. Първо, започваш да се разхождаш и да отслабваш. После започваш да готвиш и да ме питаш как е минал денят ми. И не стига това, ами през тази седмица толкова много ми помагаш… всъщност с всичко напоследък. Сега пък започна да сипеш и такива нетипични за теб мили думи. Отначало си помислих, че минаваш през някакъв етап, после си казах, че е заради сватбата. А сега… сякаш най-неочаквано си се превърнал в друг човек. Например… извиняваш се, че не си ми помагал достатъчно. Изневиделица ми казваш, че ме обичаш. Слушаш ме часове наред да ти разказвам за пазаруване. Предлагаш да си поръчаме пица и да се забавляваме? Как да кажа… това е страхотно, но исках да се уверя, че не го правиш, понеже изпитваш вина за нещо. Все още не разбирам какво се е случило с теб.
	Поклатих глава.
	— Не изпитвам вина. Освен за това, че бях твърде зает в кантората. Просто се чувствам зле заради това. А поведението ми… просто…
	Когато замълчах, Джейн ме погледна.
	— Просто какво?
	— Както ти казах онази вечер, не бях образцов съпруг и… не знам… явно се опитвам да се променя.
	— Защо?
	Защото искам отново да ме обичаш, помислих си, но не изрекох думите на глас.
	— Защото — казах след малко — ти и децата за мен сте най-важните хора на света, винаги е било така, а аз похабих твърде много години, през които не ви го показвах. Знам, че не мога да променя миналото, но мога да променя бъдещето. И аз самият мога да се променя. И ще го направя.
	Тя ме изгледа с присвити очи.
	— Искаш да кажеш, че ще престанеш да работиш толкова много?
	Изрече го мило, но скептично, а мен ме заболя, като си помислих в какво съм се превърнал.
	— Ако искаш, веднага ще се пенсионирам.
	Очите й отново блеснаха изкусително.
	— Ето виждаш ли? Напоследък си друг човек.
	Просто ме подкачаше — не бях и съвсем сигурен дали ми вярва — обаче знаех, че това, което й казах, й харесва.
	— А сега може ли аз да те попитам нещо?
	— Защо не? — отвърна.
	— Утре вечер Ана ще е в дома на родителите на Кийт, а Лесли и Джоузеф пристигат в петък, затова реших, че вечерта бихме могли да направим нещо специално.
	— Какво например?
	— Какво ще кажеш… да те изненадам.
	Отвърна ми със стеснителна усмивка:
	— Знаеш, че обичам изненадите.
	— Да, знам.
	— Много бих искала — отвърна Джейн с непресторено удоволствие.


>	Четиринайсета глава

	В четвъртък сутринта пристигнах в къщата на Ной рано с препълнен багажник. Както и предния ден, тук вече беше пълно с превозни средства, а приятелят ми Нейтън Литъл ми махна от другия край на двора и ми показа със знаци, че след малко ще дойде при мен.
	Паркирах на сянка и веднага се хванах на работа. Качих се на стълбата и свалих и останалите капаци от прозорците на втория етаж, за да осигуря пълен достъп на хората с пароструйката.
	Подредих ги под къщата. Тъкмо затварях капака на мазето, когато пристигна екип от петима чистачи, които незабавно обсадиха сградата. Бояджиите вече работеха долу, затова чистачите внесоха кофите, парцалите, гъбите и препаратите си и почистиха кухнята, стълбището, баните, прозорците, стаите на втория етаж, действайки бързо и ефективно. Застлаха леглата с нови чаршафи и завивки, които бях донесъл от вкъщи. Междувременно Нейтън подреди свежи цветя във всяка стая от къщата.
	След час пристигна и камионът на фирмата за отдаване на вещи под наем, а работниците започнаха да разтоварват бели сгъваеми столове и да ги подреждат в редици. Изкопаха дупки близо до решетката и поставиха в тях саксии с глицинии, увиха лилавите цветове около решетката и ги привързаха. Отвъд нея предишната подивяла и занемарена розова градина бе грейнала в ярки цветове.
	Макар прогнозата да беше за ясно време, уговорих шатра, за да може гостите да са на сянка. Успяха да опънат бялата шатра сутринта, а после заровиха още саксии с глицинии и ги увиха около коловете заедно с бели лампички.
	Човекът с пароструйката почисти фонтана в средата на розовата градина и малко след обяд аз го пуснах и се заслушах как водата се изсипва като водопад по трите тераси.
	Пристигна и акордьорът, който посвети цели три часа на разстроеното пиано. След като приключи, инсталира няколко специални микрофона, за да може музиката да се чува по време на церемонията и после на тържеството. Други микрофони и тонколони щяха да усилват гласа на пастора по време на службата и да осигурят музика във всяко ъгълче на къщата.
	Подредиха масите в главното помещение — оставиха само нещо като дансинг пред камината — и застлаха всяка от тях с ленена покривка. Като по чудо навсякъде се появиха нови свещи и цветна украса, така че щом пристигна екипът от ресторанта, остана единствено да увие ленените кърпи във формата на лебеди и да аранжира отделните места.
	Напомних на всички и за масата, която исках да поставят на верандата, и те го направиха след броени секунди.
	Последният щрих в общата картина бяха засадените в саксии хибискуси, украсени с бели лампички, които поставиха във всеки ъгъл на стаята.
	Към средата на следобеда работата вече приключваше. Хората товареха камионите и пикапите си, а екипът в двора привършваше с почистването. За пръв път от началото на всичко това останах сам в къщата. Чувствах се прекрасно. Работата от последните два дни, макар и шеметна, бе преминала гладко и въпреки че мебелите бяха изнесени, величественият вид на къщата ми напомняше за годините, когато все още бе обитавана.


	Докато наблюдавах оттеглящите се превозни средства, си казах, че и аз трябва да тръгвам. След като бяха коригирали роклите си и си бяха купили обувки сутринта, Джейн и Ана имаха час за маникюр следобед.
	Чудех се дали Джейн си мисли за срещата ни вечерта. Предвид цялото вълнение се съмнявах, и понеже ме познаваше, тя едва ли очакваше кой знае каква изненада въпреки онова, което бях направил снощи. През годините бях смъкнал летвата доста ниско, но се надявах, че така планираната изненада ще бъде още по-специална.
	Докато оглеждах къщата, си дадох сметка, че месеците, през които се бях подготвял за нашата годишнина, най-сетне ще дадат резултат. Никак не ми беше лесно да пазя тайната от Джейн, но сега, когато всичко беше готово, си дадох сметка, че повече неща, които исках за нея и за себе си, вече се бяха случили. Отначало си мислех, че подаръкът ми ще е символ на ново начало, а сега ми изглеждаше като край на пътуването, което бях предприел преди повече от година.
	Най-накрая всички си тръгнаха и аз обиколих къщата за последен път, преди да се отправя към колата си. На път за дома се отбих през магазина за хранителни стоки, после спрях на още няколко места, за да взема всичко необходимо. Когато се прибрах, вече беше почти пет. Отпуснах се за няколко минути, после се пъхнах под душа, за да измия натрупаната през деня мръсотия.
	Знаех, че не разполагам с много време, затова през следващия един час действах бързо. Следвайки списъка, който бях направил в офиса, започнах да се готвя за вечерта, която организирах от месеци. Нещата заставаха по местата си едно по едно. Бях помолил Ана да ми звънне веднага щом Джейн я остави, за да добия представа кога съпругата ми ще си бъде у дома. Ана телефонира, което означаваше, че майка й ще пристигне след петнайсетина минути. Уверих се, че къщата изглежда както трябва, и залепих бележка на входната врата. Джейн нямаше как да я пропусне: „Добре дошла у дома, скъпа. Изненадата те очаква вътре…“.
	Качих се в колата и отпраших.


>	Петнайсета глава

	Почти три часа по-късно надникнах пред предните прозорци на къщата на Ной и видях приближаващите се фарове. Погледнах часовника си — идваше точно навреме.
	Изпънах сакото си и се опитах да си представя в какво настроение е Джейн. Не бях у дома, когато се беше прибрала, но се опитах да си я представя. Изненадала ли се бе, че колата ми не е на алеята? Сигурно беше забелязала, че съм дръпнал завесите, преди да изляза — може би беше спряла до колата си озадачена и дори заинтригувана.
	Допусках, че ръцете й са били заети на излизане от колата — ако не с роклята за сватбата, то със сигурност с новите обувки, които си беше купила днес. Така или иначе, нямаше как да пропусне бележката, когато се приближи към стълбите, и аз съвсем ясно си представих любопитното й изражение.
	Как ли е реагирала, след като е прочела бележката ми на стълбите? Ето това не знаех. С удивена усмивка може би? Вероятно почудата й се засилваше от факта, че мен ме нямаше у дома.
	Какво ли си е помислила, когато е отключила входната врата и е попаднала насред затъмнената дневна, осветена само от пламъка на свещите и огласяна от печалния глас на Били Холидей от уредбата? Кога беше забелязала пръснатите по пода розови листенца, които я повеждаха навън към фоайето и нагоре по стълбите? Или втората бележка, която бях залепил на перилата:
C>
	„Скъпа, тези вечер е за теб. Но трябва да изпълниш една роля. Приеми го като игра. Приготвил съм ти списък с напътствия, а твоята роля е да изпълниш каквото те моля.
	Първата задача е много простичка. Моля те, угаси свещите долу и тръгни по цветната диря към спалнята. Там те очакват допълнителни инструкции“.
C$
	Дали беше ахнала удивено? Или се бе засмяла невярващо? Не бях сигурен, но понеже познавах Джейн, бях сигурен, че ще приеме ролята. Сигурно любопитството й е било изострено, когато е влязла в спалнята.
	Вътре щеше да намери запалени свещи навсякъде и да я посрещне тихата успокоителна музика на Шопен. На леглото имаше букет от трийсет рози, а от двете му страни — по една красиво опакована кутия с прикрепена към нея бележка. На картичката отляво пишеше: „Отвори сега“, а на тази отдясно — „Отвори в осем часа“.
	Представях си я как бавно се приближава до леглото и заравя лице в букета, за да вдъхне силното му ухание. Ето какво щеше да прочете, когато отвореше картичката отляво:
C>
	„Денят ти е бил напрегнат и сигурно ти се иска да си починеш преди срещата ни вечерта. Отвори подаръка, който върви с тази картичка, и отнеси съдържанието на кутията със себе си в банята. Там те очакват още инструкции“.
C$
	Ако надникнеше през рамо, щеше да види, че съм запалил още свещи и в банята, а след като отвореше подаръка си, вътре щеше да намери масла за вана и лосиони за тяло, както и нов копринен халат.
	Тъй като познавах Джейн, допусках, че сигурно си е поиграла с дясната кутия и картичка, които не биваше да отваря до осем часа. Дали й се е искало да наруши инструкциите? Дали е плъзнала пръсти по пакета, но после ги е отдръпнала? Допусках, обаче знаех, че е въздъхнала и се е отправила към банята.
	На тоалетната масичка я очакваше още една бележка:
C>
	„Има ли нещо по-приятно от дълга топла вана след напрегнат ден? Избери си масло, направи си пяна и напълни ваната с гореща вода. До ваната ще намериш бутилка от любимото си вино, все още изстудено и вече отворено. Налей си чаша. После се съблечи, влез във ваната, облегни глава назад и се отпусни. Когато си готова да излезеш, се подсуши и си сложи някой от новите лосиони, които съм ти купил. Не се обличай, а наметни новия халат и седни на леглото, за да отвориш следващия подарък“.
C$
	Във втората кутия имаше вечерна рокля и удобни ниски обувки, които бях купил, след като по дрехите в гардероба установих точно кой размер носи Джейн. Текстът на картичката, която съпровождаше вечерната й рокля, беше простичък:
C>
	„Почти си готова. Моля те, отвори кутията и облечи това, което съм ти купил. Ако искаш, сложи обеците, които ти подарих онази първа Коледа. Но не се бави, скъпа моя, понеже разполагаш точно с четирийсет и пет минути да се оправиш. Угаси свещите, изпразни ваната и изключи музиката. В осем и четирийсет и пет слез на верандата долу. Заключи вратата. Затвори очи и застани с гръб към улицата. Когато се обърнеш, отвори очи, защото срещата ни ще започне всеки момент…“.
C$
	Отпред щеше да я чака лимузината, която бях поръчал. Шофьорът, който щеше да й поднесе още един подарък, беше инструктиран да каже: „Госпожо Луис, ще ви откарам при съпруга ви. Той ви моли да отворите този подарък веднага щом влезете в колата. Вътре ви е оставил и още нещо“.
	В кутийката имаше шишенце парфюм и кратка бележка:
C>
	„Избрах този парфюм специално за тази вечер. Когато се качиш в колата, сложи си от него и отвори другия подарък. От бележката вътре ще разбереш какво да правиш“.
C$
	Във втората кутия имаше тесен черен шал. На картичката в гънките му пишеше:
C>
	„Ще те откарат на едно място, където ще те чакам, но искам да бъде изненада. Моля те, завържи очите си с шала — и не поглеждай. Пътуването ще ти отнеме по-малко от петнайсет минути, а шофьорът ще потегли, когато му кажеш: «Готова съм». Щом колата спре, той ще ти отвори вратата. Не сваляй превръзката и го помоли да ти помогне да излезеш от колата.
	Аз ще те чакам“.
C$


>	Шестнайсета глава

	Лимузината спря пред къщата и аз си поех дълбоко въздух. Шофьорът излезе от колата и ми кимна, че всичко е минало по мед и масло, а аз неспокойно поклатих глава в отговор.
	През последните няколко часа се люшках между вълнение и ужас при мисълта, че всичко това може да се стори на Джейн… ами, глупаво. Докато шофьорът се приближаваше към вратата, изведнъж установих, че почти не мога да преглътна. Въпреки това скръстих ръце и се облегнах на перилата на верандата, стараейки се да си придам нехаен вид. Луната светеше бяла, чувах цвърченето на щурците.
	Шофьорът отвори вратата. Появи се най-напред кракът на Джейн, а после като на забавен каданс се показа и тя самата, все още с превръзка през очите.
	Не можех да откъсна поглед от нея. На лунната светлина забелязах леката усмивка на лицето й, изглеждаше екзотична и елегантна. Дадох знак на шофьора, че може да си тръгва.
	След като колата потегли, бавно се приближих към Джейн и събрах смелост да изрека:
	— Изглеждаш прекрасно.
	Тя се обърна към мен и се усмихна още по-широко.
	— Благодаря — каза. Чакаше да добавя още нещо и понеже не го направих, пристъпи от крак на крак. — Вече може ли да сваля превръзката?
	Огледах се, за да се уверя, че всичко изглежда точно както искам.
	— Да — прошепнах.
	Тя дръпна шала, той веднага се разхлаби и се смъкна от лицето й. Нужно й беше малко време, за да привикнат очите й — погледна най-напред мен, после къщата, после отново мен. И аз като нея се бях издокарал специално за вечерта, носех нов смокинг. Джейн примигна, сякаш се събуждаше от сън.
	— Реших, че сигурно искаш да видиш как ще изглежда в събота — казах.
	Тя бавно се завъртя. Дори отдалеч мястото изглеждаше вълшебно. Под мастиленото небе бялата шатра сияеше, а прожекторите в розовата градина образуваха издължени сенки, като едновременно с това осветяваха цветовете на розите. Водата във фонтана искреше на лунната светлина.
	— Уилсън… невероятно е… — заекна Джейн.
	Хванах я за ръка. Усетих уханието на новия парфюм, който й бях купил, и забелязах малките диаманти на ушите й. Устните й бяха подчертани с тъмно червило.
	Когато се обърна към мен, по лицето й бяха изписани многобройни въпроси.
	— Но как? Та ти имаше само няколко дни…
	— Обещах ти, че ще бъде великолепно. Както каза Ной, не всяка събота има сватба в къщата.
	Джейн сякаш едва сега забеляза външния ми вид.
	— Облякъл си смокинг.
	— Поръчах го за уикенда, но реших да го изпробвам преди това.
	Тя ме огледа от глава до пети.
	— Изглеждаш… страхотно — призна.
	— Звучиш изненадана.
	— Така е — бързо отвърна тя, но после се поправи: — Не съм изненадана, че изглеждаш добре, просто не очаквах да си в този вид.
	— Ще го приема за комплимент.
	Тя се засмя.
	— Хайде — подръпна ме за ръкава, — искам да разгледам отблизо всичко, което си направил.
	Трябва да призная, че гледката наистина беше великолепна. Опънатата сред дъбовете и кипарисите тънка материя на тентата сияеше на светлината на прожекторите като жива. Белите столове бяха подредени на извити редове като за оркестър, повтаряйки извивката на градината отзад. Бяха ориентирани около една централна точка, а дървената решетка цялата грееше заради лампичките и цветовете на глициниите. Накъдето и да се обърнехме, имаше цветя.
	Джейн тръгна бавно по пътеката. Знаех, че си представя гостите и Ана, онова, което щеше да вижда от мястото си под дървената решетка. Когато отново се обърна към мен, изражението й беше слисано и невярващо.
	— Не съм допускала, че може да изглежда така.
	Прокашлях се.
	— Добре са се справили, нали?
	Тя поклати глава сериозно.
	— Не те. Ти.
	Когато стигнахме края на пътеката, Джейн пусна ръката ми и се доближи до дървената решетка. Останах на мястото си, докато тя прокарваше ръка по дърворезбите и опипваше тънките кабели на лампичките. Погледът й се плъзна към градината.
	— Изглежда точно както някога — възхити се Джейн.
	Докато тя обикаляше решетката, аз се любувах на роклята, с която беше облечена, и се наслаждавах на очертаните от дрехата извивки на тялото й, които така добре познавах. Какво у нея все още спираше дъха ми? Че беше прекрасен човек? Годините, прекарани заедно? Въпреки десетилетията от първата ни среща въздействието й върху мен само се засилваше.
	Влязохме в розовата градина и обходихме най-вътрешното от концентричните сърца. След малко светлините от шатрата отслабнаха, фонтанът бълбукаше като планински поток. Джейн мълчеше, просто се любуваше на гледката и от време на време поглеждаше през рамо, за да се увери, че я следвам отблизо. Недалеч се виждаше само върхът на шатрата. Джейн спря, огледа розовите храсти, накрая си избра един червен цвят и го откъсна. Отстрани бодилите, после се приближи до мен и го постави в петлицата ми. Нагласи го, леко ме потупа по гърдите и доволно погледна нагоре.
	— Тоалетът ти е по-завършен с бутониера — заяви.
	— Благодаря.
	— Споменах ли колко си красив в официално облекло?
	— Мисля, че използва думата „страхотен“. Чувствай се свободна да я използваш, колкото често пожелаеш.
	Тя положи ръка върху моята.
	— Благодаря ти за това, което си направил тук. Ана ще бъде смаяна.
	— Няма за какво.
	Джейн се приведе към мен и добави:
	— Благодаря ти и за тази вечер. Играта у дома… беше доста приятна.
	Преди време щях да се възползвам от възможността и да я накарам да ме похвали още, да се уверя, че наистина съм се справил добре. Сега обаче просто я хванах за ръка.
	— Искам да видиш още нещо.
	— Не ми казвай, че ни чака каляска, теглена от четири бели коня — пошегува се тя.
	Поклатих глава.
	— Не точно. Но ако идеята ти допада, може да опитам да уредя нещо.
	Джейн се засмя. Близостта й, топлината на тялото й събудиха у мен желания. В погледа й се бе появила палавост.
	— Е, какво още искаше да ми покажеш?
	— Още една изненада.
	— Не знам дали сърцето ми ще издържи.
	— Ела насам.
	Измъкнах я от градината и я поведох по алеята към къщата. Над нас звездите примигваха на безоблачното небе, а луната се отразяваше в реката зад къщата. Клоните на дърветата, от които висеше влакнест мъх, приличаха на кокалести пръсти, разперени във всички посоки. Във въздуха се носеше познатият мирис на бор и на сол, типичен за низините. В тишината усетих как палецът на Джейн потърква моя.
	Явно не усещаше нужда да бърза. Крачехме бавно и поглъщахме нощните шумове: щурците и цикадите, шумолящите листа на дърветата, скърцащия под подметките ни чакъл.
	Тя се загледа към къщата. Очерталият се между дърветата силует на постройката беше образ от вечността, а белите колони на верандата покрай къщата й придаваха почти разкошен вид. Ламариненият покрив бе потъмнял през годините и се сливаше с притъмнялото небе, от прозорците се лееше жълтеникавата светлина на свещите.
	Когато влязохме вътре, свещите примигнаха на течението. Джейн застина на входа и огледа дневната. Пианото, почистено и лъснато, блестеше на меката светлина, а дървеният под пред камината, където Ана и Кийт щяха да започнат първия си танц, лъщеше като нов. Масите със сгънатите във формата на лебед бели кърпи върху искрящия порцелан и кристал бяха като извадени от снимки на скъп ресторант. Сребърните чаши на столче грееха като коледни играчки. Масите в далечния край, където щеше да бъде поднесена храната за тържеството, се губеха сред изобилието от цветя между съдовете за сервиране.
	— О, Уилсън… — ахна Джейн.
	— Ще изглежда различно в събота, когато дойдат всички, но исках да го видиш сега, без да има никого.
	Тя пусна ръката ми и обиколи помещението, попивайки всяка подробност.
	Кимна ми, аз отидох в кухнята, отворих виното и налях две чаши. Когато вдигнах поглед, Джейн гледаше пианото, извърнала лицето си в профил.
	— Кой ще свири? — попита.
	Усмихнах се.
	— Ако можеше да избираш, кого щеше да поканиш?
	— Джон Питърсън? — погледна ме тя с надежда.
	Кимнах.
	— Но как така? Нали свири в „Челси“?
	— Знаеш, че винаги е имал слабост към теб и към Ана. В „Челси“ ще се справят и без него една вечер.
	Тя продължаваше да оглежда стаята в почуда, докато се приближаваше към мен.
	— Просто не разбирам как си успял да се справиш с всичко толкова бързо… Бях тук само преди няколко дни.
	Подадох й чашата.
	— Значи одобряваш?
	— Одобрявам ли? — отпи тя глътка вино. — Според мен къщата никога не е изглеждала толкова красива.
	Съзерцавах как пламъчетата на свещта блещукат в очите й.
	— Гладна ли си вече?
	Тя се сепна.
	— Честно казано, дори не съм се замисляла. Мисля, че бих искала да пийна вино и още малко да се понасладя на обстановката, преди да тръгнем нанякъде.
	— Никъде не трябва да ходим. Смятах да вечеряме тук.
	— Но как? Тук е празно.
	— Само почакай. — Метнах поглед през рамо. — Ти си почини и разгледай, а аз ще се заема.
	Оставих я и отидох в кухнята, където подготовката за изисканата вечеря вече беше в ход. Морският език, пълнен с раци, който бях направил, беше готов, затова нагласих фурната на нужната температура. Съставките за сос „Холандез“ бяха отмерени и заделени, трябваше просто да ги изсипя в съда. Салатите бяха нарязани, дресингът — забъркан.
	Докато действах, поглеждах от време на време и видях, че Джейн бавно обикаля голямата стая. Макар че масите бяха еднакви, тя спираше пред всяка и си представяше точно кои гости ще седят там. Разсеяно нагласяше приборите, завърташе вазите с цветята и обикновено отново ги връщаше в изходно положение. Излъчваше спокойно и наситено задоволство, което намирах за странно вълнуващо. Но пък напоследък всичко у нея ме вълнуваше.
	Във възцарилата се тишина размишлявах над поредицата събития, които ни бяха довели дотук. Опитът ме беше научил, че дори най-скъпите спомени избледняват с течение на времето, но аз не исках да забравя нито миг от последната седмица, която прекарахме заедно. Разбира се, искаше ми се и тя да помни всяка минута.
	— Джейн? — провикнах се. Не я виждах, затова допуснах, че е до пианото.
	Тя се появи от ъгъла на стаята. Дори отдалеч виждах, че лицето й сияе.
	— Да?
	— Ще ми направиш ли една услуга, докато приготвям вечерята?
	— Разбира се. Имаш ли нужда от помощ в кухнята?
	— Не. Оставил съм си престилката горе. Би ли ми я донесла? На леглото в някогашната ти стая е.
	— Разбира се.
	След секунда я гледах как се качва по стълбите. Знаех, че няма да се върне, преди вечерята да стане готова.
	Тананикайки си, се заех да плакна аспержите в очакване на реакцията й, когато открие подаръка, който я очакваше горе.
	— Честита годишнина — прошепнах.
	Когато водата върху печката завря, пъхнах рибата във фурната и излязох на задната веранда. Там хората от кетъринга бяха сложили маса за нас двамата. Зачудих се дали да не отворя шампанското, но реших да почакам Джейн. Поех си дълбоко въздух и се опитах да проясня съзнанието си.
	Тя със сигурност вече беше открила онова, което й бях оставил горе. Албумът — ръчно изработен и с гравирана кожена подвързия — беше невероятен, но се надявах истински да я развълнува съдържанието му. Този подарък й бях приготвил с помощта на много други хора за нашата трийсета годишнина. Като всички останали подаръци, които получи тя тази вечер, и този бе придружен от бележка. Беше писмото, което и преди се бях опитвал да й напиша, но все не успявах, писмото, което Ной ми бе предложил да напиша, и макар навремето идеята да ми се беше сторила невъзможна, прозренията ми от изминалата година, и особено от последната седмица, бяха придали на думите ми нетипична за мен прочувственост.
	След като го написах, прочетох писмото още веднъж и още веднъж. Думите му все още отекваха в съзнанието ми толкова ясно, колкото на страниците, които Джейн държеше в ръка.
C>
	„Скъпа моя,
	Вече е късно през нощта, аз седя на бюрото си и къщата е притихнала, чува се само тиктакането на големия стенен часовник. Ти спиш горе и макар да копнея да усетя топлото ти тяло до своето, нещо ме задължава да напиша това писмо, но не знам откъде да започна. Нямам представа и точно какво да кажа, ала не мога да го избегна, след всичките тези години просто трябва да го направя — не само заради теб, но и заради себе си. Това е най-малкото, което мога да сторя след трийсет години.
	Наистина ли мина толкова много време? Знам, че е така, но дори мисълта ме смайва. Например сутрин, след като се събудя, първата ми мисъл е и винаги е била за теб. Често просто лежа на една страна и те гледам, виждам косата ти, разпиляна по възглавницата, едната ти ръка под главата, плавното надигане и спускане на гърдите ти. Понякога, когато сънуваш, се приближавам до теб с надеждата, че някак ще успея да проникна в сънищата ти. Всъщност винаги съм изпитвал това към теб. През целия ни брак ти беше моята мечта и никога няма да забравя какъв щастливец съм още от първия ден, в който крачехме един до друг в дъжда.
	Често си мисля за този ден. Споменът за него никога не ме напуска и когато на небето проблесне светкавица, имам усещането за дежа вю. В такива мигове сякаш започваме отначало и аз усещам как в гърдите ми затуптява сърцето на млад мъж, на мъж, който неочаквано е надзърнал в бъдещето и не може да си представи живота без теб.
	Същото усещане събужда почти всеки наш спомен. Когато се сетя за Коледа, те виждам да седиш до елхата и весело да раздаваш подаръци на децата. Спомня ли си за летните нощи, усещам как ръката ти стиска моята, докато се разхождаме под звездите. Дори когато съм на работа, често поглеждам към часовника и се питам какво ли правиш точно в този момент. Простички неща — представям си как си изцапала с кал бузата си, докато работиш в градината, или как изглеждаш, когато се облегнеш на плота, как прокарваш ръка през косата си, докато говориш по телефона. Май се опитвам да ти кажа, че ти си във всичко, което съм, във всичко, което съм правил някога, и като обърна поглед назад, знам, че би трябвало да ти кажа колко много си означавала за мен винаги.
	Съжалявам за това, съжалявам и за всички случаи, когато съм те разочаровал. Иска ми се да можех да променя миналото, но и двамата знаем, че е невъзможно. Постепенно започнах да смятам, че макар то да не подлежи на промяна, начинът, по които го възприемаме, може да се променя, и точно тук е мястото на албума.
	В него ще откриеш много снимки. Някои са копия на тези от нашите албуми, но повечето не са. Помолих наши приятели и близки да ми изпратят техни, на които сме двамата, и през последната година получавах снимки от цялата страна. Ще видиш фотография, направена от Кейт на кръщенето на Лесли, още една от пикник на компанията отпреди четвърт век, която е направил Джошуа Гъндъл. Ной ми даде наша снимка, направена в един дъждовен Ден на благодарността, докато ти беше бременна с Джоузеф, а ако се вгледаш по-добре, ще видиш мястото, на което за пръв път си дадох сметка, че съм влюбен в теб. Ана, Лесли и Джоузеф също ми изпратиха снимки.
	Когато пристигнеше всяка фотография, аз се опитвах да си спомня кога е направена. Отначало споменът ми беше като самата моментна снимка — мимолетен и изчерпан в себе си образ, но установих, че ако затворя очи и се концентрирам, времето започва да тече назад. И всеки път си спомням какво съм си мислел.
	Това е другата част от албума. На страницата срещу всяка снимка съм написал какво си спомням за тези мигове, и по-конкретно какво си спомням за теб.
	Наричам този албум «Нещата, които трябваше да ти кажа».
	Някога ти дадох клетва на стълбите пред кметството, а сега, като твой съпруг вече трийсет години, ти давам втора: отсега нататък ще стана мъжа, който винаги е трябвало да бъда. Ще бъда по-романтичен съпруг и ще се възползвам максимално от годините, които ни остават заедно. И се надявам във всеки безценен миг да казвам или да правя нещо, което ще те убеждава, че никога не съм обичал никого, колкото обичам теб.
	С цялата ми любов,
@	Уилсън“
C$

	* * *

	Вдигнах поглед, когато чух стъпките на Джейн. Стоеше горе на стълбите, а светлината от лампата в коридора зад нея скриваше чертите й. Ръката й посегна към перилата, когато заслиза надолу.
	Светлината от свещите я озари на части: първо краката й, после талията и накрая лицето. Спря на средата, срещна погледа ми и дори отдалеч видях сълзите в очите й.
	— Честита годишнина — отекна гласът ми в стаята. Без да откъсва очи от мен, тя слезе долу. Тръгна към мен с нежна усмивка и най-неочаквано разбрах какво трябва да направя.
	Разтворих ръце и я притиснах към себе си. Тялото й беше топло и меко, влажната й буза се долепи до моята. Докато стояхме в къщата на Ной два дни преди трийсетата годишнина от сватбата си, аз я притиснах към себе си и с цялото си сърце пожелах времето да спре, сега и завинаги.


	Дълго останахме прегърнати, докато накрая Джейн не се отпусна назад. Погледна ме, без да отдръпва ръцете си, обгърнали тялото ми. Бузите й бяха влажни и лъщяха на приглушената светлина.
	— Благодаря ти — прошепна.
	Лекичко я притиснах.
	— Ела, искам да ти покажа нещо.
	Поведох я през дневната към задната част на къщата. Бутнах вратата и излязох на верандата.
	Луната светеше силно, но въпреки това различавах Млечния път над главите ни — беше като посипани скъпоценни камъни. Венера бе изгряла на южното небе. Беше станало малко по-хладно, а ветрецът ми донесе уханието на парфюма на Джейн.
	— Реших, че можем да вечеряме тук, навън. А и не исках да разваляме масите вътре.
	Тя ме хвана подръка и огледа масата пред нас.
	— Всичко е прекрасно, Уилсън.
	Отдръпнах се неохотно, за да запаля свещите, и посегнах към шампанското.
	— Искаш ли да ти налея?
	Отначало дори не бях сигурен дали ме е чула. Гледаше към реката и дрехата й леко потрепваше на вятъра.
	— Да, с удоволствие.
	Извадих бутилката от кофичката с лед, стиснах тапата и я завъртях. Изпука тихо. Напълних двете чаши, изчаках пяната да се уталожи и после ги долях. Джейн се приближи до мен.
	— Откога планираш всичко това? — попита тя.
	— От миналата година. Това беше най-малкото, което можех да направя, след като забравих предишната ни годишнина.
	Тя поклати глава и обърна лицето ми към своето.
	— Не можех да мечтая за нищо по-хубаво от това, което направи тази вечер. — Поколеба се. — Когато намерих албума, писмото и всички забележителни текстове, които си написал вътре… Никой не е правил за мен нещо толкова удивително.
	Понечих отново да кажа, че това е най-малкото, което бих могъл да сторя, но тя ме прекъсна:
	— Говоря сериозно. Дори не мога да изразя с думи колко много означава всичко това за мен. — После ми намигна хитро и докосна ревера ми. — Изглеждаш страхотно в смокинг.
	Засмях се тихичко, усетих напрежението леко да се разсейва и поех ръцете й в своите.
	— В този дух, никак не ми се иска да те оставя, обаче…
	— Обаче какво?
	— Трябва да проверя вечерята.
	Тя кимна — чувствена, красива.
	— Трябва ли ти помощ?
	— Не, почти е готово.
	— Тогава имаш ли нещо против да остана навън? Толкова е спокойно тук.
	— Не, ни най-малко.
	В кухнята видях, че аспержите, които бях приготвил на пара, са изстинали, затова ги подгрях. Сосът „Холандез“ леко се беше втвърдил, но го разбърках и всичко се оправи. Заех се с морския език — отворих фурната и го боднах с вилицата. Трябваха му още няколко минути.
	Бях настроил радиото на станция, на която свиреха музика от епохата на биг бенда, и точно посегнах да я сменя, когато чух зад себе си гласа на Джейн.
	— Остави я.
	Вдигнах поглед.
	— Нали щеше да се любуваш на нощта?
	— Да, но не е същото без теб — отговори тя. Облегна се на плота и зае обичайната си поза. — И тази музика ли поръча специално за днес? — попита шеговито.
	— Радиото е на тази програма от няколко часа. Явно е темата им за вечерта.
	— Да, навява спомени — каза Джейн. — Татко слушаше непрекъснато биг бенд. — Бавно прокара ръка през косата си, потънала в спомена. — Знаеш ли, че двамата с мама танцуваха в кухнята? Както миеха съдовете, изведнъж се прегръщаха и започва да се носят в такт с музиката. За пръв път ги видях, когато бях на шест години, и не се впечатлих особено. Когато пораснах малко, двете с Кейт се кискахме, щом ги видехме. Сочехме ги и се кискахме, но те се смееха и продължаваха да си танцуват, все едно са сами на света.
	— Никога не съм знаел това.
	— За последен път съм ги виждала така през седмицата, преди да се преместят в „Крийксайд“. Идвах да проверя как са. Видях ги през прозореца на кухнята, докато паркирах, и просто се разплаках. Знаех, че за последен път ги виждам да танцуват вкъщи, и имах чувството, че сърцето ми ще се скъса. — Замълча, потънала в размисъл. После поклати глава. — Извинявай, развалих атмосферата, нали?
	— Няма нищо — успокоих я. — Те са част от живота ни, а тук сме в тяхната къща. Честно казано, щях да съм силно озадачен, ако не мислеше за тях. А и това е прекрасен начин да ги запомниш.
	Джейн се замисли над думите ми за миг. В последвалата тишина извадих ястието от фурната и поставих тавата върху печката.
	— Уилсън? — тихо ме повика Джейн.
	Обърнах се.
	— Когато в писмото си каза, че от този момент нататък ще се постараеш да бъдеш романтичен, наистина ли го мислеше?
	— Да.
	— Това означава ли, че трябва да очаквам още вечери като днешната?
	— Ако това искаш.
	Тя вдигна пръст към брадичката си.
	— Няма да ти е лесно да ме изненадаш обаче. Ще трябва да измислиш нещо ново.
	— Едва ли ще е толкова трудно, колкото си мислиш.
	— Нима?
	— Още сега мога да измисля нещо, ако трябва.
	— Какво например?
	Срещнах преценяващия й поглед и изведнъж реших в никакъв случай да не се провалям. След кратко колебание загасих котлона и дръпнах аспержите. Джейн ме проследи с поглед заинтригувано. Изпънах сакото си, после прекосих кухнята и протегнах ръка:
	— Искаш ли да танцуваме?
	Тя се изчерви, когато пое ръката ми и преметна своята през врата ми. Притиснах я плътно към себе си и тялото й се долепи към моето. Закръжихме на малки кръгове в такт с музиката, която изпълни стаята. Усетих мириса на лавандуловия шампоан, който беше използвала, и усетих краката й да се отъркват в моите.
	— Красива си — прошепнах и Джейн откликна, като плъзна палеца си по ръката ми.
	Когато песента свърши, останахме прегърнати в очакване да започне следващата, като се поклащахме леко в опияняващо, почти недоловимо движение. Джейн се отпусна назад, за да ме погледне с нежна усмивка, и вдигна ръка към лицето ми. Докосването й беше леко, сякаш преоткриваше стар навик, а аз се приведох към нея и лицата ни се доближиха.
	Целувката й беше почти като дихание и след нея се отдадохме на всичко, което изпитвахме, на всичко, което искахме. Обвих ръцете си около нея и я целунах отново, усетих желанието й, усетих и своето. Зарових ръка в косата й и тя тихичко изстена — звук, едновременно познат и наелектризиращ, нов и стар, чудо, каквото трябва да бъдат всички чудеса.
	Без да продумам, се отдръпнах малко назад и просто се взрях в нея, преди да я отведа от кухнята. Усетих как палецът й се плъзга по дланта ми, докато минавахме покрай масите и духахме свещите една по една.
	В уютната тъмнина я поведох нагоре по стълбите. От прозореца в някогашната й спалня струеше лунна светлина и ние се прегърнахме, окъпани в млечнобяло сияние и сянка. Целувахме се отново и отново. Джейн прокара ръце по гърдите ми, а аз се пресегнах към ципа й. Тя тихичко въздъхна, когато роклята започна да се свлича по тялото й.
	Устните ми се плъзнаха по бузата и по шията й, проследих извивката на рамото й. Тя дръпна сакото ми и то се свлече на пода заедно с роклята й. Кожата й пареше под ръцете ми, когато се отпуснахме на леглото.
	Любихме се бавно и нежно, а страстта, която изпитвахме един към друг, беше шеметно преоткриване, наелектризиращо ново. Искаше ми се да трае вечно и я целувах отново и отново, нашепвайки нежни слова. След това лежахме изтощени в обятията си. Когато Джейн се унесе в сън, плъзнах върховете на пръстите си по кожата й, опитвайки се да съхраня съвършенството на мига.
	Малко след полунощ тя се събуди и забеляза, че я наблюдавам. В тъмното забелязах закачливото й изражение, сякаш бе едновременно възмутена и развълнувана от случилото се.
	— Джейн?
	— Да?
	— Искам да разбера нещо.
	Тя се усмихна доволно и зачака.
	Поколебах се и си поех дълбоко дъх:
	— Ако трябваше да го направиш отново и ако знаеше как щеше да се получи всичко помежду ни, щеше ли отново да се омъжиш за мен?
	Тя дълго мълча, обмисляйки внимателно въпроса. След това ме потупа по гърдите, вдигна очи и изражението й се разнежи.
	— Да — отговори, — щях да го направя.
	Ето тези думи копнеех да чуя най-много от всичко, затова я притиснах към себе си. Целунах косата и шията й, обзет от копнеж този миг да продължи вечно.
	— Обичам те повече, отколкото можеш да си представиш — признах.
	Тя целуна гърдите ми и отвърна:
	— Знам, аз също те обичам.


>	Седемнайсета глава

	Когато утринното слънце плисна през прозореца, ние се събудихме прегърнати и се любихме отново, преди да се разделим и да започнем да се подготвяме за дългия ден.
	След закуска обиколихме къщата и я подготвихме за сватбата в събота. Подменихме свещите по масите, раздигнахме масата от верандата и я прибрахме в хамбара, с известно разочарование изхвърлихме вечерята, която бях приготвил.
	Доволни от свършеното, тръгнахме към вкъщи. Лесли трябваше да пристигне в четири, Джоузеф бе успял да си резервира по-ранен полет и щеше да дойде към пет. На телефонния секретар ни очакваше съобщение от Ана, в което ни съобщаваше, че с Кийт са се заели с нещата, оставени за накрая — освен да се уверят, че роклята й е готова, трябваше да проверят дали някоя от наетите фирми не е отменила ангажимента си в последния момент. Ана обещаваше да вземе роклята на Джейн и да я донесе, когато с Кийт дойдат на вечеря у дома по-късно.
	В кухнята двамата с Джейн сложихме телешкото задушено във фурната, където щеше да се приготвя на тих огън цял следобед. Докато работехме, обсъждахме организацията на сватбата, но от време на време Джейн ми се усмихваше, припомняйки си предишната вечер.
	Знаехме, че денят ни нататък ще бъде още по-натоварен, затова отидохме в града за спокоен обяд само двамата. Взехме си по един сандвич от Полък Стрийт и се разходихме до епископалната църква, където хапнахме в сянката на магнолиите.
	Следобед отидохме, хванати за ръце, до Юниън Пойнт, откъдето се полюбувахме на река Нюс. Течението беше спокойно и по реката се носеха всякакви лодки — децата се наслаждаваха на последните летни дни, преди да се върнат в училище. За пръв път тази седмица Джейн изглеждаше напълно спокойна и когато обгърнах раменете й с ръка, се почувствах странно, сякаш връзката ни беше едва в началото. Това бе може би най-съвършеният ден, който бяхме прекарвали от години, и аз се наслаждавах на чувството, докато не се прибрахме у дома и не чух съобщението на телефонния секретар.
	Беше Кейт във връзка с Ной.
	— Моля те, ела — повиках Джейн, — не знам какво да правя.

	* * *

	Кейт ни чакаше в коридора, когато пристигнахме в „Крийксайд“.
	— Отказва да говори за това — обясни ни тя. — В момента е на езерото. Сряза ме, когато се опитах да го заговоря, и заяви, че понеже не вярвам, няма да мога да разбера. Настояваше, че иска да остане сам и ме отпрати.
	— Но физически е добре, нали? — попита Джейн.
	— Така ми се струва. Отказа да обядва, дори се разгневи, но иначе е добре. Наистина е разстроен. Последния път, когато надникнах в стаята му, ми кресна да се махам.
	Погледнах към затворената врата. През всичките години, откакто го познавах, нито веднъж не бях чувал Ной да повишава тон.
	Кейт неспокойно усукваше шала си.
	— Не иска да говори нито с Джеф, нито с Дейвид — тръгнаха си преди минути. Според мен поведението му ги засегна.
	— И с мен ли не иска да говори? — попита Джейн.
	— Не — отговори Кейт и безпомощно сви рамене. — Както ти казах в съобщението, не съм сигурна, че изобщо иска да говори с някого. Според мен единственият човек, с когото би разговарял, си ти — погледна ме скептично тя.
	Кимнах. Притеснявах се, че Джейн ще се разстрои, както стана, когато Ной помоли да се види с мен в болницата, но тя стисна ръката ми в знак на подкрепа и вдигна поглед към мен.
	— Май е най-добре да отидеш да провериш как е.
	— Май да.
	— Аз ще те чакам тук с Кейт. Опитай да го накараш да хапне нещо.
	— Добре.
	Почуках два пъти на вратата на Ной и я открехнах.
	— Ной? Аз съм, Уилсън. Може ли да вляза?
	Той седеше на стола си до прозореца и не отговори. Изчаках малко, преди да вляза в стаята. На леглото видях поднос с недокосната храна, затворих вратата и скръстих ръце.
	— Джейн и Кейт допуснаха, че с мен би разговарял.
	Видях как раменете му се повдигнаха, когато си пое дълбоко въздух, после отново се отпуснаха. Бялата му коса се бе разчорлила върху плетената жилетка, а тялото му изглеждаше миниатюрно в люлеещия се стол.
	— Те навън ли са в момента?
	Гласът му беше толкова тих, че едва го чувах.
	— Да.
	Не каза нищо повече. Мълчаливо прекосих стаята и седнах на леглото. Виждах напрегнатите бръчки по лицето му, макар да отказваше да говори.
	— Бих искал да разбера какво се е случило — казах колебливо.
	Брадичката му увисна, преди Ной отново да вдигне очи. Зарея поглед през прозореца.
	— Няма я — каза. — Когато отидох тази сутрин, нея я нямаше.
	Веднага разбрах за кого говори.
	— Може да е била в другия край на езерото. Може би не е знаела, че си там — допуснах.
	— Няма я — каза той с равен и безчувствен глас. — Усетих го още щом се събудих. Не ме питай как, просто го усетих. Усетих, че си е отишла, а докато вървях към езерото, чувството се усилваше все повече. Обаче не исках да повярвам и я виках цял час. Така и не се показа. — Той се намръщи, поизправи се на стола и продължи да се взира към езерото. — Накрая се отказах.
	Навън езерото искреше на слънцето.
	— Искаш ли да отида да проверя дали вече не е там?
	— Няма я.
	— Откъде знаеш?
	— Просто знам. Както и сутринта знаех, че няма да е там.
	Понечих да отговоря нещо, но се отказах. Нямаше смисъл да спорим. Ной вече беше решил. Освен това нещо вътре в мен ми подсказваше, че той има право.
	— Тя ще се върне — постарах се да прозвуча убедително аз.
	— Може би, а може би няма. Не съм сигурен.
	— Ще й липсваш твърде много, за да стои далеч от теб.
	— Тогава защо изобщо си отиде? — попита той. — Не разбирам.
	Удари със здравата си ръка по ръкохватката на стола, после поклати глава.
	— Как ми се иска да можеха да разберат.
	— Кой?
	— Децата ми. Медицинските сестри. Дори д-р Барнуел.
	— Че Ели е лебедът ли?
	Той за пръв път отмести поглед.
	— Не. Че аз съм Ной. Че съм човекът, който винаги съм бил.
	Не бях сигурен какво има предвид, но знаех достатъчно, за да замълча и да изчакам да ми обясни.
	— Да ги беше видял днес. Всичките. Какво като не искам да разговарям с тях за това? Бездруго никой не ми вярва, а не исках да се мъча да ги убеждавам, че прекрасно съзнавам какво говоря. Просто щяха да спорят с мен, както правят винаги. Ами после, когато не си изядох обяда? Все едно се бях опитал да скоча от прозореца. Разстроен съм и имам всички основания за това. А когато съм разстроен, не се храня. През целия ми живот е било така, обаче сега те се държат, все едно започвам да превъртам. Кейт се опитваше да ме нахрани като бебе и се преструваше, че нищо не се е случило. Можеш ли да повярваш? После цъфнаха Дейвид и Джеф и обясниха подробно, че сигурно лебедът е отишъл да си търси храна, а съвсем забравиха, че аз го храня два пъти дневно. Явно никой от тях не дава пет пари какво може да й се е случило.
	Докато се мъчех да проумея какво става, изведнъж си дадох сметка, че гневът на Ной се дължи на нещо повече от начина, по който реагират децата му.
	— Какво те тревожи всъщност? — попитах го кротко. — Че са се държали, все едно лебедът не съществува? — Замълчах. — Винаги са смятали така и ти го знаеш. Никога досега не си допускал това да те разстрои.
	— Те не дават и пет пари.
	— Всъщност са много загрижени — възразих му.
	Той упорито се извърна на другата страна.
	— Просто не проумявам — повтори, — защо ще си тръгва?
	И в този миг ме осени прозрението, че той не се сърди на децата си. Не се гневеше и задето лебедът е изчезнал. Не, ставаше дума за нещо по-дълбоко, за нещо, което не бях сигурен, че бе готов да признае и пред самия себе си.
	Но вместо да го притискам, аз просто замълчах и двамата си седяхме безмълвно. Докато чаках, наблюдавах как ръката му неспокойно мърда в скута.
	— Как мина снощи с Джейн? — попита той след малко просто ей така, без всякаква връзка.
	Въпреки основния проблем, който обсъждахме, думите му извикаха в съзнанието ми картината как двамата с Ели танцуват в кухнята.
	— По-добре, отколкото съм си представял.
	— Хареса ли й албумът?
	— Много.
	— Добре — каза той и се усмихна за пръв път, откакто бях влязъл в стаята му, но усмивката бързо се стопи.
	— Сигурен съм, че тя много иска да поговори с теб. Кейт също е отвън.
	— Знам — отвърна сломено. — Нека да влязат.
	— Сигурен ли си?
	Той кимна, а аз се протегнах и го потупах по коляното.
	— Ще се оправиш ли?
	— Да.
	— Искаш ли да им кажа да не те питат за лебеда?
	Той се позамисли над думите ми, после поклати глава.
	— Няма значение.
	— Да им кажа ли да не те притискат?
	Погледна ме многострадално.
	— Не съм в настроение да ги дразня, но ти обещавам, че няма повече да крещя. Не се тревожи, няма да направя нищо, което да разстрои Джейн. Не искам да се тревожи за мен, след като трябва да мисли само за утре.
	Станах от леглото и положих ръка върху рамото му, преди да изляза.
	Знаех, че Ной се сърди на себе си. През последните четири години беше вярвал, че лебедът е Ели. Имаше нужда да вярва, че тя ще намери начин да се върне при него, но необяснимото изчезване на лебеда бе разклатило вярата му из основи.
	На излизане от стаята почти го чух да се пита: „Ами ако децата са били прави от самото начало?“.


	В коридора запазих тази информация за себе си. Предложих обаче, че е най-добре да оставят Ной да говори и да се постараят да се държат възможно най-непринудено.
	Кейт и Джейн кимнаха и Джейн първа се запъти вътре. Ной погледна към нас. Двете спряха, искаха баща им да ги покани, понеже не знаеха какво да очакват.
	— Здравей, татко — каза Джейн.
	— Здравей, миличка — усмихна се насила той.
	— Добре ли си?
	Той погледна към нея и към мен, после към подноса с изстинала храна на леглото.
	— Вече малко огладнях, но иначе съм добре. Кейт, имаш ли нещо против…
	— Разбира се, татко — пристъпи Кейт напред. — Ще ти донеса нещо за хапване. Супа? Сандвич с шунка?
	— Сандвич е добре — кимна той. — И може би чаша сладък чай.
	— Сега ще изтичам да ти донеса — увери го Кейт. — Искаш ли и парче шоколадова торта? Била съвсем прясна, днес са я правили.
	— Разбира се — отговори той. — Благодаря ти. О… извинявай, че се държах така преди малко. Бях разстроен, но не беше нужно да си го изкарвам на теб.
	Кейт го удостои с кратка усмивка:
	— Няма нищо, татко.
	Стрелна ме с поглед, в който прочетох облекчение, но тревогата й още личеше. Щом тя излезе от стаята, Ной даде знак да се приближим към леглото.
	— Хайде, настанявайте се — покани ни той.
	Докато прекосявахме стаята, наблюдавах Ной и се питах какво става. Подозирах, че е отпратил Кейт, понеже иска да разговаря с мен и с Джейн насаме.
	Джейн седна на леглото. Настаних се до нея и тя хвана ръката ми.
	— Съжалявам за лебеда, татко — рече тя.
	— Благодаря ти. — Съдейки по изражението му, знаех, че няма да каже нищо повече по въпроса. — Уилсън ми разказа за къщата. Май наистина е направил голямо нещо.
	Изражението на Джейн се смекчи.
	— О, татко, приказна е. По-красива е, отколкото на сватбата на Кейт. — Замълча и добави: — Мислехме Уилсън да мине да те вземе към пет. Знам, че е рано, но така ще имаш възможност да прекараш известно време в къщата. Отдавна не си бил там.
	— Добре — съгласи се той. — Хубаво ще е да видя отново старата къща. — Отмести поглед от Джейн към мен, после отново към Джейн. Май едва сега забеляза, че се държим за ръце, и се усмихна. — Имам нещо за вас двамата. И ако нямате нищо против, искам да ви го дам, преди да се върне Кейт. Тя може и да не разбере.
	— Какво е? — попита Джейн.
	— Помогни ми да се изправя, моля те. В бюрото ми е, а ми е трудно да се изправя, след като съм седял дълго.
	Станах и му протегнах ръка. Ной се изправи колебливо и прекоси стаята. Отвори чекмеджето, извади отвътре опакован подарък и се върна на стола си. Явно движението го бе изморило и той се смръщи, когато отново седна.
	— Вчера помолих една от сестрите да го опакова — каза и ни подаде пакета.
	Беше малък и правоъгълен, увит в червена хартия, но още докато ни го даваше, знаех какво има вътре. Явно и Джейн знаеше, понеже никой от двама ни не посегна да го вземе.
	— Моля ви — каза Ной.
	Джейн се поколеба, преди да го приеме. Прокара ръка по хартията и вдигна очи.
	— Но, татко…
	— Отвори го — настоя той.
	Тя дръпна панделката и хартията — веднага познах овехтялата книга. И малката дупка от куршум в горния десен ъгъл — куршума, предназначен за Ной през Втората световна война. Беше „Стръкчета трева“ на Уолт Уитман — книгата, която му бях занесъл в болницата, книгата, без която не можех да си го представя.
	— Честита годишнина — каза той.
	Джейн държеше книгата така, сякаш се боеше да не я строши. Погледна първо мен, после баща си.
	— Не можем да я приемем — изрече тихо и задавено, както се чувствах и аз.
	— Напротив, можете.
	— Но… защо?
	Той впери поглед в нас.
	— Знаеше ли, че я четях всеки ден, докато чаках майка ти? Когато тя замина през онова лято, когато бяхме още деца? Все едно четях поезия на нея. А после, след като се оженихме, й четях на верандата, точно както си представях, че ще правим. Сигурно през годините сме прочели всяко стихотворение хиляди пъти. Понякога, докато четях, поглеждах към майка ти и виждах как устните й се движат заедно с моите. Вече знаеше всички стихотворения наизуст.
	Ной погледна през прозореца и аз долових, че отново мисли за лебеда.
	— Вече не мога да чета — призна той. — Не различавам думите, но се тревожа, че никой след мен няма да чете тази книга. Не искам да се превърне в реликва, в нещо, което ще седи на лавицата като спомен за мен и Ели. Знам, ме не обичате Уитман колкото мен, но само вие от всичките ми деца сте чели книгата от кора до кора. Пък и кой знае, може отново да я прочетете.
	Джейн сведе поглед към томчето.
	— Ще я прочета — обеща тя.
	— И аз — додадох.
	— Знам — изгледа ни подред Ной. — Затова исках да я подаря и на двама ви.


	След като се наобядва, Ной видимо се нуждаеше от почивка, затова двамата с Джейн се прибрахме у дома.
	Ана и Кийт пристигнаха следобед, Лесли спря на алеята няколко минути по-късно и всички се събрахме в кухнята да си бъбрим като едно време. Споменахме новината за лебеда, но не се задържахме на темата. Вместо това с мисъл за предстоящия уикенд се натоварихме на две коли и се запътихме към къщата на Ной. Точно като Джейн предишната вечер Ана, Кийт и Лесли останаха смаяни. Цял час се разхождаха из градината и къщата със зяпнала уста, аз стоях до стълбите във всекидневната, а Джейн се приближи и застана до мен грейнала. Улови погледа ми, кимна към стълбите и ми намигна. Засмях се. Когато Лесли попита какво е толкова смешно, тя се направи на две и половина.
	— Просто нещо между нас двамата с баща ви. Наша си шега.
	На път за вкъщи минах през летището и взех Джоузеф. Той ме поздрави, както обикновено:
	— Здрасти, тате! — И после въпреки всичко случващо се добави само: — Отслабнал си.
	Натоварихме багажа му и отидохме в „Крийксайд“ да вземем Ной. Както винаги в мое присъствие, Джоузеф беше сдържан, но щом видя Ной, целият грейна. Ной също се зарадва, че и внукът му е дошъл. Седяха на задната седалка и разговаряха оживено, докато пътувахме към вкъщи, където ги нападнаха с прегръдки в мига, в който прекрачихме прага. След малко Ной седеше на канапето с Лесли от едната страна и Джоузеф от другата и си разказваха разни истории, а Ана и Джейн си бъбреха в кухнята. Неочаквано шумовете в къщата отново ми станаха познати и си казах, че така ще бъде винаги.
	Вечерята беше съпроводена с бурен смях, докато Ана и Джейн разказваха за безумното търчане през седмицата, а към края на вечерта Ана ме изненада, като почука по чашата си с вилица.
	Когато всички на масата притихнаха, тя каза:
	— Искам да вдигна тост за мама и татко — вдигна чашата си тя. — Без вас двамата това нямаше да бъде възможно. Ще имам най-прекрасната сватба, която би могъл да желае човек.


	Когато Ной се измори, го откарах обратно в „Крийксайд“. Коридорите бяха празни, докато го изпращах до стаята му.
	— Отново ти благодаря за книгата — казах, спирайки на вратата му. — Не би могъл да ни направиш по-специален подарък.
	Очите му бяха посивели от пердето и той сякаш гледаше през мен.
	— Няма защо.
	Прокашлях се и отбелязах:
	— Може да е там утре.
	Той знаеше какво имам предвид и кимна.
	— Може би.


	Джоузеф, Лесли и Ана още седяха край масата, когато се прибрах у дома. Кийт си беше тръгнал преди няколко минути. Когато попитах къде е Джейн, ми посочиха към платформата. Плъзнах вратата и я заварих облегната на перилата. Приближих се. Дълго седяхме един до друг и мълчаливо вдъхвахме свежия летен въздух.
	— Той добре ли беше, когато го остави? — попита Джейн най-накрая.
	— Колкото може да се очаква. Накрая май се измори.
	— Според теб приятно ли му беше тази вечер?
	— Несъмнено — отговорих. — Обича да е с децата.
	Тя погледна през вратата към сцената в трапезарията: Лесли ръкомахаше, явно разказваше забавна история, Ана и Джоузеф се превиваха от смях, който се чуваше дори навън.
	— Като ги гледам, оживяват спомени — каза Джейн. — Иска ми се Джоузеф да не живееше толкова далече. Знам, че на момичетата им липсва. Смеят се вече цял час.
	— Защо не си на масата с тях?
	— Бях допреди няколко минути. Но когато видях фаровете ти, се измъкнах навън.
	— Защо?
	— Защото исках да остана насаме с теб — смушка ме тя закачливо. — Исках да ти дам своя подарък за годишнината ни, а както ти каза, утре ще бъде малко напрегнато. — Плъзна към мен една картичка. — Знам, че изглежда малък, но нямаше как да го опаковам. Ще разбереш, когато го видиш.
	Отворих картичката и вътре намерих удостоверението.
	— Курс по готварство? — попитах с усмивка.
	— В Чарлстън — отговори тя и се приведе към мен. Посочи удостоверението и ми обясни: — Курсът е първокласен. Виждаш ли? Прекарваш една седмица в „Мондори Ин“ при главния готвач, а той е един от най-добрите в страната. Знам, че се справяш прекрасно и сам, но реших, че може да ти е забавно да опиташ нещо ново. Представи си, че те научат как да използваш правилно ножа за разрязване на месо или как да разбираш кога тиганът е достатъчно загрят, за да сотираш зеленчуците, и дори как да гарнираш ястията, които поднасяш? Нали познаваш Хелън от църковния хор? Тя ми каза, че това бил един от най-хубавите уикенди, които е прекарвала някога.
	Прегърнах я за миг.
	— Благодаря ти. Кога е?
	— Курсовете са през септември и октомври — през първия и третия уикенд на месеца, така че си провери графика, преди да решиш. После трябва само да се обадиш.
	Разгледах удостоверението и се помъчих да си представя какво ли ще представляват курсовете. Притеснена от мълчанието ми, Джейн се обади колебливо:
	— Ако не ти харесва, мога да ти купя нещо друго.
	— Не, идеално е — уверих я. После се смръщих и добавих: — Само едно нещо.
	— Да?
	Плъзнах ръка през талията й.
	— Щеше да ми е по-приятно, ако се запишем и двамата. Хайде да си направим един романтичен уикенд. Чарлстън е красив по това време на годината и ще си прекараме прекрасно в града.
	— Сериозно ли? — попита тя.
	Придърпах я към себе си и я погледнах в очите.
	— Не се сещам за нищо, което да ми се иска повече. Ще ми липсваш твърде много и няма да се насладя на курса.
	— Отсъствието понякога засилва копнежа — подразни ме тя.
	— Едва ли е възможно повече от това — отвърнах сериозно. — Нямаш представа колко те обичам.
	— Напротив, имам.
	С ъгълчето на очите си видях, че децата ни наблюдават, когато се наведох да я целуна и устните й се задържаха върху моите. Преди време щях да се стеснявам. Сега обаче не давах и пет пари.


>	Осемнайсета глава

	Съботната сутрин не беше толкова напрегната, колкото очаквах.
	Ана се отби, след като всички вече бяха станали, и аз се смаях от безгрижието й, докато закусваше със семейството. След това всички се разположихме на платформата отзад, където времето течеше почти на забавен каданс. Може би всички се подготвяхме вътрешно за треската, която ни очакваше следобед.
	Неведнъж улавях Лесли и Джоузеф да наблюдават двама ни с Джейн, явно слисани от начина, по който се смушкваме закачливо или се смеем на нещата, които разказва другият. Лесли ни наблюдаваше с влажен поглед — почти като горд родител — но ми беше по-трудно да разчета изражението на Джоузеф. Не можех да определя дали се радва за нас, или се опитва да определи колко време ще продължи тази нова фаза.
	Може би реакциите им имаха основание. За разлика от Ана напоследък те не бяха с нас често и несъмнено всеки от тях си спомняше как се бяхме държали последния път, когато са ни виждали заедно — всъщност, когато Джоузеф си беше у дома за Коледа, а тогава двамата с Джейн почти не си продумахме. И разбира се, той още си спомняше посещението й в Ню Йорк преди година.
	Питах се дали Джейн е забелязала озадачените, внимателни погледи на децата. Дори да беше, не им обръщаше внимание. Вместо това отрупваше Джоузеф и Лесли с разкази са подготовката на сватбата, неспособна да скрие задоволството от това колко добре се бяха подредили нещата. Лесли задаваше стотици въпроси и едва не припадаше при всяко романтично откровение, а Джоузеф слушаше по-сдържано и мълчаливо. Ана се обаждаше от време на време, обикновено, за да отговори на някой въпрос. Седеше до мен на дивана и когато Джейн стана да напълни отново кафеварката, погледна към майка си през рамо. После стисна ръката ми и прошепна в ухото ми:
	— Нямам търпение да дойде довечера.


	Жените от семейството имаха записан час във фризьорския салон за един часа и на излизане си бъбреха като ученички. А що се отнася до мен, Джон Питърсън и Хенри Макдоналд бяха звъннали сутринта с молба да се срещнем в къщата на Ной. Питърсън искаше да провери как звучи пианото, а Макдоналд — да погледне кухнята и всичко останало, за да е сигурен, че вечерята ще мине по вода. И двамата обещаха, че посещението им ще бъде кратко, но аз ги уверих, че няма проблем. Така или иначе трябваше да мина през къщата — Лесли беше оставила нещо в багажника си.
	Тъкмо тръгвах, когато чух Джоузеф да влиза в стаята зад мен.
	— Ей, тате, нещо против да дойда с теб?
	— Ни най-малко.
	Докато пътувахме към къщата на Ной, Джоузеф зяпаше през прозореца и почти не продума. Не беше идвал тук от години и просто попиваше гледката, докато се движехме по оградения с дървета път. Животът в Ню Йорк, който той вече смяташе за свой дом, беше вълнуващ, но усещах, че е забравил колко прелестна е природата в провинцията.
	Намалих, завих по алеята и паркирах на обичайното си място. Когато слязохме от колата, Джоузеф се загледа в къщата. Цялата грееше на силното лятно слънце. След броени часове Ана, Лесли и Джейн щяха да се качат горе и да започнат да се обличат за сватбата. Решихме шествието да тръгне от къщата. Вдигнах поглед към прозорците на втория етаж и се опитах да си представя онези последни мигове преди сватбата, когато всички гости щяха да седят по местата си и да чакат.
	Излязох от унеса и видях, че Джоузеф се е запътил към шатрата. Вървеше с ръце в джобовете и обхождаше с поглед всичко. Пред тентата спря и погледна назад към мен в очакване да отида при него.
	Мълчаливо обиколихме шатрата и розовата градина, после влязохме в къщата. Джоузеф не бе видимо развълнуван, но усещах, че е впечатлен, също като Лесли и Ана. В края на обиколката зададе няколко въпроса за организацията на всичко — кой, какво, как — но когато колата на кетъринга паркира отпред, вече мълчеше.
	— Е, какво мислиш? — попитах.
	Той не отговори веднага, но лека усмивка разтегли устните му, докато оглеждаше къщата и двора.
	— Честно казано, не мога да повярвам, че си успял да постигнеш всичко това — призна той.
	Проследих погледа му и си припомних как беше изглеждала къщата само допреди няколко дни.
	— Хубаво е, нали? — попитах разсеяно.
	Джоузеф поклати глава, като чу отговора ми:
	— Не говорех за тук — посочи той околността, — говорех за мама. — Замълча, за да се увери, че е привлякъл вниманието ми. — Когато дойде миналата година, беше ужасно разстроена, не съм я виждал такава. Слезе от самолета разплакана, знаеше ли това?
	Изражението ми отговори вместо мен.
	Той пъхна ръце в джобовете си и забоде поглед в земята, за да не среща очите ми.
	— Каза, че не искала да я виждаш такава, затова се стараела да се държи, но по време на полета… явно не е издържала повече. — Той се поколеба. — Представи си, стоя на летището и чакам да посрещна майка си, а тя слиза от самолета с вид на човек, който идва от погребение. Знам, че в работата си всекидневно се сблъсквам със скръбта, но когато става дума за собствената ми майка…
	Той замълча, а аз реших, че е най-добре да замълча.
	— Първата нощ ме държа буден до късно. Не спираше да говори и плачеше заради онова, което се случва помежду ви. Признавам, че ти бях много ядосан. Не само задето си забравил за годишнината, а за всичко. Все едно винаги си гледал на семейството ни като на удобство, което околните очакват от теб да поддържаш, но на теб никога не ти се е искало да вършиш нужното. Накрая й казах, че ако след толкова много години все още е нещастна, може би ще й е по-добре сама.
	Не знаех какво да кажа.
	— Тя е страхотна жена, тате, и на мен ми беше дошло до гуша да я гледам наранена. През следващите няколко дни се възстанови — поне мъничко. Но все още се ужасяваше от мисълта да се прибере у дома. Изражението й ставаше адски тъжно, когато заговорехме за това, така че накрая я поканих да остане в Ню Йорк при мен. Известно време си мислех, че ще се съгласи, но накрая отказа. Заяви, че ти имаш нужда от нея.
	Гърлото ми се стегна.
	— Когато ми каза какво искаш да направиш за годишнината ви, първата ми реакция беше, че не искам да имам нищо общо с това. Дори не ми се идваше тук този уикенд. Но снощи… — Той поклати глава и въздъхна. — Само да я беше чул, когато ти отиде да закараш Ной. Не можеше да спре да говори за теб. Не спираше да повтаря колко страхотен си бил и колко добре сте се разбирали напоследък. А и когато ви видях как се целунахте на платформата… — Джоузеф ме изгледа с почти невярващо изражение, сякаш ме виждаше за пръв път. — Успял си, тате. Не знам как, но си успял. Никога не съм я виждал по-щастлива.
	Питърсън и Макдоналд пристигнаха навреме и както обещаха, не останаха дълго. Качих на втория етаж нещата от багажника на Лесли и на път за вкъщи двамата с Джоузеф спряхме пред фирмата, за да вземем двата смокинга под наем — единия за него, а другия за Ной. Оставих Джоузеф в къщата, преди да тръгна за „Крийксайд“, понеже имах още една поръчка преди церемонията.


	Ной седеше на стола си, през прозореца струеше късното лятно слънце, и когато се обърна да ме поздрави, веднага разбрах, че лебедът не се е върнал.
	— Здравей, Ной — поздравих.
	— Здравей, Уилсън — прошепна той. Изглеждаше изтощен, сякаш бръчките на лицето му за една нощ бяха станали по-дълбоки.
	— Добре ли си?
	— Бил съм и по-добре, но можеше и да е по-зле — отговори той и се насили да се усмихне, за да ме успокои.
	— Готов ли си да тръгваме?
	— Да — кимна. — Готов съм.
	Докато пътувахме, не спомена за лебеда. Просто гледаше през прозореца като Джоузеф и аз го оставих сам с мислите му. Въпреки това очакването ми се засили, когато приближихме къщата. Нямах търпение да види какво сме направили и явно съм очаквал да бъде зашеметен като всички останали.
	Странното обаче беше, че той изобщо не реагира, когато слезе от колата. Огледа се и най-накрая сви рамене почти незабележимо.
	— Нали каза, че си стегнал мястото.
	Примигнах и се зачудих дали съм го чул правилно.
	— Така е.
	— Къде?
	— Навсякъде. Ела да ти покажа градината.
	— И оттук я виждам — поклати глава той. — Винаги е изглеждала така.
	— Сега може би, но да я беше видял миналата седмица — казах почти отбранително. — Цялата беше обрасла. А къщата…
	Той ме прекъсна с палава усмивка:
	— Хвана се — намигна. — Ела сега да видим какво си направил.


	Обиколихме къщата и двора и накрая се спряхме на люлката на верандата. Разполагахме с още един час, преди да сложим смокингите. Когато пристигнахме, Джоузеф вече се беше облякъл, а няколко минути след него дойдоха Ана, Лесли и Джейн направо от фризьорския салон. Момичетата излязоха от колата превъзбудени. Тръгнаха пред Джейн и веднага се качиха горе.
	Тя спря пред мен и ги проследи с блеснал поглед.
	— Не забравяй, че Кийт не бива да вижда Ана преди сватбата, така че не го пускай — нареди ми тя.
	— Няма — обещах.
	— Всъщност никого не пускай. Трябва да бъде изненада.
	— Ще пазя стълбите на живот и смърт.
	— Това важи и за теб.
	— Досетих се.
	Тя погледна към празните стълби и попита:
	— Притеснен ли си вече?
	— Малко.
	— И аз. Трудно ми е да повярвам, че малкото ни момиченце вече е голяма жена и се омъжва.
	Беше развълнувана, но и малко тъжна, а аз се наведох и я целунах по бузата.
	— Виж, трябва да отида да помогна на Ана. Нуждае се от помощ, за да се облече — роклята е доста тясна. Трябва и аз да се приготвя.
	— Добре, ще се видим след малко.


	През следващия един час най-напред пристигна фотографът, после Джон Питърсън и служителите от кетъринговата фирма и всички се заеха сериозно с работата си. Доставиха тортата и я качиха на поставката, дойде цветарят с букета и с цветята за бутониерите и корсажите, а точно преди да започнат да пристигат гостите, свещеникът ме запозна с реда, по който ще премине ритуалът.
	Малко след това дворът започна да се пълни с автомобили. Двамата с Ной стояхме на верандата и посрещахме гостите, после ги насочвахме към шатрата, където Джоузеф и Кийт придружаваха дамите до местата им. Джон Питърсън вече свиреше на пианото и топлият вечерен въздух се изпълни с музиката на Бах. Скоро всички бяха по местата си, свещеникът се изправи начело.
	Слънцето започна да залязва и шатрата се изпълни със загадъчно сияние. По масите блещукаха свещи, келнерите се подредиха отзад, готови да поднесат храната.
	За пръв път вечерта доби реални очертания за мен. Закрачих напред-назад, опитвайки се да запазя спокойствие. Сватбата трябваше да започне след по-малко от петнайсет минути и се надявах, че съпругата ми и дъщерите ми знаят какво правят. Опитах да се убедя, че просто изчакват последния момент, за да се появят, но не се сдържах и през няколко минути надниквах нагоре по стълбите през отворената входна врата. Ной седеше на люлката на верандата и ме наблюдаваше с развеселено изражение.
	— Приличаш на мишена от стрелбище в лунапарк — осведоми ме той. — Нали се сещаш, на един от онези пингвини, дето се мърдат напред-назад.
	— Толкова ли е зле? — смръщих се аз.
	— Мисля, че направи бразда на верандата.
	Реших, че е най-добре да седна, и тъкмо се запътих към него, когато чух стъпки надолу по стълбите.
	Ной ми даде знак, че той ще остане навън, аз си поех дълбоко въздух и влязох във фоайето. Джейн слизаше бавно по стълбите, плъзгайки едната си ръка по перилата, а аз просто стоях и я съзерцавах.
	Изглеждаше невероятно великолепно с вдигната коса. Прасковената й сатенена рокля прилепваше подканящо към тялото й, на устните си имаше розов гланц. Беше подчертала тъмните си очи със сенки и когато забеляза изражението ми, спря и блажено се наслади на възхищението ми.
	— Изглеждаш… зашеметяващо — успях да измънкам.
	— Благодаря — тихо отвърна тя.
	След миг вече се приближаваше към мен във фоайето. Долових уханието на новия й парфюм, но когато се приведох да я целуна, тя се отдръпна, преди да се приближа.
	— Недей — засмя се, — ще ми размажеш червилото.
	— Така ли?
	— Така — отвърна и тупна протегнатите ми ръце. — Ще ме целунеш по-късно, обещавам. Като се разплача, гримът ми бездруго ще се съсипе.
	— Къде е Ана?
	Тя кимна към стълбите.
	— Готова е, но искаше да поговори насаме с Лесли, преди да слезе. Някакви сестрински работи в последния момент, струва ми се. — Усмихна се замечтано. — Нямам търпение да я видиш. Не съм виждала по-красива булка. Всичко готово ли е?
	— Джон чака да му дадем знак, за да засвири сватбения марш.
	Джейн кимна с притеснен вид.
	— Къде е татко?
	— Където трябва. Не се тревожи, всичко ще бъде наред. Сега трябва само да почакаме.
	Джейн отново кимна.
	— Колко е часът?
	Погледнах часовника си.
	— Осем.
	Джейн тъкмо щеше да попита дали да отиде да доведе Ана, когато вратата горе се отвари. И двамата вдигнахме поглед едновременно.
	Лесли се появи първа и точно като Джейн беше просто прелестна. Кожата й притежаваше свежестта на младостта. Тя заслиза по стълбите с невъздържан възторг. Роклята й също беше прасковена, но за разлика от тази на Джейн беше без ръкави и подчертаваше мускулестите й загорели ръце, стиснали перилата.
	— Идва — оповести Лесли задъхано, — само секунда.
	Джоузеф се шмугна през вратата зад нас и застана до сестра си. Джейн се протегна и хвана ръката ми, която за мое учудване трепереше. Ето това е, помислих си, всичко се свежда дотук. А когато чухме вратата горе да се отваря, тя се усмихна като момиченце и прошепна:
	— Идва.
	Да, Ана идваше, но дори в този момент мислите ми бяха насочени към Джейн. Докато стоеше до мен, знаех, че никога не съм я обичал по-силно. Устата ми внезапно пресъхна.
	Когато Ана се появи, Джейн се ококори. За миг застина, неспособна да продума. Като видя изражението на майка си, Ана се спусна по стълбите бързо като Лесли, скрила едната си ръка зад гърба.
	Не беше облечена така, както я беше видяла Джейн преди броени минути. Носеше роклята, доставена в къщата днес сутринта — бях окачил дрехата в празния дрешник. Роклята на Ана беше точно като тази на Лесли.
	Преди Джейн да бъде в състояние да каже нещо, Ана пристъпи към нея и показа какво крие зад гърба си.
	— Мисля, че ти трябва да го сложиш — каза тя простичко.
	Когато Джейн видя булото, което държеше Ана, примигна бързо, неспособна да повярва на очите си.
	— Какво става тук? — попита. — Защо си съблякла сватбената рокля?
	— Защото няма да се омъжвам — отговори Ана. — Още не.
	— Какви ги говориш? — възкликна Джейн. — Разбира се, че ще се омъжваш…
	Ана поклати глава.
	— Това не е моята сватба, мамо. Още от самото начало е твоята сватба. — Замълча и попита: — Защо според теб те оставих ти да избереш всичко?
	Джейн не проумяваше думите й. Просто местеше поглед от Ана на Лесли и на Джоузеф, опитвайки се да прочете отговора по усмихнатите им лица, и накрая се обърна към мен.
	Взех ръцете й в своите и ги вдигнах към устните си. Цяла година планове, цяла година тайни и ето че стигнахме до този момент. Нежно целунах пръстите й, преди да срещна погледа й.
	— Нали каза, че отново би се омъжила за мен?
	За миг сякаш двамата останахме сами в стаята. Докато тя се взираше в мен, си спомних за цялата подготовка, която бях успял да направя тайно през изминалата година — отпуск в подходящия момент, фотографът и кетърингът, на които „по случайност“ им се беше появила възможност да ни поемат, гости, които нямат други планове за уикенда, работни екипи, които бяха успели да си „изпразнят графика“, за да подготвят къщата само за два дни.
	Нужни й бяха няколко секунди, но постепенно по лицето на Джейн се появи разбиращо изражение. А когато напълно осъзна какво се случва, какво всъщност ще стане този уикенд, тя ме изгледа слисано и невярващо.
	— Моята сватба? — попита тихо, останала почти без дъх.
	Кимнах.
	— Сватбата, която трябваше да направя за теб преди много години.


	Джейн искаше да чуе всички подробности веднага, но аз посегнах към булото, което държеше Ана.
	— Ще ти разкажа на тържеството — казах и старателно поставих булото на главата й. — Сега обаче гостите ни чакат. Двамата с Джоузеф трябва да сме отпред, така че тръгвам. Не забравяй букета.
	Тя ме погледна умолително.
	— Но… чакай…
	— Наистина не мога да остана — казах тихо. — Не трябва да те виждам преди сватбата, забрави ли? — Усмихнах се. — Ще се видим след няколко минути.
	Усетих вперените в мен погледи на гостите, докато двамата с Джоузеф вървяхме към дървената решетка. След миг вече стояхме до Харви Уелингтън, свещеника, когото бях помолил да извърши ритуала.
	— Носиш ли пръстените? — попитах.
	Джоузеф се тупна по джоба.
	— Тук са, тате. Взех ги сутринта, както ме помоли.
	В далечината слънцето залязваше зад короните на дърветата и небето бавно посивяваше. Плъзнах поглед по гостите и приглушеният им шепот ме изпълни с благодарност. Кейт, Дейвид и Джеф седяха със съпрузите и съпругите си на първия ред, Кийт беше точно зад тях, а още по-назад бяха насядали отдавнашните приятели на двама ни с Джейн. Дължах благодарност на всеки един, защото направиха събитието възможно. Някои ми бяха изпратили снимки за албума, други ми бяха съдействали да се свържа с подходящите хора във връзка с организирането на сватбата. Благодарността ми обаче надхвърляше всички тези неща. В наше време е невъзможно да пазиш тайна, но всички гости не само бяха запазили нашата, а и бяха откликнали с въодушевление и с готовност да отпразнуваме заедно този специален миг.
	И най-вече исках да благодаря на Ана. Всичко това нямаше да бъде възможно без нейното охотно участие, а едва ли й е било лесно. Трябваше да внимава във всяка дума, като през цялото време ангажира вниманието на Джейн. На Кийт сигурно също му е било трудно и аз си казах, че един ден от него наистина ще излезе чудесен зет. Обещах си, когато двамата с Ана решат да се оженят, да им организирам точно такава сватба, каквато поискат, колкото и да струва.
	Лесли също ми помогна много. Тя уговори Джейн да останат в Грийнсбъро, та да отиде до магазина да купи същата рокля за Ана и да я докара. Нещо повече, към нея се обръщах за идеи, така че сватбата да стане възможно най-красива. Със своята страст към романтичните филми Лесли беше естественият ми съветник — нейна идея беше да наемем Харви Уелингтън и Джон Питърсън.
	И разбира се, Джоузеф. Той посрещна с най-слаб възторг новината за плановете ми, но трябваше да го очаквам. Не очаквах обаче да усетя тежестта на ръката му върху рамото си, докато стояхме под дървената решетка в очакване на Джейн.
	— Ей, тате? — прошепна той.
	— Да?
	— Искам да знаеш, че за мен е чест да ти бъда кум — усмихна се той.
	Буца заседна на гърлото ми при тези думи.
	— Благодаря ти — беше единственото, което успях да промълвя.


	Сватбата беше каквато се надявах да бъде. Никога няма да забравя приглушеното вълнение на присъстващите и как проточваха шии, за да гледат дъщерите ми, докато се приближаваха по пътеката. Никога няма да забравя как се разтрепериха ръцете ми при първите акорди на Сватбения марш, как сияеше Джейн, докато пристъпваше по пътеката редом до баща си.
	С булото тя изглеждаше като прелестна млада булка. С букет от лалета и миниатюрни рози в ръка, сякаш се плъзгаше по пътеката. А до нея Ной гордо сияеше — същинско въплъщение на горд баща.
	Двамата с Джейн спряха в края на пътеката и той бавно вдигна булото й. Целуна я по бузата, прошепна й нещо в ухото и зае мястото си на първия ред до Кейт. Видях, че зад тях някои от гостенките вече попиваха сълзите си.
	Харви започна ритуала с благодарствена молитва. Помоли ни да застанем лице в лице и говори за любовта, за обновяването й и за усилието, което тя изисква. През целия ритуал Джейн здраво стискаше ръцете ми, а погледът й не се откъсваше от моя.
	Когато настана моментът, помолих Джоузеф да ми даде пръстените. За нея бях избрал диамантена халка за сватбена годишнина, а за себе си купих същата като халката, която вече носех, само че новата искреше с надежда за още по-хубаво бъдеще.
	Подновихме клетвите си, изречени преди много време, и си сложихме халките. Целунах булката, съпровождан от весели възгласи, подсвирквания, аплодисменти и ослепителните светкавици на фотоапаратите.


	Тържеството продължи до полунощ. Вечерята бе превъзходна, а Джон Питърсън беше чудесен на пианото. Всяко от децата ни вдигна тост, аз също и благодарих хилядократно на всички за помощта. Усмивката не слизаше от устните на Джейн.
	След вечеря разместихме няколко маси и двамата с нея танцувахме часове наред. В кратките мигове, докато си поемаше дъх, тя ме отрупваше с въпроси, измъчвали ме през повечето време от изминалата седмица.
	— Ами ако някой беше издал тайната?
	— Но не го направиха.
	— Все пак, ако се беше случило?
	— Не знам. Мислех си, че ако някой се беше изпуснал, ти сигурно щеше да решиш, че греши. Или че няма да ме вземеш за толкова луд, че да организирам цялото това нещо.
	— Доверил си се на много хора.
	— Така е. И съм признателен, че те оправдаха доверието ми.
	— И аз. Това е най-прекрасният миг от живота ми. — Тя замълча и огледа стаята. — Благодаря ти, Уилсън. За всяка подробност.
	— За мен беше удоволствие.


	Когато стрелките на часовника наближиха дванайсет, гостите започнаха да се разотиват. Ръкуваха се с мен и прегръщаха Джейн. Питърсън най-сетне затвори капака на пианото, а Джейн го отрупа с благодарности. Той импулсивно я целуна по бузата.
	— За нищо на света не бих го пропуснал — отвърна.
	Харви Уелингтън и съпругата му бяха сред последните, които си тръгнаха, а двамата с Джейн ги изпратихме до верандата. Когато Джейн благодари на Харви за службата, той само поклати глава.
	— Няма нужда да ми благодариш. Няма по-хубаво нещо на света от това да съм част от такава церемония. Тя е същността на брака.
	Джейн се усмихна.
	— Ще ти звънна, за да вечеряме заедно.
	— С удоволствие.
	Децата се бяха събрали край една от масите и тихичко обсъждаха вечерта, но иначе къщата беше притихнала. Джейн отиде при тях на масата, а аз застанах зад нея и докато оглеждах стаята, установих, че Ной се е измъкнал незабелязано.
	Почти през цялата вечер беше необичайно мълчалив, затова допуснах, че е излязъл на задната веранда с надеждата да остане сам. Там го бях открил по-рано тази вечер и честно казано, малко се тревожех за него. Денят беше дълъг, вече ставаше късно и трябваше да го питам дали иска вече да се връща в „Крийксайд“. Обаче го нямаше на верандата.
	Тъкмо се наканих да вляза вътре и да проверя по стаите, когато в далечината забелязах самотна фигура на брега на реката. Не съм сигурен как изобщо го забелязах, но вероятно съм зърнал дланите му, които се движеха в тъмното. Тъй като беше със смокинг, останалата част на тялото му се сливаше с тъмната околност.
	Зачудих се дали да не го викна, но се отказах. По някаква причина усетих, че той не иска никой друг да ходи там. Любопитството обаче ме накара да сляза по стълбите и да тръгна към него.
	Над главата ми звездите грееха ярко, а въздухът бе натежал от свежия мирис на пръст. Обувките ми леко проскърцваха по чакъла, но не след дълго стигнах до тревата и поех отначало по полегат, а после по-стръмен склон. Трудно ми беше да пазя равновесие сред гъстата растителност. Отмествах клоните пред лицето си и не можех да проумея защо и как Ной беше слязъл тук.
	Застанал с гръб към мен, той шепнеше, когато се приближих. Нямаше как да сбъркам тихата мелодия на гласа му. Отначало си помислих, че говори на мен, но той изобщо не ме беше чул да приближавам.
	— Ной? — повиках го тихичко.
	Той се обърна учуден и впери поглед в мен. Отне му известно време да ме познае в тъмното, но постепенно изражението му омекна. Докато стоях пред него, останах със странното усещане, че съм го спипал да прави нещо нередно.
	— Не съм те чул да идваш. Какво правиш тук?
	Усмихнах се въпросително.
	— Тъкмо се канех да те попитам същото.
	Вместо да ми отговори, той кимна към къщата.
	— Страхотно тържество организира тази вечер. Наистина си надминал себе си. Джейн не спря да се усмихва цяла вечер.
	— Благодаря ти. — Поколебах се и попитах: — А ти добре ли прекара?
	— Страхотно.
	Смълчахме се.
	— Добре ли си? — попитах накрая.
	— Бил съм и по-добре, но можеше и да е по-зле.
	— Сигурен ли си?
	— Да, сигурен съм. — Вероятно в отговор на любопитното ми изражение, обясни: — Вечерта е толкова приятна. Реших да й се полюбувам малко.
	— Тук?
	Той кимна.
	— Защо?
	Май трябваше да се досетя за причината да рискува да слезе до брега на реката, но отначало просто не ми хрумна.
	— Знаех си, че не ме е напуснала — каза той простичко. — И исках да поговоря с нея.
	— С кого?
	Ной изглежда не чу въпроса ми. Вместо това кимна по посока на реката.
	— Мисля, че е дошла за сватбата.
	Изведнъж разбрах за какво говори и погледнах към реката, но не видях нищо. Сърцето ми се сви и ме връхлетя огромно безсилие, запитах се дали лекарите не са били прави. Може би Ной наистина имаше халюцинации, може би тази нощ му бе дошла в повече. Понечих да опитам да го убедя да се върне вътре, ала думите заседнаха в гърлото ми.
	Тя се появи върху набраздената от леки вълни озарена повърхност на реката, сякаш изникна от нищото. Изглеждаше прелестна тук, на свобода, перата й сребрееха и аз затворих очи с надеждата да запечатам образа в паметта си. Но когато ги отворих, лебедът наистина кръжеше пред нас и най-неочаквано по устните ми плъзна усмивка. Ной имаше право. Не знаех защо, нито как, но изобщо не се съмнявах, че този лебед е тя. Трябваше да бъде. Бях виждал птицата хиляди пъти и дори от разстояние нямаше как да не забележа малкото тъмно петънце на гърдите, точно над сърцето.


>	Епилог

	Стоя на верандата по средата на есента и свежестта на хладния въздух ме ободрява, докато си спомням за сватбата ни в края на лятото. Все още помня живо и най-дребната подробност точно както помня всичко, което се случи в годината на забравената ни годишнина.
	Струва ми се странно, че всичко вече е зад гърба ми. Подготовката ангажираше мислите ми от толкова отдавна и си представях всичко толкова много пъти, че понякога се чувствам така, сякаш съм изгубил връзка със стар приятел, с човек, с когото съм общувал много непринудено. Но след всички тези спомени най-сетне разбирам, че вече имам отговор на въпроса, над който размишлявах, когато за пръв път излязох тук.
	Да, реших, че човек наистина може да се промени.
	Събитията от предишната година ме научиха на много неща за самия мен и на няколко универсални истини. Научих например, че макар лесно да нараняваме хората, които обичаме, често пъти ни е много по-трудно да ги излекуваме. Само че изцелението на тези рани ми дари най-богатото изживяване в моя живот и ми помогна да повярвам, че макар често да съм надценявал онова, което мога да свърша за един ден, съм подценявал нещата, които мога да свърша за една година. Но най-вече научих, че е възможно двама човека отново да се влюбят, дори да ги разделят дълготрайни разочарования.
	Не съм сигурен какво да си мисля за лебеда и за онова, което видях през онази нощ, и признавам, че все още не ми е лесно да бъда романтичен. Всеки ден се боря да се преоткривам и част от мен се пита винаги ли ще бъде така. Но какво толкова? Следвам уроците на Ной за любовта и за начина да я поддържаш жива и дори никога да не стана истински романтик като него, няма да престана да се старая.
