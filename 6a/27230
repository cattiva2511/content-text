D>
	Посвещавам тази книга
	на Вера Спиридоновна Горевалова, превързочна сестра от 3329-и полеви евакуационен лазарет на Първи Прибалтийски фронт.
D$


>	Глава 1
>	Защо Сталин не поискал да приеме Парада на победата?

E>
	Всички бяхме единодушни. Войната в Европа приключи, но капиталистическото обкръжение си остана.
@	Маршал от авиацията Александър Покришкин, три пъти герой на Съветския съюз.
@	„Советский воин“, 1985, бр. 9, с. 32
E$

>>	1
	24 юни 1945 година.
	Червеният площад.
	Оркестърът — хиляда и триста фанфари и сто барабана. Тътен и грохот. Най-големият военен парад в историята на човечеството.
	В заключителния етап от войната в състава на Червената армия имало десет действащи фронта. Всеки фронт се състои от група армии. Някои фронтове били малки — едва от четири-пет армии, но имало и гигантски като 1-ви Белоруски, в чийто състав влизали дванайсет армии, включително една въздушна и две гвардейски танкови армии.
	И всеки от десетте фронта изпратил за парада по един сборен полк — по хиляда най-отличили се войници, сержанти и офицери. Десет фронта — десет сборни полка. Начело на всеки сборен полк — лично командващият фронта и всички командващи армии от съответния фронт, зад тях — знаменосци със знамената на най-отличилите се в боевете полкове, бригади, дивизии и корпуси.
	Зад десетте полка — сборен полк от полската войска, полкове от съветския Военноморски флот, от Наркомата на отбраната, по два-три батальона от всяка военна академия, а освен тях — военни училища, войски на НКВД, суворовци и нахимовци, танкове, артилерия, гвардейски минохвъргачки, моторизирана пехота, кавалерия, сапьори, свързочници, десантчици.
	И изведнъж оглушителният марш секнал, хвърляйки площада в гробовна, тревожна тишина. Напрегнатата пауза е мъчителна. Но ето че барабанен грохот разпрал тишината и през Червения площад преминал специален батальон с фашистки знамена. Пред мавзолея на Ленин батальонът енергично завил наляво и двеста фашистки знамена били захвърлени на мокрия гранит.
	Това бил апотеозът на победата. Големият триумф на съветския народ в най-голямата от всички войни. Той бил очакван от стотици милиони хора. Очаквали го като най-радостен момент в живота си, след който и да умрат, няма да съжаляват. Десетки милиони хора били загинали, без да дочакат великия миг, но вярвайки в неизбежността му. До този миг довел голямата страна Сталин. Вярно, през поражения и катастрофи, през грешки и неправилни решения, през многомилионни жертви и безвъзвратни загуби. Но я водел от поражения към блестящи победи, връх на които било Знамето на победата, побито над райхстага, след това докарано на Московското централно летище и посрещнато от почетен караул. Сега червеното Знаме на победата се рее над площада, а налчетата на руския войнишки ботуш тъпчат мократа коприна на червените фашистки знамена.
	Това бил моментът, когато войници плачели и не се срамували от сълзите си. Плачели същите онези войници, които били минали през Брест и Смоленск, Вязма и Харков, Сталинград и пак Харков, Орел и Курск, Харков — за трети път, Севастопол и Новоросийск, през касапницата на Демянския чувал и блокадния глад. Били минали през Минск, Вилнюс, Рига, Талин, Киев, Варшава, Кьонигсберг, Букурещ и Будапеща и най-сетне стигнали до Берлин. Това бил моментът на радостта, която спохожда човек веднъж в живота, и далеч не всекиго.
	На пръв поглед в такъв момент хилядите хора на площада, милионите хора по улиците на Москва и десетките милиони в цялата страна и извън границите и можели да бъдат обединени само от общо чувство на облекчение, радост и ликуване. На пръв поглед видялата и патила пехота и оглушалите в боевете артилеристи и много пъти горелите в танковата броня танкисти, и като по чудо оцелелите летци и милионите им съграждани не можели да изпитват никакви други чувства.
	Но не.
	Имало още едно неясно, но общо за всички чувство на дълбоко разочарование. Имало още нещо, което помрачавало триумфа и го правело непълен. Имало някаква недоловима атмосфера на мъка и неразбиране, която тегнела и над площада, и над Москва, и над цялата страна.
	Над ликуващата тълпа, над стройните карета на батальоните, над мавзолея и кремълските звезди като плашещ призрак стоял незададеният от никого въпрос: а защо Парадът на победата не се приема от Върховния главнокомандващ?
	Никой не задавал този въпрос гласно, но всеки го бил затаил в душата си. И този незададен от никого въпрос вгорчавал триумфа на победителите.


>>	2
	Войниците там, на площада, не можели да зададат въпроса: войника дисциплината го задължава да не задава излишни въпроси. Жителите на Москва също: другарят Сталин много добре бил втълпил на съветския народ, че за един излишен въпрос можеш да се озовеш вдън гори тилилейски. Съветският народ напълно разбирал своя вожд и затова не задавал неудобни въпроси. Но се минаха петдесет години и вече го няма другаря Сталин, и за излишни въпроси вече не интернират. Защо тогава нашите официални кремълски историци още не са отговорили на този въпрос? Защо дори не са го задали? Защо не са привлекли вниманието ни към проблема? Защо го заобикалят със свенливо мълчание?
	Може би не е чак толкова лесно да се отговори на подобен въпрос. Но кой пречи той да бъде зададен?
	Същинска загадка на историята: провежда се Парад на победата, а Върховният главнокомандващ маршалът на Съветския съюз Йосиф Сталин присъства на този парад като обикновен зрител и наблюдател. И вместо Върховния главнокомандващ парада прием неговият заместник маршалът на Съветския съюз Г. К. Жуков.
	Какво е станало? Как да разбираме това?
	Върховният главнокомандващ и Победата са понятия чисти, святи, неразделими. Това е като булка и младоженец. Това е като Император и Престол. Това е тъкмо ситуацията, когато заместникът е неприемлив.
	Може ли някой от нас да каже, па макар и на най-добрия си приятел: ето ти моята годеница, иди се венчай с нея, а аз ще стоя отстрани и само ще присъствам? Може ли цар, крал, император да каже на главния си съветник: ето ти короната, скиптъра и златното кълбо с кръста, седни на трона, а аз ще кротувам наблизо?…
	А Червеният площад на 24 юни 1945 година не прилича нито на сватба, нито на тройна зала. Провежда се Парад на победата в най-кръвопролитната война от историята на човечеството. Бляскава победа в най-страшната война. Такова нещо се случва веднъж в световната история. Да приеме Парада на победата е не само право на Върховния главнокомандващ, а негово пряко задължение.
	Нека погледнем Хитлер. На грандиозните сборища на фашистите в Нюрнберг, пред безкрайните колони от щурмоваци и есесовци, се е появявал винаги фюрерът. Можем ли да си представим да се появи някой друг, а самият Хитлер да стои някъде отстрани? Такова нещо нито е можело да се случи, нито можем да си го представим. Но там, в Нюрнберг, нямало какво да празнуват, а тук — ПОБЕДАТА! И би било толкова логично: от всеки действащ фронт — по един полк. Десет фронта — десет полка. Начело на всеки полк — командващият фронта лично. Целият парад се командва от заместник върховния главнокомандващ маршалът на Съветския съюз Г. К. Жуков, а приема парада — ТОЙ, самият Сталин.
	Един нюанс: в заключителния етап от войната Жуков бил не само заместник върховен главнокомандващ, пръв заместник-нарком на отбраната, а и командващ един от фронтовете — Първи Белоруски. Но тук няма проблеми: той трябвало да изпълнява функциите на по-високата си длъжност — заместник върховен главнокомандващ, а колоната на Първи Белоруски фронт да води заместникът му. Тук заместникът начело на полка е приемлив и разбираем. Изключение, което ни най-малко нямало да наруши обецата система.
	Така трябвало да стане.
	Но не станало така: Сталин не приемал парада, вместо Сталин парада приемал Жуков.
	В такъв случай: а кого да сложат на мястото на Жуков да командва парада? Сталин решил: ще командва К. К. Рокосовски.
	Кадърен маршал, дума няма. Само че той е просто един от командващите фронтове. На другите командващи им става криво. На Конев, да речем. И на Малиновски му докривява. И на Василевски. А ако назначиш Конев вместо Рокосовски, тогава на Рокосовски ще му стане криво.
	С една дума, нарушили на парада цялата логика. И защо?


>>	3
	В цялата световна научна литература съм открил само две обяснения.
	По-точно казано, два несполучливи опита за обяснение.
	Първото „обяснение“ е: Сталин не можел да язди.
	Много убедително.
	Но и Хитлер не се качвал на кон. Той обичал парадите, но не приемал паради на кон. За целта си има мерцедес. Самият Хитлер смятал, че ако се появи на кон пред войските, ще стане за смях _(Хенри Пикер. „Разговори на трапезата на Хитлер“. Записки от 4 юли 1942 г.)_.
	За да не изпадне в смешно положение, Хитлер отменил старата традиция и въвел нова. За двайсетия век характерното е тъкмо това, че през всичките предишни векове и хилядолетия хората воювали на коне, а през двайсетия се прехвърлили на моторни возила. Затова и парадите започнали да приемат не на бели жребци, а на леки коли.
	И Чърчил не мога да си го представя на ездитен кон.
	Изгледал съм хиляди метри кинохроника, но и Дьо Гол не съм го зървал на кон.
	А Рузвелт бил парализиран. Затова Рузвелт минавал пред строените войски на армейски джип, Дьо Гол — също, а и Чърчил е имал нещо подобно.
	У нас по онова време по традиция командващият парада яздел кон. За Парада на победата решили: командващият парада да язди вран жребец, приемащият — бял. Но поради специалния случай можело да пренебрегнат традицията, по-точно казано, да въведат нова традиция и да вложат в нея горделиво съдържание: влязохме във войната на коне, завършихме я на машини.
	А имало туй-онуй за показване. Сталин можел да се появи на Червения площад не на бял жребец, а на танк ЙС-2, тоест на танк „Йосиф Сталин“, на танк, който нямал равен на себе си в света. На танк, който по време на излитания от дистанция хиляда и петстотин метра издънил с бронебоен снаряд челната броня на „Пантера“, след това снарядът, тъй като имал още енергия, продупчил трансмисията, бронираната стена на бойното отделение, двигателя, ала и след това енергията му била толкова огромна, че изкъртил задната бронева стена на корпуса по линията на заварките и я запокитил на няколко метра разстояние. А те с „Пантера“ са от една и съща категория (ЙС-2 тежи 46 тона, „Пантера“ — 45), само че снарядът на „Пантера“ от такава дистанция не можел да пробие бронята на танка ЙС-2. И снарядите на „Тигър“ (тегло 56 тона) и на „Тигър-Б“ (тегло 67 тона) от такава дистанция не можели да пробият ЙС-2, а ЙС-2 ги разпердушинвал от хиляда и петстотин метра. Защо пък Сталин да не се появи на Парада на победата на такъв танк? Каква символика: Йосиф Сталин на най-добрия в света танк „Йосиф Сталин“!
	А освен ЙС-2 съветските войски вече имали на въоръжение красавеца ЙС-3. Той бил показан на съюзниците на парада в Берлин. ЙС-3 години наред не преставал да е образец за подражание в чужбина. Той бил не само най-мощният за времето си танк, но и естетически прекрасен. И петдесет години по-късно никой танк в цял свят не може да се мери с него по изящество на формите. На такова нещо да се появиш на Червения площад! А след това поетите и журналистите щели да измислят метафори и да възпеят…
	А можело и с трофеен Мерцедес да излезе. Това в цял свят е прието открай време: отнемеш в битката кончето на врага и после се киприш на него. А в случая са докопали Хитлеровия Мерцедес. Защо да не се покиприш?
	Вестникарските драскачи и в този случай щели да обяснят Сталиновата постъпка. А можело да се поръча лимузина и на съветските конструктори. За Потсдамската конференция например потрябвала необикновено голяма кръгла маса. За 24 часа най-добрите конструктори я конструирали, златните ръце на нашите дърводелци я измайсторили, шлайфали, грундирали, изсушили, полирали, боядисали, изсушили, още веднъж я полирали, разглобили я — и преди да изтече денонощието — масата отлита със самолет право Потсдам. И лимузината не е проблем. Щом се прави за другаря Сталин.
	А можело на обикновена армейска газка да се появи. Просто и скромно като Сталиновия войнишки шинел. Скромността красяла Сталин.
	И не само Сталин.
	Ама не. Не се появил другарят Сталин нито танк, нито на джип, нито на лимузина. А се появил вместо него маршалът на Съветския съюз Г. К. Жуков, яхнал великолепния бял кон Кумир.


>>	4
	Второто „обяснение“ е: хората толкова обичали Жуков, ама толкова го обичали, че Сталин отстъпил на Жуков почетното право.
	Тази версия има вариант: Жуков бил толкова велик пълководец, ама толкова велик, че Сталин признал неговото превъзходство и…
	Някой си Карем Раш на страниците на „Военно-исторический журнал“ е изразил това по следния начин: „… Но Сталин усетил неговата първородна жизнена сила и му отстъпил Парада от 1945 година“ _(1989, кн. 8, с. 7)_.
	И тоя път — достойно обяснение.
	Ама и в другаря Фрунзе другарят Сталин усеща, първородната жизнена сила. И наредил да заколя другаря Фрунзе.
	Излишък на първородна сила явно се усещал и в другаря Тухачевски. Знаем какво му се случило на другаря Тухачевски.
	А в другаря Троцки първородната жизнена сила направо кипяла. И какво сега, мястото си ли да му отстъпи? Друг път: другаря Троцки го халосали по главата с алпийски пикел…
	През войната Жуков бил нужен на Сталин, а след войната — за какво му е?
	И с народната любов не можели да възникнат проблеми. Нашият народ обича оногова, когото му заповядат. Например другарят Берия също беше горещо обичан от нашия народ. Ще посмее ли някой да каже, че сме обичали по-малко Лаврентий Павлович? А преди това нашият народ до пълно безумие обичал другаря Ежов. И Киров страхотно го обичали. А Тухачевски го обичаха два пъти. Първия път го обичали по заповед. После на другаря Тухачевски му теглили куршума и заповядали да го разлюбят. А после дойде нова заповед да го обичат. И го обичат. И на никого не можеш да обясниш, че Тухачевски е бил палач и убиец, а във въпросите на стратегията се ориентирал зле, по-точно казано — изобщо не се ориентирал. За да разберете това, е достатъчно просто да прочетете двата тома „съчинения“ на въпросния Глупачевски. Но томовете му никой не ги чете. Обичат го, без да го четат. Опитай се да кажеш на някого, че Тухачевски е бил авантюрист, кариерист и пъзльо, че „гениалните“ му произведения ставали само за помагало в часовете по политпросвета, а по-висока стойност нито са имали, нито имат, че неговите предложения за превъоръжаване на армията са бабини деветини. Кажи такова нещо — ще ти прегризат гърлото, защото го обичат.
	Така че ние обичаме оногова, когото ни заповядат, и силата на нашата любов се диктува централизирано — властната ръка всеки момент може да понамали или да увеличи народната любов.
	Не знам колко народът е обичал Жуков, но е година след парада Сталин лашнал народния любимец да командва провинциален окръг в Одеса, а после с по-далеч — отвъд Урал, и го държал там без намерение да го пусне. Така че докато Сталин бил на власт Жуков кротувал в уралското си заточение като бълха в гащи. И народът не въстанал. А причина за изпадането на Жуков в немилост било тъкмо нежеланието на Сталин да дели славата с най-близките си помощници от войната. И се озовал в дранголника командващият ВВС главен маршал на авиацията А. А. Новиков. Бил изправен пред скалъпен „съд на честта“, разжалван и понижен в длъжност наркомът на ВМФ Н. Кузнецов, хвръкнали от постовете си командващи артилерията на Червената армия главен маршал на артилерията Н. Н. Воронов и още мнозина. Само че генералските рамене хвърчали не само пагони, а и глави… След войната били посечени С. А. Худяков, Г. И. Кулик, М. Н. Гордов, Ф. Т. Рибалченко и други. Жуков бил свален с формулировката: „… загубил всякаква скромност… си, приписвал разработването и провеждането на всички основни операции, включително и на операции, към които не е имал никакво отношение“. Лично Сталин сложил подписа си под нея _(заповед на Министерството на въоръжените сили на Съюза на ССР №009 от 9 юни 1946 г. ВИЖ. 1993, кн. 5, с. 27)_.
	И работата далеч не свършила с това. Другаря Сталин кроял нови планове. Ето разказа на генерал-лейтенант К. С. Телегин, който изкарал рамо до рамо с Жуков почти цялата война: „Бях арестуван без прокурорско нареждане и докаран в Москва, във вътрешния затвор на Министерството на държавната сигурност. Тук ми смъкнаха дрехите, часовника и т.н. и ме облякоха с дрипава, вмирисана войнишка униформа изкъртиха ми златните коронки заедно със зъбите… Псуваха ме и се гавреха с мен, следователите и ръководството на МДС искаха да дам показания за «заговора», който уж бил възглавяван от Г. К. Жуков, И. А. Серов и от мен, като ми намекваха, че и те са арестувани… изскубваха ми парчета месо (белезите по тялото ми са доказателство за това)… блъскаха главата ми в стената… не можех да седя, в продължение на половин година можех само да стоя коленичил до стената подпрял глава в нея… Чак забравих, че имам семейство, забравих имената на децата си и на жена си…“ И т.н.
	Тези показания видяха бял свят неотдавна и многократно бяха публикувани, например в „Огоньок“ Между другото, това не са спомени, а показания пред прокурора след смъртта на Сталин и освобождаването на арестувания. Това е документ. Но става дума не за Телегин и другите генерали, а за Жуков, който също не си поплювал. Просто Жуков го спасила солидарността на другите маршали, които били извлекли поука от опита на предшествениците си и разбирали днес Телегин, утре Жуков, а след това?…
	Така че вариантът с „първородната жизнена сила“ не минава.
	И за народната любов не звучи много убедително, фронтоваците са на друго мнение за Жуков. Имам предвид не онези фронтоваци, на които им раздавали ордени по заградителните отряди, а осакатените, които след войната били изпратени да чакат сетните си дни на остров Валаам в Чудското езеро. Тях, останалите без ръце и крака, ги държали по` настрана, за да не загрозяват столичните гари. Та тия фронтоваци били на друго мнение: появи ли се Жуков, значи ще има настъпление и ще останат живи само онези, които загубят крак или ръка.
	А останалите ще измрат.
	Но дори ако народът наистина обичал Жуков до самозабрава, другарят Сталин е трябвало не да му отстъпва мястото си, а да се погрижи през последните дни от Берлинското сражение Жуков да загине геройски, затрупан от стена на рухваща къща, или да се „застреля“ като Орджоникидзе. От преумора. Или просто да изчезне, както изчезнал любимецът на народа Николай Иванович Ежов, след като приключил мисията си. Къде го тоя наш всенароден любимец? Няма го и толкоз. На никого през ум не му минало да го търси.
	Нека не забравяме, че Сталин е бил ревнив. На популярните личности все им се случвали какви ли не неприятности: едни ги прегазвал автомобил, на други им падала тухла на главата, трети случайно хлътвали право в мазето на Лубянка.
	Много странно е това обяснение — за всенародната любов. Руският цар Пьотър Алексеевич разбил главния си враг Карл XII край Полтава и организирал парад на своите войски. Можем ли да си представим, че Петър I ще каже: „Виж какво, Алексашка Меншиков, теб те обичат, ама страхотно те обичат, такава първородна сила ври в теб, я иди да приемеш парада вместо мен, да се покиприш, а аз ще стоя отстрани и ще гледам.“
	Можело ли е да стане такова нещо?
	Не е можело. НЕ Е МОЖЕЛО.
	И още един довод против народната любов: самият Жуков от ранни младини служел в армията и инстинктивно усещал — не може дежурният по рота да рапортува на заместник-командира на ротата, ако до него стои самият ротен. НЕ МОЖЕ. И затова самият Жуков не претендирал за голямата чест да приеме Парада на победата. И затова самият Жуков казал на Сталин право в очите, че парада трябва да приеме Сталин като Върховен главнокомандващ — това е не само негово право, а и задължение, от чието изпълнение Сталин не бива да се измъква. И целият народ жадувал да види Сталин както триумфатор. Не Жуков. Дума да не става.


>>	5
	А може пък Сталин да не е обичал славата и почестите?
	Тъкмо наопаки. Доста ги е обичал. И медалите се сечели с профила на Сталин: няма Жуков да изтипосват на медал я!
	С една дума, и двете „обяснения“ нищо не обясняват. И затова се видях принуден да търся трето. Можете да се съгласите с мен, можете и да не се съгласите. Но аз ще си кажа мнението.
	Парадът на победата бил за Сталин парад на пировата победа, тоест на победа, която е равна на поражение. Вече сме свикнали да празнуваме така наречения „ден на победата“, но е редно да си спомним, че по Сталиново време нямаше такъв празник. Първи май — да. Тогава празнувахме Първи май — деня за преглед на силите на световния пролетариат, деня за проверка на готовността за Световната революция. Първи май беше празничен ден, през този ден хората не работеха, през този ден на Червения площад ехтяха военни паради и демонстрантите огласяваха с радостни вопли площадите и улиците. Съвсем като в Хитлерова Германия: Хитлер бил социалист също като Ленин и Сталин, празнувал Първи май и германският пролетариат по Хитлерово време се струпвал на манифестации със същите червени знамена като нашия народ.
	Една пикантна подробност: най-тържествените празници в Съветския съюз били 7 и 8 ноември, в хитлеристка Германия — 8 и 9 ноември. Основните фашистки празници имали същия корен, произходът им е пряко свързан с годишнината на нашата така наречена „велика октомврийска социалистическа революция“. Но за това ще стане дума по-нататък.
	А сега да си дойдем на думата: по Сталиново време не бил въведен никакъв „ден на победата“. Първата годишнина от разгромяването на Германия — 9 май 1946 година — е обикновен ден като останалите. И май 1947 година е обикновен ден. И всички останали юбилеи. Ако денят се случел неделен, хората не отивали на работа, ако бил делничен — бачкали.
	Нямало какво да празнуват.
	Първия след смъртта на Сталин Първи май 1953 година празнували както е редно: с грохот на танкови колони и радостни вопли. А 9 май бил делничен ден. Без танкове, без грохот, без духови оркестри и манифестации. На Сталиновите съратници Молотов, Маленков, Берия, Каганович и Булганин и през ум не им минавало да празнуват нещо през тоя ден.
	И ето го 9 май 1955 година. Десет години! Сталин го няма, но са живи легендарните маршали: Жуков, Конев, Рокосовски, Василевски, Малиновски… И не просто живи — а на бойните си постове! Защо да не направят един празник?! Да изкарат танкове на площада, да замрежат небето със самолети…
	Да, ама не.
	Не го отпразнували. Не тържествували. Не заплашили враговете с танкове. Не насекли юбилейни медали.
	И 15-ата годишнина също премина скромно. Без тържества.
	И чак след като нашият скъп Никита Сергеевич Хрушчов, последният мохикан от сталинското Политбюро, бе свален от власт, решиха да направят „ден на победата“ държавен празник. Едва оттогава денят 9 май стана неработен. Това бе въведено по времето на Брежнев.
	Леонид Илич много си падаше по ордените, званията, титлите и тържествата. Сталин имал една звездичка на герой на Съветския съюз. Получил я за войната, но не я носел. А Брежнев сам се закичи с четири пъти повече. И с всичките — през мирно време. Брежнев си даде маршалско звание и в противоречие със статута се награди с най-високия военен орден „Победа“. Този, меко казано, безочлив човек жадуваше за победи и тържества. Той именно въведе „деня на победата“ като държавен празник и неработен ден. Въведе го едва след като всички членове на сталинското Политбюро и почти всички маршали от времето на войната бяха починали или пенсионирани.
	А докато бил жив Сталин, докато на власт били неговите съратници и маршали, за никакъв празник на победата изобщо не ставало дума.
	Нагласили веднъж „празник на победата“ през 1945 година — и стига толкоз.


>>	6
	Но и този парад през 1945 година бил необикновен. По-точно казано — странен.
	Много странности се насъбрали.
	Естествено, това е съвпадение, но сякаш и самото небе въстанало срещу „парада на победата“ от 1945 година. През тоя ден се изсипал незапомнен в Москва проливен дъжд. Провели криво-ляво парада, но манифестацията на трудещите се се наложило да отменят. Прегледах метеорологичните бюлетини за всички дни, когато на Червения площад са провеждани военни паради. И излезе, че такъв проливен дъжд както на 24 юни 1945 година не се е изсипвал никога. Армейски генерал А. Т. Стученко си спомня в мемоарите си: специално за парада му ушили мундир и този мундир станал на нищо и никакво — изкорубило се и набъбнало златното везмо, няма какво да покаже човекът на потомците си _(„Завидная наша судьба“. М., 1968, с. 265)_.
	Но не само мундирът на армейски генерал Стученко се похабил. Всички ателиета и шивашки фабрики на Москва и околните градове били мобилизирани да изпълнят отговорна правителствена задача: хилядите участници в парада да бъдат облечени с нова, въведена специално за случая униформа. Облекли ги. И всичко било съсипано. Няма какво да се изложи в музеите.
	Само че не дъждът развалил празника и не заради лошото време тържественият марш звучел за Сталин като погребален. Имало нещо друго, което карало Сталин да се държи, както се държат всички диктатор след съкрушително поражение.
	Сталиновата дъщеря Светлана Йосифовна свидетелства, че след войната Сталин на няколко пъти „смятал да се оттегли от активна дейност“. Ясно е, че това са били празни приказки. Сталин до сетните дни от живота си се вкопчвал във властта, „лекарският процес“ е само далечен отглас от тътена на голямата битка, която ехтяла над кремълските звезди в края на 1952 година. Сталин се борил до сетния си миг. И дори последният му жест на смъртното ложе, според думите на същата тази Светлана Йосифовна, „беше заканителен“. И в момента, когато издъхвал, Сталин се заканвал на съратниците си. Но в такъв случай защо още през 1945 година той е заявявал, че иска „да се оттегли“? Да се оттегли от властта? Доброволно? Да я даде някому?
	У нас такова нещо не е ставало. Изобщо не отива на нашите вождове. Особено на другаря Сталин. „Канел се да се оттегли“, а в същото време събирал срещу Жуков, Берия, Серов, Молотов и Ворошилов досиета, с които можел да ги качи на бесилото…
	Как да подведем под общ знаменател тези две неща: хем обвинява най-близките си съратници в заговори и шпионаж, подготвя нов разгром в най-горния ешелон, хем заявява, че иска да се оттегли от властта?
	Работата е много проста: додават оставка претърпелите поражение. Декларират оставката си не за да се махнат, а за да останат. Заявяват, че искат да се махнат, та подчинените им да ги умоляват да не си отиват. Точно така малките момченца се тръшкат в истерика и сами се наричат отвратителни.
	За да им възразят.
	Адмиралът на флота на Съветския съюз Н. Г. Кузнецов свидетелства, че Сталин се е държал тъкмо така, и то именно след парада _(ВИЖ. 1993, кн. 7, с. 54)_. Адмиралът разказва, че в стаичката до кремълската стена веднага. След парада се събрали само онези, които били допуснати в най-тесния кръг: членовете на Политбюро и маршалите. Тогава именно Сталин декларирал намерението си „да се оттегли“.
	Ясно е, че всички един през друг започнали да разубеждават другаря Сталин, да го молят да не си отива.
	За да успокоят Сталин, два дена по-късно, на 2 юни, бил подписан указ за въвеждането на най-високо военно звание — генералисимус на Съветския съюз, а на 27 юни това звание било дадено на Сталин. Същия ден му дали званието герой на Съветския съюз и го наградили с втори орден „Победа“.
	Само че другарят Сталин се отнасял много странно към всички тези звания и награди.


>>	7
	Преди войната Сталин получил Златна звезда на герой на соцтруда. Тази Златна звезда той носел.
	През войната, след сталинградския прелом през 1943 година, Върховният главнокомандващ другарят Сталин получил воинското звание маршал на Съветския съюз. През 1944-та след триумфалния завършек на Белоруската настъпателна операция Сталин получил най-високия орден „Победа“ (имало за какво).
	И ето че след „парада на победата“ висшите ръководители на страната решават да му дадат званието генералисимус на Съветския съюз, званието герой на Съветския съюз и да го наградят с втори орден „Победа“. И тогава започнали чудатостите. Сталин приел званието генералисимус, понякога се появявал с военна униформа, но носел пагоните на маршал на Съветския съюз, отказвайки да носи измислените специално за него пагони на генералисимус.
	Той демонстративно носел Златната звезда на герой на соцтруда, докато Златната звезда на герой на Съветския съюз не само че не носел, а и отказал да я получи. И втория орден „Победа“ също отказал да получи. Предвоенните награди носел. Получените през войната — понякога носел. А онова, което получил за великата победа — не го носел.
	Централният орган на Министерството на отбраната на Руската федерация „Красная звезда“: „Той се съгласи да приеме втория орден «Победа» едва на 28 април 1950 година. Тогава Н. М. Шверник връчи на Сталин и Златната звезда на герой и двата ордена «Ленин», които също дълго бяха чакали да им дойде времето“ _(27 октомври 1994 г.)_.
	В тая фраза е редно да обърнем внимание на думите „съгласи се“.
	И тъй, свързаните с победата Сталинови награди чакали притежателя си близо пет години.
	През декември 1949 година „цялото прогресивно човечество“ празнувало Сталиновата седемдесетгодишнина. Що врява и грохот се вдигнали! Що тържества, що речи. Колко милиона томове от Сталиновите трудове на всички езици били разпространени по света. Той и днес по тиражи е в Книгата на рекордите на Гинес. Никой не го е надминал.
	Обичал почестите другарят Сталин.
	А колко подаръци се получили. Безброй. Организирали изложба и точно така я нарекли — „Подаръци за Сталин“. В цялата човешка история няма нищо по-разкошно от тази изложба. Другарят Сталин приемал поздравления и подаръци.
	Но свързаните с победата награди не приемал.
	Чак като навършил седемдесет години, се съгласил да ги приеме.


>>	8
	Съгласил се да ги приеме. Но носел ли ги е?
	В „Советская военная энциклопедия“ има портрет на Сталин с всичките му ордени. Такъв обаче е общият ред: всеки офицер е длъжен да се снима с всичките си награди. Този портрет се пази в кадровите органи на Въоръжените сили. Когато му се даде ново воинско звание или нови награди, портретът се подновява Сталин не нарушавал правилата. Той дори бил положил военна клетва като обикновен червеноармеец и подписал съответния документ и този документ, както е редно, се пазел в кадровите органи. Така че снимката с всички награди била направена.
	Но няма сведения Сталин да се е появявал на публично място с всичките си награди.
	И на плакатите така го изобразяваха — с едната, с трудовата звездичка. Препоръчвам плакатите на главния придворен портретист В. Иванов „Ще стигнем де изобилие“ (1949), „Йосиф Висарионович Сталин“ (1952) и други.
	Последната официална снимка на Сталин _(„Огонёк“, 1953, бр. 8)_: на цялата корица — другарят Сталин с една звездичка, с трудовата.
	Та да направим кратка равносметка: „парада на победата“ не приема, свързаните с победата награди не желае и не носи, празник на победата не празнува, цупи се, гевези се, иска да излезе в оставка, ама не излиза…

	* * *

	А работата е там, че другарят Сталин нямало какво да празнува, че не съществувал повод за радост. Втората световна война била загубена. Сталин знаел това. И всичките му най-близки съратници го знаел разбирали.
	И за всички комунисти нямало повод да танцуват и да се веселят.
	За да проумеем това, трябва да се върнем към времената, когато се раждала комунистическата диктатура, към времената, когато се образувал Съюзът съветските социалистически републики. Трябва да си припомним момента, когато решили да направят Лениновата глава голяма.
	Много голяма…


>	Глава 2
>	За какво им е световна революция?

E>
	Едничката ни надежда е, че нашата революция ще подкладе европейската революция. Ако въстаналите народи на Европа не смажат империализма, ние ще бъдем смазани. Това е несъмнено. Или руската революция ще вдигне вихъра на борбата на Запад, или капиталистите от всички страни ще удушат нашата.
@	Л. Троцки
@	Реч на Втория конгрес на Съветите, 26 октомври 1917 г.
E$

>>	1
	Маркс смятал, че комунистическата революция трябва да е световна.
	За Маркс това било толкова очевидно, че дори не се опитвал да обоснове тази си мисъл с никакви доводи. Ясно е и без обосновка.
	Ленин също смятал, че комунистическата революция трябва да е световна.
	На мен просто не ми се цитира Ленин. Всички Ленинови трудове са пронизани от мисълта: „ще победи или едното, или другото“.
	Това е един от редките случаи, когато Ленин се оказал прав: или комунистите ще завладеят целия свят, или ще рухнат повсеместно.
	Точно така стана. Те не можаха да завладеят целия свят.
	И затова властта им рухна.
	Троцки застъпвал същата теза: на една планета комунизмът не може да съседства с нормално човешко общество.


>>	2
	Нека се споразумеем още отсега — не спорим за термините. Могат да се измислят какви ли не наименования: фашистки социализъм, комунистически фашизъм, марксизъм-хитлеризъм, хитлеризъм-ленинизъм, троцкизъм-сталинизъм… Сега говорим за същината, А същината е в това, че държавата има само две функции:
	а) да брани гражданите си;
	б) така да подреди нещата, че хората да работят охотно и добре.
	Всички останали проблеми хората сами ще си ги решат. Само не бива някой да им се бърка в живота само не бива да им се диктува какво, как и кога да вършат. В държавата има милиони, а може би и стотици милиони хора. Всеки си има глава, а щом е така нека всяка глава се понапрегне.
	Ако държавата започне да се бърка в живота на хората, в тяхната дейност, от това не излиза нищо хубаво. Щом държавата започне да дава на хората указания какво и как да вършат, ако хората работят по принуда, дълго такава държава няма да изтрае. Ще я изместят. Тя ще закърнее.
	Намесата на държавата (дори и от най-благородни подбуди) в икономическата дейност на нейните граждани винаги и навсякъде има еднакви последици населението обеднява и се разбягва.
	На теория звучи красиво: всичко ще принадлежи на цялото общество, на целия народ. На практика, ако богатствата не принадлежат на никого конкретно, те принадлежат на държавата — пак красиво звучи. Само че какво е държавата? Как да я пипнеш? Държавата — това са държавните структури и органи, с други думи — представителите на народа, или, накъсо казано, бюрокрацията.
	Ако социалистите бяха казали открито: ще въведем тотална бюрократизация, кой щеше да ги подкрепи?
	Затова те употребяват привлекателни термини: национализация, социализация, държавен контрол и т.н. Но от употребата на красиви думи същината не се променя: държавата, тоест бюрокрацията, не е в състояние да управлява ефикасно икономиката. Бюрократът няма интерес да рискува, икономисва, да прави нововъведения. Социалистическото общество бързо обеднява и най-кадърните граждани избягват там, където над тях няма да стои бюрократ, където има възможност да работиш самостоятелно, без да се подчиняваш на параграфите на инструкциите.
	Закон без изключения: ХОРАТА БЯГАТ ОТ СОЦИАЛИЗМА.
	От всякакъв вид социализъм.
	Колкото по-всеобхватна е национализацията, толкова повече чиновници са нужни за управляването на обобщественото стопанство, толкова по-зле работи икономиката, толкова по-бедна е страната, толкова повече хора си плюят на петите.
	Съветският социализъм на никого не се харесваше и хората от Запада с презрение казваха: при вас няма социализъм, при вас има тоталитаризъм, при вас има господство на бюрокрацията.
	Така е. Но ако, да речем, на американците им отнемат земята, магазините и фабриките, корабите и железопътните линии и ги превърнат в обществена собственост, кой ще управлява цялото това имущество? Отговорът е един: обществената собственост е държавна собственост, контролирана от държавните структури, тоест от бюрокрацията. Едно гигантско стопанство изисква гигантска армия от бюрократи за управляването му. И ако някой каже, че американската бюрокрация ще може да управлява стопанството по-добре, отколкото вършеше това руската бюрокрация, няма да се препираме с него. Ще изчакаме да видим какво ще стане.


>>	3
	А сега нека проведем експеримент. Аз съм го провеждал многократно. Спрете на улицата човек, за предпочитане чужденец от колкото може по-богата демократична страна, и му дайте следната задачка: лично вие сте глава на най-богатата, най-развитата държава, вчера сте превърнали в обществена собственост всичко във вашата страна, а още тая заран хората са хукнали да бягат от страната ви… Какво ще правите?
	Възможните отговори са само два:
	а) тутакси ще се откажа от бюрокрацията, тоест от социализма;
	б) ще взема всички мерки, за да спра бегълците.
	Твърде интересно е, че първия отговор ще чуете крайно рядко. На този свят са много малко хората, които задават контравъпроса: а защо бягат? Рядко някой ще се запита каква е причината за масовото изселване. Значително по-често, след като получи информацията за бягствата, вашият събеседник ще реагира решително и категорично: „Спрете ги!“
	Тъкмо сега е моментът да зададете втория въпрос: как да ги спрем?
	Той ще ви изреди цял поменик от средства:
	— да се блокират всички граници с патрули;
	— повечко кучета;
	— вертолети;
	— да се минират границите;
	— да се осветяват с прожектори;
	— да се сложи електронна сигнализация;
	— да се иззида стена по границата.
	Отговорете му, че всички тези мерки са изпробвани, но не помагат.
	Възможно е някой от вашите събеседници да отговори: майната им, нека бягат.
	Само че ние няма да се съгласим с това. Защото бягат не най-глупавите. От Ленин забягнал цветът на руската култура, наука и държавническа мисъл: гениалните шахматисти и създателите на първите в света вертолети, генерали и дипломати, банкери и търговци, световноизвестни майстори на балета и театрални артисти, писатели, художници, скулптори, инженери, архитекти, офицери, юристи… Дори онези, които възпявали обществената собственост и проклинали града на жълтия дявол и едноетажна Америка, също забягнали. Те пеели химни на работническо-селската власт, докато се намирали далеч от нея. Защото прекрасното, както са ни учили, се вижда само отдалеч.
	След обобществяване на стопанството потокът на бежанците никога и в никоя страна не секва, а нараства. През лятото на 1961 година само в едната половина само на един град, имам предвид Западен Берлин, населението се увеличаваше с един човек всяка минута. А в Източен Берлин съответно всяка минута намаляваше с един човек. И се наложи да бъде построено осмото чудо на света — Берлинската стена, а всички, които се опитваха да прескочат тази стена, да бъдат убивани.
	Проблемът се усложняваше от това, че и граничарите са хора. Самите граничари също бягаха през бодливия тел. И тогава се наложи да бъде въведена електронна защита, подстъпите към границата да бъдат преграждани с минни полета, с бариери, които не могат да бъдат пометени нито с танк, нито с булдозер… А хората бягаха.
	В Берлин съществува най-интересният музей на този свят: музеят на Берлинската стена, музеят на бягствата през стената. Божичко! Това е музей на гениални изобретения. Какво ли не измисляли хората, за да избягат от обществото, в което държавата се бъркаше в живота им. Това е музей на гибелния риск. Това е музей на надеждата и вярата: човек е способен да избяга!
	И хората бягаха. Бягаха от всички социалистически страни. Максималната бройка на републиките в състава на Съветския съюз била шестнайсет. А после те намалели — станали петнайсет. Населението на една от републиките — на Карело-финската — в по-голямата си част полека-лека се измъкнало в съседната Финландия. Хората били спирани, залавяни, заплашвани, но земята останала, а население за цяла република все не може да се събере.
	Нека си спомним как всъщност протече рухването на комунизма в Източна Германия, Полша, Чехия, Словакия… Унгария отвори границите с Австрия и изведнъж стотици хиляди хора от съседните комунистически страни бяха обзети от желание да пътешестват. През лятото на 1969-а всички пътища на Източна Европа бяха задръстени от туристи, които пътешестваха в една посока без намерение да се връщат. Икономическият живот в няколко страни едновременно бе парализиран, хората грабваха онова, което можеха да отнесат, и хукваха към границата, натам, където се бе отворила малка дупчица. И цял свят стана свидете на ефекта на балона: огромният объл червен балон бе боцнат с карфица. И се пукна.
	Така че комунистите не можеха да позволят на хората да се изселват свободно. Онзи, който го допусна стана неволен гробокопач на Великата идея. И Идеята се пукна като сапунен мехур.
	На практика обобществяването на стопанството винаги е съпроводено с масово бягство на хората. И на борците за народно щастие винаги и навсякъде им се налага свято да бдят над онова, което другарят Сталин определяше с термина „граница под ключ“.
	Но дори „границата под ключ“ не можеше да удържи напора. И се налагаше властите да предприема нещо по-сериозно и по-радикално. Та попитайте когото и да е на улицата какво да се прави, когато хората бягат с милиони.
	И вашият събеседник предлага нови мерки:
	— да се изпратят в съседните страни тайни агенти, които да залавят и връщат бегълците;
	— бегълците да се убиват, за да се сплашат другите;
	— да се издирват сред жителите потенциални предатели;
	— да се вземат заложници — ако избягаш, ще разстреляме близките ти;
	— популярно да се обясни на населението, че в чужбина животът е тежък, че там бият негрите.
	И още много съвети ще ви дадат.
	А вие възразявайте: и това не е достатъчно. С това бегълците няма да бъдат спрени.
	И тогава най-проницателният измежду вашите събеседници ще предложи следното решение за вътрешните проблеми: ДА СЕ НАПРАВИ ТАКА, ЧЕ ДА НЯМА КЪДЕ ДА ИЗБЯГАТ.


>>	4
	Казват, че Русия не била готова за социализма, социализмът може да се въвежда само в богата, развита, културна страна. Това е самата истина. Но защо е така? Икономическата свобода, частната инициатива могат да бъдат въвеждани къде ли не — в Сингапур, в Южна Корея, в Тайван — и резултатът всеки път е един и същ: смайващ растеж на науката, културата и промишлеността, на селското стопанство, на благосъстоянието на хората. А социализмът може да се въвежда само в богати, културни страни. Защо пък? Ами защото бюрокрацията нищо не е способна да създаде сама, някой преди нея трябва да натрупа с труда си богатства, да издигне културата, науката, промия леността и селското стопанство и едва върху създадените от други богатства социализмът ще процъфти. Но няма да цъфти дълго.
	Бюрократите ще разорят и най-богатата страна. За нула време.
	Казват, че в Русия имало не социализъм, а нещо ужасно.
	Така е. Нека запомним правилото: на теория всеки социализъм е прекрасен.
	Казват ни, че в Русия нямало социализъм, а имало държавен капитализъм. Това го казват самите социалисти. Техните намерения са разбираеми: дайте ни да се опитаме още веднъж, тоя път непременно ще изградим истински социализъм.
	Предричам: всяка намеса на държавата, тоест на бюрокрацията, в икономиката ще завърши с корупция, грабеж, разхищаване на природните ресурси, с концентрация на властта и богатството в ръцете на малцина, с открит бандитизъм, икономически и културен застой, със загниване и крах.
	А от това общество хората ще искат да избягат.
	Не искам да засегна приютилата ме Британия: британската държава се опитва да организира нещата колкото може по-добре, затова всяка година Британия загубва по хиляда учени от най-висока класа. По трима дневно. Много десетилетия поред. Тези учени никога няма да се завърнат в Британия. Докато четете тези редове, трима чакат на аерогара Хийтроу, на изход номер четири — за Калифорния. Климатът в Калифорния не е за бели хора. В Калифорния има бандитизъм. В Калифорния всеки миг може да стане земетресение И стават. Загиват хора, похабяват се имоти. И знае ли някой какво ще се случи следващата секунда? Но хората бягат натам.
	Социализмът в Британия е относително мекичък. Но щом чиновниците, водени от прекрасни подбуди се опитат да подобрят живота ни и да го организират потокът на отпътуващите незабавно ще се засили и държавата, просто за да оцелее, ще се види принудена да лови своите учени по аерогарите с кучета и да прилага спрямо своите граждани мерките, които изброихме по-горе.
	Но това го споменах между другото.


>>	5
	Казват, че руските, китайските, германските, кубинските и всички други комунисти не били разбрали както трябва Маркс.
	Може и така да е.
	Но щом милиарди хора са се опитвали да организират живота си по Маркс и никъде не е излязло нищо свястно, време е да упрекнем и Маркс: той е трябвало да предвиди страничните ефекти. Ако гениален учен е измислил лекарство, което на никого не е помогнало, но от което са измрели десетки милиони хора, такъв учен поне не бива да бъде смятан за гениален. Естествено, може да се заяви, че глупавите пациенти са изтълкували неправилно гениалната рецепта. Но има в какво да бъде упрекнат и гениалният учител: той е длъжен да пише инструкциите си така, че да не оставя възможност за превратно тълкуване.
	По света има хиляди професори марксисти, но никой от тях не се е опитал поне теоретично да изгради общество по рецептите на Маркс.
	Нека разгърнем „Манифест на комунистическата партия“, написан от Маркс и Енгелс, и видим какъв трябва да е истинският комунизъм.
	Ето някои препоръки:
	1. Напълно да се премахне частната собственост.
	2. Да се премахне семейството, да се въведе „официална открита общност на жените“.
	3. Всички деца да се поемат на обществено възпитание. (В резолюцията на женевския конгрес на Интернационала Маркс развива тази мисъл: „Всяко дете от деветгодишно трябва да стане производителен работник…“)
	4. Да се учредят промишлени армии, най-вече земеделието.
	Маркс и Енгелс са забравили да кажат кой ще е трудов редник, а кой — трудов фелдфебел, кой — офицер, а кой — трудов фелдмаршал.
	Нека се опитаме да си представим стотици милиони и милиарди хора, които НИЩО не притежават: нито земя, нито къща, нито жена, нито деца. Преди това стотици милиони хора всеки ден са вземали милиарди решения за това какво да правят, кога да орат, кога сеят, какво да произведат, какво да купят, какво продадат. Но ако на хората им се отнеме всичко, това значи, че те са лишени от правото и възможността вземат решения. Тогава кой ще взема милиард ежедневни решения, кой ще се разпорежда с всичко?
	Отговорът на Маркс е еднозначен — държава „централизирането на кредита в ръцете на държавата посредством национална банка с държавен капитал с изключителен монопол“, „централизацията на целия транспорт в ръцете на държавата“, „увеличаването броя на държавните фабрики“ и т.н.
	Ако отнемем нивата на селянина и не му позволяваме да се разпорежда с тази нива както намери добре, значи трябва да въведем длъжността бюрократ, който ще дава заповеди от името на държавата. Веднага възниква въпросът: ами ако селянинът не поиска да се подчини на бюрократа? Ако той се ръководи не от инструкциите на държавата, а от собствения опит? В този случай държавата ще се види принуди да използва сила, защото ако позволи на всеки да ръководи от собствения си опит и сам да взема решения, на кого тогава ще са нужни Марксовите трудови армии?
	Казват, че Маркс и Енгелс искали да унищожат класите и експлоатацията. Това го казват само хора, които не са чели „Манифеста“, а са запознати с него от преразкази. А замисълът на Маркс е друг: ясно очертана пирамида с разделяне на обществото на нисши, средни и висши с безброй междинни степен концентрация на всички богатства и цялата власт върха, превръщане на нисшите в послушни и покорни изпълнители.
	По принцип мечтите на Маркс са осъществи? Всичко, за което са мечтали Маркс и Енгелс, е било въплътено в Бухенвалд, Дахау и Заксенхаузен. Това са тъкмо такива трудови армии, където хората нямат семейство, нямат частна собственост, а децата са превърнати в производителни работници.
	Мечтите на Маркс напълно се побрали зад решетките и не излезли извън портите на Освиенцим.
	Във всяка страна, във всеки голям град има същински огнища на марксизма — общности на хора, на които държавата съвсем безплатно осигурява жилище, отопление, медицинска помощ, храна, облекло, гарантира им заетост. Хората в тези общности, макар и формално, са равни: имат еднаква храна, еднакво облекло, еднакви условия за живот.
	Та къде можем да зърнем тази идилия?
	В затворите.
	В затвора всичко е организирано по Маркс: премахната е частната собственост, хората са осигурени с всичко необходимо за живот и им е гарантирана работа. Затворът и концентрационният лагер — това е идеалът, към който се стреми всяка марксистка държава.
	Маркс и Енгелс много ясно разбирали необходимостта от терора: че кой доброволно ще живее в комунистическия им рай? Затова при Маркс откриваме призиви не просто към диктатура, а към „енергична диктатура“ _(„Нов рейнски вестник“, 14 септември 1 г.)_, а при Енгелс в „Катехизиса“ намираме признаването на един прост факт: затворите няма да стигнат за всички. Затова Енгелс препоръчвал за враговете на режима „специални охранявани места“. През двайсетия век това понятие се изразява с много по-кратък и по-разбираем термин — концлагери.
	Колкото повече земя, фабрики и железопътни линии отнемаме от хората, толкова повече бюрократи ще са нужни за управляването на всичко това. Маркс и Енгелс предложили да се отнеме от хората ВСИЧКО, тоест предложили _тотална бюрократизация_, наистина, без да наричат нещата със собствените им имена.
	Марксизмът по същината си представлява тоталитарен контрол на икономиката от страна на държавата, тоест на държавната бюрокрация. Русия наистина не била готова да живее според учението на Маркс. Но посочете ми една страна, която е готова да живее според препоръките на брадатите джелати.
	Ако Маркс беше се опитал да построи комунизма, да речем, в Германия, би му се наложило да пролее реки от кръв. Щом отнемеш земята на германските селяни, магазините на бакалите, работилниците на занаятчиите, колко ли недоволни ще трябва да се изтребят? Ако на родителите отнемеш децата, ако на мъжете отнемеш жените и ги пуснеш за обществено ползване, и тук ще се натъкнеш на съпротива. За да преодолее съпротивата, на Маркс са щели да му бъдат необходими един милион войници срещу неговия собствен народ, тайна полиция, публични показателни екзекуции и други хубости. А ако сполучел да потисне съпротивата, тогава германците щели да забегнат в съседните страни. Между другото, Маркс бил предвидил масовото бягство и предлагал сурови мерки срещу недоволните и бягащите. И не Хрушчов, а Маркс е щял да издигне стена около своя рай, не Хонекер, а Маркс е щял да заповядва да се избиват бягащите. В края на краищата Маркс е щял да се види принуден да започне революционна война срещу съседните страни, за да не стават те примамка за неговите поданици. Но с установяване на комунизма в Австрия, Франция и Швейцария проблемът не може да се реши: германците, австрийците, французите и швейцарците ще хукнат по-нататък — към Британия, Италия и Испания и Маркс ще трябва да продължи войната в световен мащаб. Той самият разбирал това и тъкмо поради тази причина смятал, че комунизмът може да съществува само в целия свят.
	За населението на която и да било комунистическа страна съседната нормална страна е пример за сравнение. Сравнението не винаги е в полза на комунизма. Хората в Северна Корея гледат съседите си в Южна Корея и правят изводи. Самото съществуване Южна Корея е опасно за съществуването на комунизма в Северна Корея — хората престават да вярват комунистите. Затова двете системи не могат да съществуват дълго една до друга. Тъкмо по тази причина продължителното съществуване на двете Германии беше невъзможно. Хората бягаха от Източна Германия, страната губеше интелектуалния си потенциал и в името на оцеляването си трябваше или някой ден (заедно със своите съюзници) да установи комунизма в Западна Германия, или да рухне.
	Но превръщането на съседната страна в комунистическа не решава проблема. Северният комунистически Виетнам разпространи комунизма върху Южен Виетнам, но хората побягнаха още по-надалеч…
	Ето защо Маркс и Енгелс виждат само глобални само всемирния изход: цялото население да бъде натикано в една обща трудова армия, всички да бъдат подчинени на едно правителство, та никъде да не съществува примамлива чужбина. Затова във всичките си книги те използват термина „държава“ само в единствено число и подчертават, че става дума за единна държава, че това е замислено за всички народи, завинаги, като апогей на човешкото развитие, по-хубав от който не може да се измисли. Маркс смятал за необходимо да разпространи идеята си върху всички хора, както върху съществуващите, така и върху всички идни поколения. Световната революция единствено възможният вариант на съществуване на чистия марксизъм. Маркс и Енгелс дори теоретично не допущали нищо друго.
	Световната революция можела да възникне само в резултат от световна война. Маркс и Енгелс предричал и световната война, мечтаели за нея…


>>	6
	Сталин също разбирал, че продължителното съществуване на комунистическия режим (макар и не чисто марксисткия, а дори в твърде мекия сталински вариант) в съседство с нормални държави е невъзможно. „Съществуването на Съветската република в съседство с империалистическите държави продължително време е немислимо.“ Това е казано от Ленин. И той го повтарял многократно: „Докато са останали капитализмът и социализмът, те не могат да живеят мир, в края на краищата ще победи или едното, или другото; ще се пеят панихиди или на Съветската република, или на световния капитализъм.“ Сталин цитирал най-често тези Ленинови изрази.
	За да прикрият същината на своята система, комунистите се опитваха да изкарат, че Съветският съюз не бил нищо друго освен старата Руска империя. Приликата е очебийна: същите граници, установен от Екатерина Велика, същите съседи, с които Руси има вековни конфликти.
	Но съществува и една разлика между Съветски съюз и всички империи, включително разлика и с Руската империя.
	Разликата е следната.
	Теоретично Чингис хан е можел да се спре където си поиска и да не върви по-нататък. Можели да се спрат Александър Македонски, Атила и Бонапарт Всяка империя — Британската, Испанската, френската, Руската — е можела да се спре някъде и да не се разширява повече.
	Съветският съюз не е можел да се спре.
	Съветският съюз е трябвало да се разпростре по целия свят, защото не можел да съществува в съседство с нормални държави. Спасението на комунизма било само в разпростирането му по цял свят, в унищожаването на нормалния живот в останалите страни, та за съветския народ да няма страна, за която може да мечтае, да няма страна, в която да избяга, да не съществува отвъд границата някакъв друг, различен от нашия, живот. Трябвало да се въведе комунизмът навсякъде, та след няколко поколения хората да забравят, че е възможна някаква друга форма на съществуване.
	Ето защо Втората световна война за Съветския съюз била желана, необходима и неизбежна. Сталин замислял Втората световна война като етап в борбата за разпростиране на комунизма по цял свят. Разпростирането по цял свят не е Сталинов каприз, нито териториална експанзия на Русия, това не е идеология, а жестока борба за живот. Така се бори за живота с подхвърленото кукувиче, което се е излюпило в чуждо гнездо. То просто е длъжно да изхвърли от гнездото законните му обитатели, да ги погуби, за да оцелее Ленин постоянно подчертавал: разширяването е необходимо за оцеляването на комунизма. Ако не се разширяваме, ще загинем. Ето защо, след като взел властта в една страна, Ленин създал Коминтерна — щаб на Световната революция: мощна шпионско-подривна организация, която оплела в мрежите си цял свят.
	Победата във Втората световна война според Лениновото и Сталиновото схващане би трябвало да означава завладяване поне на цяла Германия, Франция, Италия, Испания и техните колонии. Такава победа не била постигната. И започнало разложението, което доведе съветския комунизъм до неизбежното рухване.
	Но през двайсетте години на двайсетия век комунистите хранели големи надежди. Редно е да кажем, че надеждите им били напълно обосновани…
	Ето защо още в мига, когато взели властта, те заговорили за нова световна война и за Световна революция.
	Тъкмо затова Сталин наредил Лениновата глава да бъде направена голяма…


>	Глава 3
>	Първият опит

E>
	Яко са стегнали шията на света пръстите на пролетариата.
@	В. Маяковски
E$

>>	1
	На 11 ноември 1918-а приключила Първата световна война. А на 13 ноември съветското правителство едностранно анулирало Бресткия договор и дало на Червената армия заповед за настъпление. Достатъчно е да разгърнем протоколите на което и да е от многобройните заседания и конгреси от ония дни, за да се убедим: на дневен ред е стоял единствено въпросът за Световната революция.
	Целта на съветското настъпление е комунизмът в Европа.
	След няколко дена Червената армия навлязла в територията на балтийските държави. На 29 ноември било сформирано комунистическо правителство на Естония, на 14 декември — на Латвия. Малко по-късно — на Литва. На 17 декември в Рига е обнародван манифест: най-близката цел на настъплението е Германия. Главната цел — да се разпали нова световна война.
	Но дори няма нужда да четем възванията и манифестите, решенията на конгресите и резолюциите — мощен призив към световна война пронизвал през онези дни целия живот на побеснялата червена Русия. Призивът към нова световна война крещял от първата страница на новия буквар, от милионите плакати, с които като с тапети били облепени къщите и стоборите, призивът звучел на всяко работническо събрание, на всеки митинг на червеноармейци, от всяка трибуна, от всеки телеграфен стълб и, то се знае, от страниците на стихосбирките: „Пожар световен да разпалим!“
	Адолф Хитлер е една от най-страшните личности в световната история. Но втора световна война съветските лидери се опитали да започнат, ПРЕДИ Адолф Хитлер да се запише като член №7 на Германска работническа партия.


>>	2
	През 1918 година Червената армия не стигнала Германия и не сполучила да разпали втора световна война. През 1919 година в редица германски градове възникнали комунистически правителства. Но сега на Ленин не му било до Германия. Ленин през 1919 година, както и през предходната 1918-а, воювал срещу народите от бившата Руска империя.
	Но другарят Ленин гледал напред. Другарят Троцки — също. На 5 август 1919 година Троцки пише прочутия си меморандум: „Пътят към Париж и Лондон минава през градовете на Афганистан, Пенджаб и Бенгалия…“ Тройки предлага „да бъде подготвен военен удар срещу Индия за подпомагане на индуската революция“. За целта според него трябва да се създаде Урал или в Туркестан „политически и военен щаб на азиатската революция и революционна академия“, да се сформира специален конен корпус, наброява 30 000–40 000 кавалеристи и „да се хвърли той срещу Индия“ на помощ на „туземците революционери“. Троцки мечтаел да „измие копитата на червените коне“ в топлите води на Индийския океан. Но и тогава нищо не излязло от опитите за разпалване на втора световна война. Народите на бившата Руска империя с оръжие в ръце воювали срещу комунистите и не и позволили да разпалят „туземна революция“ през 1919 година.


>>	3
	През 1920 година комунистите предприели нов опит да започнат втора световна война посредством пробив през Полша към Германия. Този път целта „да се напоят червените коне с вода от Висла и Рейн“. Ето извадки от заповед №1423 от 2 юли 1920 година до войските от Западния фронт: „На запад се решава съдбата на световната революция. През трупа на белогвардейска Полша минава пътят към световния пожар. На щиковете си ще донесем щастие и мир на трудовото човечество. На запад!…“ Подписали: Тухачевски, Смилга, Уншлихт и Шварц.
	Нашите командири, поети и комисари говорели на един и същи език: на щиковете — и право към световния пожар. И всяка заповед от онова време е в същия дух. Ето извадка от заповед №1847 от 20 август 1920 година: „Западният фронт е фронт на световната революция.“ Подписите са същите.
	И малцина разбират, че те били близо до победата. За победата далеч не се искала класическа окупация — достатъчно било да се драсне кибритът. А драсването на кибрита е лесна работа. Изтерзаната от Първата световна война, разорена, крайно изнемощяла отслабена Европа щяла да пламне.
	Червената армия навлязла в Полша и незабавно, още в първия превзет полски град, било провъзгласено създаването на ПССР — на Полска съветска социалистическа република _(„Документы и материалы по истории советско-польских отношений“. М., 1964. Т. с. 221)_.
	ПССР била възглавена от чекисти, включително от самия Ф. Е. Дзержински и заместника му И. С. Уншлихт.
	Западният фронт се командвал от Тухачевски. Ето една извадка от книгата му „Походът към Висла“, и дадена през 1923 година в Смоленск, от главата „Революция отвън“:
	„Можеше ли Европа да отвърне на това социалистическо движение с избухване на революция на Запад? Събитията говорят, че да… И тъй, Германия революционно клокочеше и за окончателната експлозия само чакаше допир с въоръжения поток на революцията. В Англия работническата класа също беше обхваната от извънредно бурно революционно движение. В Италия беше се разразила същинска пролетарска революция… Няма никакво съмнение, че ако бяхме победили край Висла, революцията щеше да обгърне огнен пламък целия европейски континент… Революцията отвън беше възможна.“
	А ето от заключението на тази книга: „Нашата операция накара целия европейски капитал да се разтрепери… Този пожар нямаше да остане ограничен от полските рамки. Той щеше да плъзне като огнен поток по цяла Западна Европа. Червената армия няма да забрави този опит на революцията отвън.“
	Маршал Юзеф Пилсудски, който възглавявал полската държава и армия през войната срещу комунистите, в книгата си „1920 година“ _(Варшава, 1924)_ е напълно съгласен с тази преценка за ситуацията: съдбата на световната цивилизация била близо до катастрофа. Създала се наистина драматична ситуация, когато според думите на Пилсудски „над цяла Варшава се бе сгъстил кошмарът на безсилието и пъзльовщината“.
	Ако паднела Варшава, пътят на Червената армия към Европа щял да бъде отворен. През 1920 година освен Полша в Европа нямало кой друг да окаже съпротива.
	Пилсудски смятал, че „тази война насмалко не преобърна съдбата на целия цивилизован свят“.
	Пилсудски разгромил комунистическите армии край Варшава. За основна слабост на червените той смятал неспособността на Тухачевски да ръководи войските, неумението му да „съчетава мислите си с ежедневната дейност на войските“. Ако на мястото на Тухачевски се бил оказал друг командир, който поне донякъде да разбира от стратегия. Червената армия щяла да стигне до Германия. А в Германия в този момент политическата и икономическата ситуация били на ръба на анархията.
	Но на Европа и този път й провървяло: Полша от блъснала „червените коне“.


>>	4
	А после комунистите многократно повтаряли опитите си да разпалят война и революция. Имало намерение да бъде разпалена „Балканска революция“, а от района на Балканите, според думите на Троцки, пътят води право към пристанищата на Франция и Британия. Бил организиран атентат срещу българския цар Борис. „Българската революция трябваше да стане пролог на германската революция“ _(Л. Троцкий. „Уроки Октября“. Л., „Прибой“, 1924, с. 221)_. Имало опит да бъде започната революция в Южна Америка, в Китай, в Индия.
	Но главната цел си оставала Германия.
	Един от няколкото опита да бъде взета властта Германия представлява особен интерес. Този опит бил направен през есента на 1923 година. Борис Бажанов описва това събитие така: „В края на септември се състоя извънредно заседание на Политбюро, толкова тайно, че на него бяхме викнати само членовете на Политбюро и аз. Нито един член на ЦК не бе допуснат на него. То бе свикано, за да се определи датата на преврата в Германия. Той бе насрочен за 9 ноември 1923 година“ _(„Воспоминания биывшего секретаря Сталина“. Париж, „Третья волна“, 1980, с. 69)_.
	Планът е прост: 7 ноември е годишнината на вземането на властта от комунистите в Русия, германските работници ще излязат да манифестират солидарността си с тях, а подготвените в Москва групи провокатори от ГПУ и съветското военно разузнаване под ръководството на И. С. Уншлихт ще провокират конфликти с полицията, за да предизвикат кървави сблъсъци и репресии, да раздухат негодуванието на работниците. 7 ноември се планирал като ден за манифестации и сблъсъци, на 8 ноември сблъсъците трябва да прераснат в улични боеве, през нощта срещу 9 ноември отрядите на Уншлихт трябвало да завземат най-важните държавни учреждения, имитирайки стихийна реакция на масите срещу зверствата на полицията.
	Сценарият е прост, но сигурен. Точно по този сценарий била извършена така наречената „велика октомврийска социалистическа революция“. По този сценарий побеждавали „пролетарските революции“ в Естония, Литва и Латвия както през 1918-а, така и през 1940 година. По този сценарий комунистите дошли на власт в много страни след Втората световна война: стихийна акция на трудещите се, народно негодувание… и малки групи от чевръсти професионалисти.


>>	5
	За ноемврийските демонстрации от 1923 година били вдигнати на крак всички леви сили в Германия.
	По това време Германската работническа партия вече имала ново наименование — Националсоциалистическа германска работническа партия, и нов фюрер — Адолф Хитлер.
	И излиза, че Хитлер също е решил да взема властта тъкмо в момента, който бил определен в Москва. Давани ли са му инструкции от Москва? Представа нямам.
	Но не бива да забравяме: Хитлер е социалист. А махнем от корицата името на автора и на партията под икономическата програма на Хитлеровата партия с гордост биха могли да се подпишат Маркс, Енгелс Ленин, Сталин, Мао, Фидел, Хрушчов, Брежнев и още мнозина.
	Ще ми възразят, че Хитлер не е бил пролетарий. Така е. Но и Владимир Илич също, меко казано, не бил стругар, а Маркс — въглекопач.
	Разправят, че Хитлеровата партия била партия на бакалите и дребната буржоазия. Нека разправят. На ако искаме да сме коректни, редно е да обърнем внимание и на Лениновата партия. Пролетариите в нея ги записвали за статистика, а я командвали Сталин, Молотов, Маленков, Радек, Зиновиев, Каменев, същият този Троцки, а после — Суслов, Хрушчов, Брежнев… Кой от тях, да прощавате, е пролетарий?
	По социален произход партията на Ленин и партията на Хитлер са близначки.
	И тъй, на 8 ноември 1923 година в Мюнхен Хитлер с група въоръжени привърженици арестувал правителството на Бавария и обявил, че революцията започнала, че баварското и общоимперското правителства са свалени…
	Незабавно било сформирано ново правителство. През нощта на 8 срещу 9 ноември група начело с Ернст Рьом завзела щаба на военния окръг. Опитите за завземане на други обекти били отблъснати от армията полицията. На 9 ноември Хитлер възглавил манифестацията на своите привърженици. Станал сблъсък на манифестантите с въоръжената полиция. Били убити 16 привърженици на Хитлер и 3-ма полицаи.
	Опитът за вземане на властта бил потушен със сила. Хитлер и най-близките му сътрудници забягнали, скоро били заловени, изправени пред съда, след това — затворничеството в крепостта Ландсберг, където именно Хитлер написал „Майн кампф“.
	След време, когато дошъл на власт, Хитлер провъзгласил загиналите си съратници за национални герои, а дните на въстанието 8–9 ноември — за главен празник на Германия.
	Но интересното е, че книгата „Майн кампф“ е посветена на паметта на шестнайсетимата съратници на Хитлер, убити на 9 ноември 1923 година, а в нея — огромна по обем (само първият том съдържа близо 600 страници, набрани със ситен шрифт) — той нищо не пише за събитията от 8–9 ноември. Уж пише книгата в затвора, а не споменава защо се е озовал зад решетките. И кой знае защо премълчава всичко, което е предхождало тези събития. А на последната страница съобщава съвсем лаконично: „Няма да описвам тук надълго и нашироко събитията, които доведоха до 8 ноември 1923 година.“ И толкова.
	А това звучи странно. Книгата е озаглавена „Моята борба“, авторът разказва за себе си, за своята партия и за борбата си за влияние върху масите и за власт. Събитията от 8–9 ноември 1923 година са кулминационният момент в тази борба, след което партията на Хитлер била забранена, а самия него го тикнали в затвора. Към момента, когато се пишела книгата, нищо по-важно в живота на Хитлер и на неговата партия не се било случвало. Но най-важните събития той не описва.
	А е имало какво да крие.


>>	6
	Несполучилата Хитлерова революция по много странен начин съвпаднала с несполучилата комунистическа.
	Съвпаденията са няколко. Те са смайващи.
	Датата на революцията била насрочена в Москва и се пазела като изключителна тайна. Но Хитлер решил да проведе своята революция в същия ден, под същото червено знаме, със същите лозунги за експроприиране на нетрудовите доходи, национализация на концерните и конфискация на военновременните печалби. Тактиката на хитлеристите напълно съответства на онова, което Москва била наредила на агентурата си: да се провеждат манифестации независимо от забраните, смело да се влиза в конфликт с полицията, да се завземат правителствени сгради. Станало съвпадение по целта, методите, мястото и времето с точност до часове и минути.
	Още по-странно е следното. Ленин, Троцки и Сталин вярвали в заговора, в преврата, в завземането на властта от едно организирано малцинство. Тъкмо това били извършили те в Русия. Хитлер имал друг подход. Хитлер е демагог, митингаджия, агитатор. „Майн кампф“ е книга на главатар на тълпата, които знае как да гъделичка тази тълпа, как да спечели доверието и любовта й. „Майн кампф“ е книга за това как да се завоюва властта по легален път, но в нея няма, нито една дума, нито един намек за подмолните ленинско-сталински методи. В сферата на легалната, откритата борба за влияние над масите Хитлер е значително по-силен от Ленин, Троцки и Сталин, взети заедно. А в сферата на бунта и заговора Хитлер явно е по-слаб. Но той и нямал влечение към тази област. След десет години той ще дойде на власт по законен път — чрез агитация, пропаганда, демагогия, изборни урни (и нечия неоценима помощ). Нищо че е митингаджия — това е неговият път. Тук той е силен и съзнава ораторската си сила, гордее се с нея.
	Само че защо на Хитлер през 1923 година отведнъж му допаднали ленинско-сталинските методи? На всичко отгоре едновременно с акция, откровено ръководена от Москва?
	Седемдесет години поред комунистическите историци ни казваха: това е просто верига от странни, необясними съвпадения. Защо пък не: ние сме решили да вземем властта и той е решил. В един и същи ден.
	Но аз имах един добър учител — изпълняващият длъжността резидент на ГРУ в Женева, старият вълк от разузнаването Валерий Петрович Калинин. Званието си контраадмирал не го е получил заради мен. А заслужаваше къде по-високи звания. Та той ме учеше: ако съвпаденията са повече от две, значи вече не са съвпадения…
	Кратка равносметка: опити да използват Хитлер и партията му за дестабилизиране на политическото положение в Германия съветските комунисти са правили много преди Хитлер да дойде на власт. Но дори ако опитът за съвместно заграбване на властта бъде обявен за верига от необясними съвпадения, многобройните опити на съветските комунисти да „разпалят световен пожар“ и да започнат втора световна война не могат да се обяснят с никакви съвпадения — това е тяхната природа. Тя се проявила незабавно, още в първия миг от съществуването на пролетарската диктатура. Първия опит да започнат втора световна война руските комунисти предприели на 13 ноември 1918 година, тоест на третия ден от приключването на Първата световна война.


>	Глава 4
>	Какво ще настъпи след паузата?

E>
	Ако Русия сключи мир, този мир ще е само примирие. Социалистическата революция в Русия ще победи едва когато тя бъде заобиколена от пръстен от социалистически републики сестри. Сключеният с империалистическа Германия мир ще е епизодично явление. Той ще ни осигури малка пауза, след която отново ще закипи война.
@	Г. Зиновиев, член на Политбюро, председател на Коминтерна
@	Съчинения. Л., 1925, Т. 7, с. 490
E$

>>	1
	На руските комунисти трябва да им се признае: дори измежду тях се появявали (понякога) хора, които смятали, че трябва да се отхвърли господството на бюрокрацията, тоест държавната намеса в икономиката, тоест социализмът, и да се осъществи връщане към нормалния човешки живот.
	Между тези малцина е „любимецът на партията“ Николай Бухарин. В миналото Бухарин бил теоретик на масовите разстрели като един от начините за отглеждане на новата порода хора на комунистическото утре — на хомо советикус. След провала на цяла поредица от опити на Червената армия да започне втора световна война и Световна революция Бухарин се вразумил и хвърлил на масите един доста некомунистически лозунг: „Забогатявайте!“
	Под такъв лозунг можело да се живее човешки и хората нямало защо да бягат от страната си. Но ако масите живеят под такъв лозунг, за какво им е комунистите да са начело на държавата?
	Другарят Сталин решил, че лозунгът „Забогатявайте!“ представлява явно отклонение от идеалите, че от Бухарин нов комунистически човек в никой случай не може да се получи. Затова другаря Бухарин го тикнали в мазето за разстрели, в същото онова мазе, което той преди време бил възпявал.
	А какво да правят всички останали комунисти, които не се отрекли от идеалите си и не се озовали в мазето за разстрели? Техният режим не можел да води съвместно съществуване с нормалните страни, затова съседните страни трябвало да бъдат превърнати в сестри републики, но тогава щели да се появят нови граници, отвъд които щяло да има други нормални страни, те на свой ред трябвала да бъдат превръщани… и т.н. За целта бил нужен „световен пожар“, а той все не искал да се разпали.
	След като не си могъл да завладееш една неприятелска страна (или страни, или цял свят), а няма начин да се откажеш от завладяването им, остават ти два пътя:
	а) безплодни опити да продължаваш щурма;
	б) да прекратиш щурма, да подпишеш примирие, да се подготвиш както трябва и да повториш щурма.
	В руската комунистическа партия незабавно се появили привърженици както на първия, така и на втория път.
	За първия път бил Троцки с идеята си за перманентната революция. За втория — Ленин и Сталин.


>>	2
	Троцки: Трябва да пробием стената с челата си, без да губим време.
	Ленин и Сталин: нека капиталистите се сбият помежду си, а ние ще изчакаме. А дотогава ще натрупаме сили.
	Ленин пръв разбрал, че Първата световна война е приключила, но е оставила наследство динамит. Страните победителки, най-вече Франция, се престарали и наложили на победената Германия чудовищни репарации. Победата на западните съюзнички била фиксирана във Версайския договор, грабителски и унизителен за Германия. Изплащането на огромни суми на победителките довело до жестока икономическа криза в Германия и изправило германския народ на ръба на глада, на мизерията, на постоянното бедствие.
	Ленин пръв разбрал, че Версайският договор е адска машина, заровена под Европа. Трябвало само да й се сложи детонатор и да й се навие пружината. Ленин разбрал, че лакомията ще погуби победителите: Германия никога няма да се примири с несправедливостта, в Германия ще се намерят сили, които ще се противопоставят на Версайския договор, ще искат преразглеждане на резултатите от Първата световна война ще лансират идеята за реванш и ще я осъществят.
	Още през 1920 година на съвещанието на председателите на околийските, общинските и селските изпълнителни комитети Ленин казал: „… установения от Версайския мир ред се крепи на вулкан, тъй като поробените 7/10 от населението на цялата земя бленуват да се намери някой, който да ги вдигне на борба, за да се разклатят всички тези държави“ _(ПСС. Т. 4, с. 353)_.
	Тъкмо тогава _този някой_ се намерил. Въпросния някой се записал в Германската работническа партия под №7.


>>	3
	Ленин настоял да се прекратят опитите да бъде донесено щастието на съседните народи на щиковете на Червената армия, да се установят със съседните страни дипломатически и търговски отношения.
	И ето че се свиква Генуезката конференция. Западът е смаян: съветската делегация е с черни фракове, с копринени цилиндри… Западът е във възторг: те се променят! Те заприличват на всички останали!
	Някой благоразумно предупреждава: трябва да им се даде проверочен срок, преди да седнем на една маса с тях…
	А нашите комунисти не криели, че нищо не се променя. Трябват им само три неща: технология, технология и пак технология. Те трябва да се въоръжават, да се въоръжават и пак да се въоръжават. След това се канят да започнат Световната революция, за което им е нужно да разпалят втора световна война. Но това ще стане едва след сериозна подготовка. А сега тече паузата.
	Любимият Сталинов поет Владимир Маяковски през ония дни написал стихотворението „Моята реч на конференцията в Генуа“.
P>
	… ний идем, оглеждайки с очи на стопани
	бъдната Световна съветска федерация.
	Пак плетете езичета във вестникарски слог:
	„Да ги проверим…“
	Какво ти!
	Не вий за проверка ни давате срок —
	ний за кратко ви даваме отдих!*
	[* Превод Н. Антонов.]
P$


>>	4
	Сталин напълно разбрал Лениновата идея и след смъртта на вожда отстоял ленинизма в борбата срещу привържениците на пробиването на стената с глави. Сталиновият път е прост и разбираем: временно да прекратим щурма, да заздравим властта на комунистите в Русия, с помощта на Запада да възродим промишлеността и да превъоръжим армията. А междувременно да отгледаме някого, който ще застане начело на Германия и ще съкруши Франция.
	Този някой по това време лежал в затвора и пишел „Майн кампф“. Първият превод на „Майн кампф“ е на руски език. Вярно, на автора нищичко не му платили и по времето на другаря Сталин „Майн кампф“ не се излагала на витрините на книжарниците. Това бил съвсем нормален за нашата страна акт на литературно пиратство. Книгата била преведена и издадена за ръководителите на партията, армията и държавата. Маршал Рокосовски свидетелства: „Навремето всички бяхме чели Хитлеровата книга «Майн кампф»“ _(ВИЖ. 1989, кн. 4, с. 53)_.
	Троцки не разбирал намеренията на Сталин и го обвинявал в отклоняване от идеалите. Западът също не разбирал Сталиновите намерения. По-точно казано, западните лидери виждали не реално съществуващото, а онова, което им се искало да виждат.
	А на тях им се искало комунистическа Русия да стане страна като другите, да се излекува от беса, да се заеме със собствените си проблеми и да не се опитва да потопи света в калта, в която била затънала самата тя.
	Сега ни казват, че Сталин просто се бил отказал от идеята за Световната революция. Ето ги и доказателствата: бил снет филмът „Броненосецът «Потьомкин»“; във финала на филма се чете лозунгът „Да живее Световната революция!“; Сталин наредил лозунгът да бъде изрязан… И това ако не е доказателство, здраве му кажи!
	Аз не смятам това за доказателство. Ако наистина се каните да съкрушите Запада и за целта ви е нужна военната технология на Запада, необходимо е да я получите, а да размахва червен парцал пред носа на съседите си могат дори глупаците. За това много ум не се иска.
	И още едно доказателство. Изгоненият от СССР Троцки в далечно Мексико пише черно на бяло: Сталин предаде работническата класа и се отрече от великата Идея.
	Доказателство ли е това?
	Може би.
	Но не всичко казано от Троцки трябва да се взема насериозно. Троцки например години наред критикувал съветската бюрокрация, смятал, че властта на работниците и селяните се е изродила във власт на бюрокрацията, предлагал бюрокрацията да бъде разпъдена, съкратена, сложена под работнически контри и още сума неща. Чудата позиция: отначало Троцки отнел от хората всичко, което те притежавали, и превърнал в обществена собственост. Но щом никой конкретно няма право да се разпорежда със земята, с нейните недра, с железниците и заводите, кой трябва да ръководи всичко това? Ако сложим най-добрия локомотивен машинист да управлява от името на работническата класа Транссибирската железница, ще му трябват много телефони, за да е в течение на нещата от единия край на железопътната линия до другия. Ще му трябва бюро, на което да сложи тези телефона, кабинет за това бюро, шкаф за книжата, за да пази в него собствените си нареждания, дадени вчера и преди една седмица, защото днешните му нареждания не бива да противоречат на вчерашните. Ще му трябва машинописка, която ще пише книжата, помощници, може и те да са работници, които ще ръководят извънредно сложния организъм, докато началникът отсъства. С една дума, нашият работник мигновено от работник ще се превърне в бюрократ.
	Смайваща е логиката на другаря Троцки: първо заповядва всичко да бъде поставено под контрола на държавата, а след това се възмущава от разрастването на бюрокрацията. И се бори срещу нея. Но ако не ръководят бюрократите, кой тогава ще ръководи? Да се приватизира ли железницата? На акционерно дружество ли да се даде? Тогава за какво е Световната революция? И кой след Световната революция ще управлява цялото световно стопанство?
	Така че логиката на Троцки понакуцвала.
	Политиката е борба за определени идеи. Но за да се въплътят идеите, е нужна власт. Затова политиката е борба за власт. За величието и нищожеството политиците има само една мярка: как са преуспели в борбата за въпросната власт. Троцки не се закрепил на върха на властта, следователно не е разбирал от политика, оказал се е нищожество в политиката и неговите преценки за политическата ситуация не могат да представляват интерес. Мексиканската дълбока провинция и сталинският пикел на Раймон Меркадер, който сложил край на проучванията на Троцки в областта на политиката, са най-доброто доказателство, че Троцки зле е разбирал ситуацията. Ако я е разбирал добре, той е щял да бъде вождът на Световната революция и на световния пролетариат.
	Необходимо е да схванем психологията на загубилия, на поваления Троцки. Понякога срещаме хора, които се надценяват. Съществуват видни и дори велики дейци на киното, които смятат, че след тяхното оттегляне киното ще залинее. Има балетисти, уверени, че техният талант е върхът, че след тях балетът никога няма да достигне такива висини. Такива хора има и в политиката. Хитлер например смятал, че е останал жив и здрав, защото навреме престанал да пуши, тъкмо това обстоятелство е спасило германския народ _(Хенри Пикер. „Разговори на трапезата на Хитлер“. Записки от 11 март 1942 г.)_. Излиза, че ако Хитлер не бил намерил в себе си сили и не бил преставал да пуши, германският народ неминуемо е щял да загине, на него не са му оставали никакви други пътища за спасение…
	Подобно становище заемал и Троцки. Себе си и своето име той непрекъснато свързвал със Световната революция. Всичките му статии и писма са пронизани от един вопъл: „О, върнете ме на върха! Без мен сте загубени!“ Троцки изобщо не бил в състояние да си представи Световната революция, ако той не е начело. Всяко Сталиново действие Троцки възприемал като ужасна глупост, а самият Сталин, ако използваме терминологията на Троцки, бил „изключително нищожество“. То се знае, на Троцки му се струвало, че Сталин не води нещата накъдето трябва. Ала и всеки друг, озовал се на върха на властта, е щял да изглежда за Троцки глупак, изменник, предател на великото дело, посредствен човек, бюрократ и т.н., и т.н.
	Статиите на Троцки за отклоняването на Сталин от идеята за Световната революция са вопли на потърпевш. Нека не им обръщаме внимание.


>>	5
	Двама видни руски историци — Юрий Дяков и Татяна Бушуева — публикуваха книга с потресаваща сила: „фашисткият меч е изкован в СССР“. Близо четиристотинте страници съдържат необорими доказателства: Сталин е подготвял Германия за война. Без Сталиновата помощ Германия не би могла да се въоръжи, да разгроми Европа и да нападне СССР.
	В Сталиновия план нещо направило засечка, нещо не тръгнало, както било замислено. Въоръжената с наша помощ Германия нападнала тъкмо нас. Само че ние не сме я въоръжавали за тази цел! Така или иначе, някъде Сталин си направил криво сметката. Някъде сгрешил. Но къде именно?
	На книгата на Дяков и Бушуева хубавото й е това, че те кара да мислиш. Затвориш книгата на последната страница, а не можеш да й забравиш заглавието. Събудиш се посред нощ: ФАШИСТКИЯТ МЕЧ Е ИЗКОВАН В СССР! И въпросът е: С КАКВА ЦЕЛ? ЗА ЧИЯ ГЛАВА Е БИЛ ПРЕДНАЗНАЧЕН?
	А отговорът трябва да се търси в „Майн кампф“, в XIII глава: „Трябваше да вземем всяка отделна точка от Версайския договор и системно да я разясняваме на най-широките слоеве от народа. Трябваше да направим така, че 60 милиона германци — мъже и жени, възрастни и деца — всички до сетния човек да усетят в сърцата си срам за този договор. Трябваше да направим така, че всичките тези 60 милиона да намразят този грабителски договор до дълбините на душите си и тази гореща омраза да закали волята на народа и всичко това да се слее в един общ повик: ДАЙТЕ НИ ОТНОВО ОРЪЖИЕ!“
	Тъкмо за това мечтаел другарят Ленин: да се намери някой…
	Версайският договор не само искал от Германия пари, пари и пак пари за Франция, а и забранявал на Германия да има, да закупува, да конструира, да изпробва и да произвежда настъпателно оръжие и силно ограничавал отбранителните въоръжения и числеността на армията на Германия.
	И когато някои казват, че Сталин се бил отказал от Световната революция, препоръчвам им да препрочетат още веднъж „фашисткият меч…“. Ето например един строго поверителен доклад на същия онзи Уншлихт до другаря Сталин за тайната помощ за Германия. Той носи датата 31 декември 1926 година: „… необходимо е да разполагаме с абсолютно тайна база за нелегалните въоръжения“.
	Ако съпоставим онова, което говорел Ленин, пишел Хитлер и _вършел_ Сталин, желанието ни да спорим за отказването на Сталин от идеята за Световната революция се изпарява.
	Просто Троцки подготвял Световната революция като проглушавал ушите на света с лозунги и вопли, като разкривал плановете си, за чието осъществяван нямал нито сили, нито средства, нито възможности, другарят Сталин не крещял лозунги, а действал и действията му били пазени в тайна. Надписът „строго поверително“ се четял на всички документи за създаването на тайните ковачници на фашисткия меч.
	След като дошъл на власт през 1933 година. Хитлер решил да съкруши всички политически партии и движения в Германия и да остави само своята, въоръжена с единствено правилното учение. За съкрушаването на противниците на Хитлер му потрябвал провокатор. Бил подбран някой си малоумен Маринус ван дер Любе. И една прекрасна нощ изгорял райхстагът. Полицията заловила Ван дер Любе — с факла в ръцете и с членска книжка на комунистическата партия в джоба. Излизало, че комунистите са подпалили райхстага, а щом е така, Хитлер разгромил Германската комунистическа партия, а покрай нея и всички останали партии.
	Но Хитлер не разбрал простата истина, че той самият в ръцете на Сталин играе ролята на слабоумния Ван дер Любе, но в световен мащаб. Хитлер ще разпали пожара на Втората световна война, на същата онази, за която мечтаели нашите бащи и дядовци, за която пеели песни. После Хитлер ще го опипат с факлата в ръцете и хитлеризмът ще бъде осъден в Нюрнберг. И на никого от съдиите и през ум не ще му мине да зададе простия въпрос: а кой натика в ръцете на Хитлер факлата и същия онзи фашистки меч, който бил изкован в СССР?
	И докато другарите комунисти не отговорят на въпроса защо тяхната партия е подготвяла фашистите за война, ние не можем да приемем довода за отказването на Сталин от Световната революция.


>>	6
	Нека свалим от лавицата тринайсетте тома на Сталиновите съчинения и ги препрочетем още веднъж. Всеки, който ги е чел, ще потвърди: всичко написано след „великата октомврийска социалистическа революция“ представлява полемика по въпроса кое е пълна, а кое — окончателна победа на социализма.
	Сталиновата логика е лесна за разбиране, редно е да му признаем, че той говорел ясно, а това съвсем не е чак толкова просто, колкото изглежда. Мисълта на Сталин е: отначало ще построим социализма в една страна, после — и това е неизбежно — в целия свят. Пълната победа на социализма в една страна е възможна, но тя не е окончателна. Окончателна е само победата в световен мащаб.
	То се знае, Сталин в практиката си никога не стигал до чисто марксистко зверство, не отменил семейството, не изпратил всички жени за обществено ползване, не национализирал децата, в трудовите армии на ГУЛАГ били прибрани доста малък брой хора — най-много десет процента от населението, докато Маркс препоръчвал — всички и завинаги. Сталиновият вариант на социализма бил свръхмек вариант на марксизма — тъй да се каже, социализъм с човешко лице. Маркс формулирал програмата си ясно — ликвидиране на частната собственост. Сталин не се отклонил от тази препоръка. Сталин ликвидирал частната собственост. А концлагерите са неизбежно следствие от ликвидирането на частната собственост.
	Ликвидирайте я където и да било и с учудване ще констатирате, че без концлагери не може да се мине.
	Но след като построил пълен социализъм в една страна, Сталин бил наясно, че всеки контакт на неговите поданици със загнилата чужбина ражда врагове на режима. Бъдещето показа, че собствената дъщеря на Сталин при първата възможност да забегне се възползва от тази възможност. Тя беше готова да живее където и да е, само не в родината на световния пролетариат.
	И нека не се питаме: отказвал ли се е Сталин от идеята за Световната революция или не. Нека се запитаме: а можел ли е Сталин да се откаже от тази идея, след като е знаел, че продължителното съвместно съществуване с разположени в съседство нормални страни е немислимо?
	Дори ако е искал да се откаже от Световната революция, Сталин не можел да го стори, защото то било равносилно на поражение и самоубийство. И Сталин не се отказал. Той открито и настойчиво повтарял: „Окончателната победа на социализма в смисъл на пълна гаранция срещу реставрация на буржоазни отношения е възможна само в международен мащаб“ _(„Правда“, 14 февруари 1938 г.)_.
	Моят критик Габриел Городецки: „Суворов се стреми да докаже, че външната политика на Съветския съюз изцяло се е определяла от идеологията и е следвала марксистките догми, които винаги са имали за цел световната революция. Суворов не взема под внимание националните интереси…“
	За какви национални интереси става дума? Само докато траяла колективизацията, в Съветския съюз били изтребени повече хора, отколкото през Първата световна война във всички страни, взели участие в нея. Колективизацията е втора световна война срещу моя народ. И когато казват, че на 1 септември 1939 година Хитлер започнал… аз отговарям: на 19 август 1939 Сталин започнал Втората световна война срещу народите на Европа. Ако се замислим обаче както трябва, ще стигнем до извода, че Втората световна война е била започната от комунистите през 1930 година срещу селяците на Русия, Украйна и Белорусия. През 1939 година тази война се разпростряла и върху съседните страни.
	Опитайте се да обясните от гледна точка на националните интереси една война срещу същата тази нация, изтребването на милиони най-трудолюбиви и дейни представители на нацията, на нейния гръбнак, изтребването на онези, които хранят нацията. А освен това заможният селянин винаги е добър войник. Повтарям: винаги. Изтребването на заможните селяни представлявало изтребване на добрите войници. И когато по недоразумение наричат съветско-германската война едва ли не „велика“ и дори „отечествена“, ще възразим: колективизацията е била комунистическа антиотечествена война, война срещу своя народ, война за изтребване, война за унищожаване на защитниците на отечеството. Войната в Европа е само продължение, но вече срещу всичките ни съседи, близки и далечни.
	Сталиновите действия са обясними и разбираеми само от гледна точка на Световната революция: на свободното селячество Световна революция не му трябва, именно свободното селячество би се възпротивило срещу съветизирането на Етиопия и Антарктида, защото за Коминтерна и за неговите авантюри ще трябва да плаща селякът и да лее кръв пак селякът.
	Тъкмо поради това другарят Сталин пречупил гръбнака на руския селяк, а едновременно с това и на целия народ, за да не му пречат да приема нови републики в нерушимия съюз. Много логично си е: първо в една страна, после — в световен мащаб.
	Интересно обяснява господин Городецки: скимне му на Сталин — ръководи се от марксистката идеология, скимне му — от националните интереси…
	Но другарят Сталин не разполагал с такава свобода. Социалната справедливост изисквала национализация, национализацията означавала бюрократизация, това влечало след себе си масово изселване и „границата под ключ“, „границата под ключ“ означавала самоизолация, откъсване от цялата световна цивилизация и неизбежно изоставане. Започнали сме да се пържим в собствената си лой, да губим контакт с други народи, с най-добрите постижения на световната наука, техника и култура, налагало ни се всичко да изобретяваме сами. В нормалния свят направеното в една страна научно откритие бързо ставало общо достояние, всички страни взаимно се обогатявали, а ние трябвало сами да изобретяваме всички велосипеди… Изоставането пораждало недоволство на народа от съществуващите ред и правителство…
	И всички тръгващи по този път били просто принудени да вървят по Сталиновите стъпки към необходимостта на войната за унищожаване на онези, които са свободни и поради това богати и щастливи. Или комунистически Китай ще разпали ядрена война и половината човечество ще загине (така разсъждавал оптимистът Мао), или китайският комунизъм ще рухне. Те не разпалиха ядрена война и китайският комунизъм се руши. Или Фидел Кастро ще изпраща кубински войски да воюват в Африка, да установяват там управление на бюрокрацията (обяснете ми: къде виждате тук националния интерес на Куба?), или режимът на Кастро ще рухне. А че ще рухне, му е в кърпа вързано.
	Така че едно от двете; или националните интереси, свободата на всеки и благосъстоянието на всички, или да се върви докрай — до последната република. Разликата е само в едно — след пауза ли да се тръгне или незабавно.
	Сталин вървял към Световната революция с пауза. Но знаел: тя не бива да бъде прекалено дълга — Западът ще ни разложи с фокстротите и тангата си (и наистина взе, че ни разложи!). Това е като раков тумор в тялото: или организмът ще убие раковите клетки и ще оцелее, или раковият тумор ще убие организма. Комунистите се мислеха за здрав организъм, а за всички нормални държави твърдяха, че били раков тумор, който трябва да бъде надвит… Няма да споря кой от тях беше здраво тяло и кой — тумор, но да съществуват в съседство те не можеха. Прав е бил другарят Ленин: или едното, или другото.
	Затуй Сталиновата пауза приключила към началото на 1939 година. За да разберем това, трябва да прелистим съветските вестници от онези дни. Съветският съюз живеел в очакване на големи събития. На XVIII конгрес на комунистическата партия се усетил полъхът на неизбежната и скорошна освободителна война. Генерал-майор А. А. Лобачов бил участник в това войнстващо сборище. Той си спомня на 10 март 1939 година: „Две десетилетия са се минали, откакто аз, почти хлапак, стоях тук на пост и изпровождах с възторжен поглед делегатите на конгреса на Коминтерна. Сега на същия пост стоеше друг юноша и аз го поздравих, защото той може би ще е делегат на бъдещия световен конгрес на победилия комунизъм“ _(„Трудными дорогами“. М., 1960, с. 97)_.
	Същата година Сталиновият любимец Константин Симонов в пиесата си „Момъкът от нашия град“ описва сражението на съветските войски край Халхин Гол срещу 6-а японска армия: „Ти сега си мислиш за последния хълм, а аз — за последния фашист. Мисля си за него отдавна, още от Мадрид… в последния фашистки град тоя последен фашист ще вдигне ръце пред танк, на който ще се вее червено, именно червено знаме.“
	Това е писано в момент, когато с Германия не сме имали обща граница и тя не е можела да ни нападне още по-малко — внезапно. Писано е, когато Рибентроп излетял за Москва да подпише пакта, когато Сталин прегръщал Рибентроп и му се кълнял във вечна дружба. Писано е, когато планът „Барбароса“ още не съществувал. Писано е тогава, когато за „последен фашистки град“ е можел да бъде смятан не само Кьолн или Мюнхен, не само Неапол или Палермо, не само Барселона или Лисабон, а и Адис Абеба, Луанда, Триполи. Целта ни е не отбраната на нашата страна, а „последният фашистки град“.
	И ако Константин Симонов изразявал само свои мисли, несъзвучни с генералната линия, нямало е да ходи окичен от главата до петите със Сталински награди. А е ходел. Знаел е другарят Сталин точно какви книги изисква моментът.
	А мечтата за „последния фашистки град“ е съзвучна с мечтата на Чингис хан — към последното море! Разликата е само в това, че на нас ни било противопоказано да протакаме тази работа, че не сме можели да се спрем дори ако ни се е искало.
	Тъкмо затова другарят Сталин заповядал да направят Лениновата глава голяма…


>	Глава 5
>	Към Последната република

E>
	Русия е предвестничка на световната федерация на републиките.
@	Хърбърт Уелс
@	Март 1917 г.
E$

>>	1
	И тъй, наредено било главата на Ленин да се направи голяма.
	Много голяма.
	Толкова голяма, че в нея да се побира зала за конференции и конгреси.
	Такава глава трябва да се закрепи на труп със съответни размери. Направили сметка. Излязло, че трупът в случая трябва да е по-голям от Спаската кула на Кремъл.
	Но кула лесно се строи. Кулата си е кула. А другарят Ленин не е кула. Ленин не е стоял като пън. На другаря Ленин, както всеки знае, ръката му винаги била протегната напред и нагоре. Ръката на другаря Ленин винаги сочела на пролетариата накъде да върви:
	„На прав път сте, другари!“
	Значи другарят Ленин трябва да бъде направен такъв, че да не стои като храбрия войник Швейк с изпънати по кантовете на панталона ръце, а ръката му да е изпъната напред.
	Пак направили сметка: ръката излязла дълга колкото голям железопътен мост. Но мост лесно се строи. Мостът и той си е мост. Краищата на моста се опират на двата бряга. А ръката на другаря Ленин е изнесена в пространството. В празнотата. В нищото. Лесно им било да направят статуята на Свободата в Ню Йорк — ръката с факела е почти вертикална. Лесно им е било да побият статуята на Христос на високата скала в Рио: двете му ръце са разперени — уравновесяват се взаимно… А другарят Ленин обичал да изхвърля напред едната си ръка. И се разрешавало той да бъде изобразяван само в този вид.
	Поумували инженерите и решили: може да стане, ще сложим вътре в статуята хилядатонна противотежест.
	Не щеш ли, изникнал нов проблем: накъде трябва да сочи Лениновата ръка? Към запад ли? Към изток ли? А може би към юг, към Индийския океан, в който предстояло да си мием ботушите?
	Решили така: нашата идея е Световната революция, целият свят ще е наш. Затова Ленин трябва да сочи към целия свят. Освен това другарят Ленин трябва да ни сочи пътя към сияйните утрешни дни. Затова било решено под Лениновата статуя да се монтира електромотор (или два, или сто, ако се наложи) и статуята постоянно да се върти: изгрее слънцето на изток — Ленин сочи към него. Мести се слънцето по небето, а Лениновата ръка го следва. Двайсет и четири часа — пълна обиколка. И пак отначало… Векове наред! Хилядолетия наред! Завинаги!
	Но с това инженерските главоболия не се свършили, а само започнали. Все пак Лениновата статуя не може да се сложи направо на земята. Не бива. Трябва да й се направи съответен постамент. Щом самата статуя е по-висока и от най-високата кремълска кула, какъв ли трябва да е постаментът й? Сто метра? Двеста? Триста? Разбира се, не. Триста не стигат. Триста метра е висока Айфеловата кула в Париж. Триста вече има. Трябва да е по-висок. И там, най-отгоре, да се боцне ветропоказателят Ленин. Нека си се върти като златно петленце. Хубост невиждана — най-високата конструкция в света и петленцето Ленин, кацнало на нея.
	А в постамента решили да направят музей на Световната революция, най-голямата библиотека в света, институт на Маркс и Енгелс, отделно — институт на Ленин, работнически клубове и голяма зала, най-голямата зала в света…
	Залите и стълбищата — червен гранит, бял гранит, черен, мрамор бял и розов, малахит, лабрадор. Завесите на вратите — златен брокат.
	И през безсънните нощи хиляди инженери търсели решенията на хиляди проблеми: а какви да са асансьорите? по колко души да побират? с кресла ли да са или без? а как да се проектира вентилацията? а отоплението? а как да се осигури добра акустика в главната зала? Ами ако на тавана на главната зала изгори крушка, как да се сменя на седемдесетметровата височина?
	И намирали решения: гардеробите — от конвейерен тип за десетки хиляди души, пуснеш жетончето в процепа и палтото ти (но не някое чуждо) — мигновено се появява пред теб. Е, то се знае, в ресторантите мебелировката е в националния дух на братските републики и кухнята е в най-добрите традиции: руски ресторант, украински, полски, германски, италиански, френски… И още сума неща се канели да разположат в този постамент: бюфети, зали за почивка и т.н., и т.н. А отдолу решили да прокарат линия на метрото, та от подземния дворец да се влиза право в мраморните дантели, в ослепителния разкош, в неугасимия блясък на най-прекрасния дворец в света…
	Всичко това се наричало с три думи — Дворец на Съветите. Или съкратено — ДС. Но хората го кръстили Вавилонската кула.
	Строителството едва било започнало, а вече прокарали линия на метрото и открили нова станция — „Дворецът на Съветите“.


>>	2
	За Двореца на Съветите избрали прекрасно място. Преди години досами Кремъл над Москва река се намирал величавият Храм на Христа Спасителя, спасителя на Русия. Храмът бил символ на Русия, издигнат към небето с полувековния труд на най-добрите руски зидари, зографисан и украсен от велики художници и скулптори. Храм, построен с копейките на руските селяни, работници, учители и бакали, с парите, събрани от търговското съсловие и дворянството.
	Под Храма на Христа Спасителя другарите комунисти заложили съответно количество динамит… драснали кибрита.
	Тъкмо върху развалините на символа на Русия било решено да се построи новият символ.
	Комунистите не признавали Отечеството и Отечествената война, както и самата Русия. На мястото на символа на Русия в центъра на Москва оградили с висок стобор бараките за концлагеристите и те започнали изкопчийската работа.
	И ето че наблъскали в земята хиляди тонове неръждаема стомана (стомана марка ДС), излели десетки хиляди тонове циментов разтвор (цимент марка ДС) и взели да издигат към небето стоманения скелет…
	И построили циментов завод, който произвежда, най-добрия в света синкав цимент, и пуснали в Магнитогорск валцовъчна машина, произвеждаща стоманени конструкции, изработени с особена точност, с особено старание. За изграждането само на скелета били нужни триста хиляди тона най-висококачествена стомана. От тази стомана биха могли да се произведат десет хиляди танка Т-34 и да се въоръжат с тях десет танкови армии. И пуснали в действие комбинат, който обработвал дървения материал по специален начин, та да не гори в огън и да не отстъпва по якост на метала. И още един комбинат, който от този дървен материал започнал да произвежда „вечни“ мебели за ДС. И още един комбинат: изработване на мраморни плочи за облицоване на вътрешните помещения. Ще трябват хиляди квадратни метри. И още един комбинат — гранитни блокове и плочи за външната облицовка. А в Киргизия в горските резервати звъннали брадвите, запели трионите — концлагеристи повалят вековни орехови дървета. От целия Съветски съюз към Москва потеглили композиции: кедър, дъб, бук, карелска бреза, коренища на орехови дървета — за ламперията на салоните! А в Урал концлагеристи шлифоват малахит. А край праговете на Днепър къртят гранитни блокове…
	А в Москва от цялата страна са събрани най-добрите занаятчии: плетачки на дантели и майсторки на сърменото везмо, гравьори, резбари, каменоделци, килимари, стъклодухачи, майстори по кристала…


>>	3
	На 4 юли 1941-ва всички работи на строежа на ДС били прекратени. Скоро строителната техника била прехвърлена за изграждане на отбранителни съоръжения. За същите нужди отишли стотиците хиляди тонове вече набавени материали: циментът — за строителството на бункери, от стомана по време на война винаги има нужда, специалният дървен материал — за производство на изтребителите ЛаГГ-3. Стоманеният скелет на ДС скоро бил отрязан. Да рушиш е по-лесно, отколкото да строиш.
	През октомври 1941 година хиляди строители на ДС били събрани в дивизиите на народното опълчение и хвърлени под танковете. Най-добрите майстори на Русия: монтажници и заварчици, стъклодухачи и гравьори, мебелисти и шлифовачи на мрамор — всички до един намерили смъртта си в белоснежните поля край Москва.
	След войната на няколко пъти се захващали да довършат ДС, но все се отказвали. През 1956 година на XX конгрес на партията Хрушчов разобличаваше Сталин: „Независимо от взетото преди трийсет години решение да се построи Дворецът на Съветите като паметник на Владимир Илич този дворец не бе построен, строителството му непрекъснато се отлагаше и малко по малко проектът бе забравен.“ Залата отвърна с възмутени вопли.
	Добре де, щом сте се сетили за двореца, щом хулите Сталин, задето не го е построил, вземете и го постройте вие. Какво ви пречи? Основите му стоят… Между другото, тези основи са абсолютно уникални, плаващи, те имат формата на огромна купа, която може да стои на всякаква почва, по-точно казано, да плава във всякаква почва като чиния в корито. И никакви земетресения не са опасни за тези основи, както не са опасни за плаващата чиния лекото вълнение на водата, в която тя плава. И щом Сталин не е построил ДС, ето ви уникалните основи, запретвайте ръкави и стройте!
	Но Хрушчов не се залови да строи ДС. И на бъдните поколения не остави възможност да построят ДС Хрушчов заповяда да напълнят чинията на основите с вода, а наоколо да построят съблекални. И се получи най-големият в света открит плувен басейн. Много хубава идея е откритият плувен басейн. Но зимно време няма ли да замръзва?
	У нас няма да замръзне.
	Решили да греят басейна. И го грееха.
	Колко ли енергия се иска, за да стопляш през московския февруари най-големия открит плувен басейн в света? Колко ли енергия се иска, за да не изстива водата в него и през нощта?
	Откровено казано, не знам колко енергия е била потребна. И никой не го знаеше. Отговаряше ли някой за нещо у нас? Пестеше ли някой народните парици?
	Всеки капиталист от такъв бизнес би фалирал. Затова при капитализма глупаците не се задържат дълго в бизнеса: едно глупаво решение да вземеш — изхвърчаш. А на социализма това му е хубавото, че ти позволява да вземаш всякакви решения, каквито ти хрумнат. При капитализма влагаш свои парички. А при социализма — общи. Народни. Ничии.
	Та като стана дума за народните парици, в Киев на стадиона в самия център на града преди много години построили щанца за ски скокове. Съоръжението било на равнището на световните стандарти. Но за икономия така обърнали шанцата, че скиорът можел да се приземи само на трибуните за зрителите, само на пейките. Затова десетилетия наред шанцата горделиво се извисяваше над града, а желаещи да скачат изобщо не се намериха. А във Варшава има гигантски изоставен стадион, толкова голям, че всички жители на полската столица да насядат, все едно ще остане още много място… Та на тоя стадион сега се е разположил руският битак. Наши съотечественици продават ордени „Слава“ и „Отечествена война“, медали „За освобождаването на Варшава“, „За превземането на Берлин“, „За победата над Германия“. Хубав битак. Богат.
	За това се сетих във връзка с народната власт. Но нека не се отвличаме от темата, от най-големия в света открит плувен басейн. Вървиш някой път из столицата, снегът скърца под краката ти, а басейнът вдига пара досущ като Везувий над Неапол. Бързо се разбрало, че излишната влага, изпарявана от циклопичния басейн, похабява картините в музея на ул. „Волхонка“ и тормози жителите на околните квартали, че поразява с корозия високоволтовите линии и оградите, комините и ламаринените покриви… С една дума, Хрушчовото хрумване да се използват основите на ДС не по прякото им предназначение излязло несполучливо.
	И ето още една загадка за историците: защо пък основите да не се използват по прякото им предназначение? Защо ДС си остана непостроен?


>>	4
	Казват, че почвата там била мека. Наистина е така. Но технолозите от миналия век измислили как да построят на тази почва Храма на Христа Спасителя. Стоял си и нищо му нямало. И грандиозните храмове в Петербург не са изградени върху гранитни скали. Римският Колизей е построен върху блато, стои си, отброява хилядолетията и има да си стои още много хилядолетия, ако не се намери някой нов умник да довърши разрушаването му.
	В Лондон катедралата „Свети Павел“ е върху блато, както впрочем и целият Лондон. Вярно, ДС е уникална постройка, най-голямата в света, ала и строителната техника от времената на изграждането на Колизея все пак е понапреднала. И аз не току-тъй ви разказах за кулата. Сталинските инженери също разбирали от строителство.
	Обяснението за меката почва е измислено допълнително. Ако строителите по някое време бяха казали: почвата е мека, не бива да се строи и бяха прекратили строежа, сега това обстоятелство би могло да се смята за причина. Но строителите нито през 1940-а, нито през 1941 година не били измъчвани от съмнения, ДС се строял с ударно темпо. Може ли да се смята, че причина за спирането на строителството е едно обстоятелство, за което на строителите и през ум не им минавало?
	И ако причината е в почвата, защо строежът да не се премести другаде? Колко му е. Бяха започнали да строят Куйбишевската ВЕЦ първо на едно място, после избраха друго. Московския университет искаха да го издигнат над стръмнината. Направили изчисления — ще се свлече в Москва река. Е, по е ефектно над стръмнината, но го дръпнаха все пак по-назад. И ДС можеха да го преместят където си поискат. Защо не на Воробьовите хълмове вместо Университета, защо не в Останкино, там почвата е подходяща — петстотинметрова телевизионна кула забиха в небето на площ колкото една носна кърпичка. Сградата изобщо е можела да бъде построена извън Москва. Колко му е? Аз не току-тъй се сетих за варшавския стадион, за киевската шанца и за димящия Везувий — страната ни е богата, никой не държи сметка за парите, с народните пари при социализма няма проблеми. Броил ли ги е някога някой? И защо да ги брои?
	Моето мнение е: спирането на строежа не е предизвикано нито от технически, нито от икономически причини.
	А може пък да се е променил вкусът на другаря Сталин?
	Не, вкусът му не се е променял. След войната по Сталинова заповед в Москва бе построено най-голямото в света университетско здание. Вярно, Московският университет не може да се мери с ДС. Да сравняваш МГУ с ДС е все едно да сравняваш коте с тигър. Просто подчертавам, че любовта на Сталин към монументалните здания се запазила до края на живота му. Ако му беше останало повечко време, той щеше да префасонира цяла Москва в стила на МГУ и МВнР. И не само Москва. Този стил тържествено маршируваше из цялата страна и дори прескачаше в чужбина — от Пекин до Варшава.
	Сега не стихват споровете за причините да се спре строежът на ДС.
	А причината е на повърхността. Причината е същата, по която Сталин отказал да приеме „парада на победата“ и да носи ордените, с които го наградили през 1945 година.
	За да разберем причината, трябва просто да си спомним за предназначението на ДС, трябва да си спомним с каква цел са се канели да го строят.


>>	5
	На 30 декември 1922 година бил образуван Съюзът на съветските социалистически републики. В това наименование няма никакви национални или географски ограничения. Според замисъла на основателите й тази формация трябвало да се разпростре по цял свят. Герб на СССР станало земното кълбо със Социалистическите символи върху него. Именно в деня на образуването на СССР взел думата Сергей Киров и предложил да бъде построен Дворец на СССР. Другарят Киров обяснил символиката: „Тази сграда трябва да стане емблема на бъдното могъщество, на възтържествуването на комунизма не само у нас, а и там, на Запад.“ И уточнил: дворецът трябва да се построи, за да може в него да бъде приета в състава на Съветския съюз ПОСЛЕДНАТА РЕПУБЛИКА.
	Тогава никой не предричал коя именно ще е последната: Аржентинската съветска социалистическа република или Уругвайската, но твърдо били убедени — някой ден ще я приемем в братското семейство. За този именно случай било решено да се построи ДС.
	След тринайсет месеца умрял Ленин. Над ковчега на другаря Ленин другарят Сталин произнесъл клетва: „… Отивайки си от нас, другарят Ленин ни завеща да укрепваме и разширяваме Съюза на републиките. Кълнем ти се, другарю Ленин, че с чест ще изпълним тази твоя повеля…“ Тъкмо тези думи с гигантски букви било решено да се издялат на стените на главната зала. Самият ДС бил един вид паметник на Ленин. Но само на пръв поглед. Замисълът бил малко по` инакъв: Маркс и Енгелс са теоретиците основоположници, всеки от тях ще си има по един паметник долу край главния вход. Паметниците са гигантски, но в сравнение със стометровия Ленин приличат на джуджета. А Ленин е практикът, Ленин започна да претворява теорията в живо дело, той установи щастливия живот на една шеста част от сушата и за това му се полага статуя със съответстващи размери.
	Но най-важното в ДС съвсем не са Маркс, Енгелс и дори Ленин, а Сталиновата клетва. Самият монумент символизирал окончателната победа на социализма на земята и трябвало да представлява видим израз на изпълнената клетва.
	Когато някой монарх издигал паметник на предшественика си, той въздигал преди всичко самия себе си, украсявал столицата си, демонстрирал на поданиците си и на враговете си своята мощ и своето богатство…
	Образът на Сталин не присъствал зримо в статуите и барелефите, но този храм трябвало да стане негов храм: Сталин е демиургът на Най-великото Дело в цялата световна история. Другарят Сталин обеща да разширява Съюза — ето я клетвата му на стената, — другарят Сталин с чест изпълни клетвата си!
	Такъв бил замисълът…
	Заслужава си да споменем, че един от проектите за ДС, представени на конкурса, имал, ако зданието се гледа отгоре, очертанията на границите на Съветския съюз в момента на конкурса. Авторите на този конкурс били освиркани присмехулно — те не схванали нито същината на сградата, нито предназначението на ДС, нито съдържанието на историческия момент: ами нали ще се разширяваме! Границите ни са целият свят.
	На въпроса защо не е бил достроен ДС се отговаря просто: защото Сталин не изпълнил клетвата си. Защото Сталин разпалил Втората световна война, но я завършил практически в същите граници, в които я започнал. Той знаел, че продължителното съвместно съществуване с нормалното общество е невъзможно, но не могъл да го победи. Резултатите от Втората световна война означавали край за комунизма. Това било историческо поражение. По-нататък можело да настъпя само рухването. Рано или късно. И „победата“ във войната означавала разгром на комунизма в световен мащаб.
	Не се наложило последната република да бъде приета в състава на СССР, затова дворецът за този тържествен акт станал излишен.

	* * *

	Разликата между нас и фашистите се състояла в това, че решението да се построи ДС и да се превърне Москва в столица на Всемирната съветска социалистическа република било взето още преди Адолф Хитлер да топне перодръжката в мастилото и да напише първия ред от книгата си. И още нещо: Сталин за разлика от Хитлер не се канел по бъдещите си граници да издига паметници и замъци. Бъдещата Всемирна съветска социалистическа република не трябвало да има никакви граници.
	Тя била замислена като безгранична.


>	Глава 6
>	Историята ни е отпуснала малко време…

E>
	Дори самият факт на сключване на съюз между Германия и Русия би означавал неизбежността на една бъдеща война, чийто завършек отсега е предрешен. Такава война би могла да означава само край на Германия.
@	Адолф Хитлер
@	„Майн кампф“, глава XIV
E$

>>	1
	Всяко престъпление на Сталин във външната политика, всяка негова мерзост ни биваха обяснявали кратко и просто: историята ни отпусна прекалено малко време! Трябваше да печелим време!
	На пръв поглед звучи доста убедително: щом Съветският съюз през юни 1941 година не е бил готов да води война, какво ще си говорим за август 1939-а, та затова другарят Сталин се е видял принуден да нареди на другаря Молотов да подпише пакта.
	И печата „Военно-исторический журнал“ _(1990, кн. 2)_ статии под огромни червени заглавия: „Имахме ли избор?“ Още от заглавието произтича: не сме имали избор — Молотов е трябвало да подпише пакта за започването на Втората световна война, защото не сме били подготвени за нея и е трябвало да отложим началото й… Логиката е чудата, но друга нашите маршали и генерали не признават. И помества в същото това списание _(1991, кн. 4)_ огромна статия маршалът на Съветския съюз С. Ф. Ахромеев. Той стига още по-далеч: пактът Молотов — Рибентроп, който разпали войната, не бил просто принудително наложен на Съветския съюз ход, който позволил да се спечели време, а и проява на висша хуманност и нравственост, всеки, който има наглостта да се усъмни в правилността на Сталиновите действия, е аморален тип: „Договорът от 23 август 1939 година отложи започването на войната за СССР с близо две години… Ако не беше този договор, Съветският съюз щеше да се окаже въвлечен във войната през 1939 година в още по-неизгодни условия в сравнение с 1941 година… Затова аморално звучи…“
	Маршалът не е самотен. Песента, че другарят Сталин е печелел време, ни я пеят от петдесет години насам. Малко по-късно ще се върнем на въпроса за автора на тази песен. Всеки я пее на свой глас. Армейски генерал А. М. Майоров: „Съветският съюз получи близо две години за подготовка за отблъскване на агресията“ _(ВИЖ. 1989, кн. 5, с. 36)_.
	А писателят Иван Стаднюк писа за това _(„Правда“, 22 юни 1993 г.)_ с удивителни: какво пък толкоз, направихме още един дипломатически трик и спечелихме цял скъпоценен месец!
	Ако повярваме на „Правда“, Сталин е смятал германското нападение за неизбежно и с какви ли не маневри се е стараел да го отложи: ето че спечелихме още един скъпоценен месец, после — още една седмица…
	Но никак не е трудно да се развенчаят легендите, че историята ни била отпуснала малко време, че другарят Сталин печелел време. За това трябва само да си спомним по какво Ленин се различавал от Хитлер.


>>	2
	Германската комунистическа партия била сериозна политическа сила. Но черпела силата си далеч не в хамбургските корабостроителници, нито в работническите квартали на Берлин, нито в стоманодобивните заводи в Рур. Главните източници на силата на германските комунисти се намирали не в Германия, а в комунистическа Русия.
	Още преди идеологът на националсоциализма Алфред Розенберг да грабне писалката, за да напише книгите си за непълноценността на славяните, съветските комунисти вече изтребвали въпросните славяни с милиони. И вече в безбройните концентрационни лагери по сечищата в тайгата бригадирите броели кубиците. И милионите кубици се експортирали, експортът носел валута, валутата подхранвала Военнопромишления комплекс и Коминтерна — щаба на Световната революция. Най-лакомата секция на Коминтерна била Германската комунистическа партия, ако, естествено, не броим нашата родна БКП (б).
	Архивите бяха отворени и всеки любопитстващ може да се убеди: източникът на силата на Германската комунистическа партия се е намирал именно в сибирските сечища. И в златодобива. Несъкрушимата икономическа мощ на нашите концлагери е гранитната основа на германския комунизъм. Пък и от Романови били останали златни запаси. А на всичко отгоре съветските другари продавали националното достояние на страната, включително и църковни скъпоценности, и творби на великите майстори на Ренесанса. Доста пари изкарвали от това. И на тях им стигали, и за братските партии оставало по нещичко. А да не забравяме и колективизацията. Вземали житото на нашия селянин без пари и го засилвали за експорт. От печалбата се хранели партията на болшевиките и по-малките й сестри в цял свят. А освен това по черноморските брегове съветските другари превърнали в своя собственост всичко, което съществувало там, от царските дворци до ботаническите градини и ловните резервати. Комунисти от цял свят се струпвали там да възстановяват на аванта разклатеното си здраве. И няма нужда да ровим за доказателства, трябва просто да прочетем книгата на Николай Островски „Как се каляваше стоманата“. Така се калявала. Тъкмо там, на баровските кримски курорти.
	Имало с какво да привличаме хора на наша страна. Готованците от всички страни се обединявали край нашите ясли, те знаели: ако се запишеш комунист, можеш да не се тревожиш за светлото си бъдеще — Москва ще плати всякакви разноски, Москва ще те нахрани, обилно ще те напои, а курортите в Крим са безплатни. Потокът от любители на работническата класа не секвал.
	Редиците на комунистическите партии във всички страни се комплектували само от глупаци и престъпници. И Германската комунистическа партия не правела изключение.
	Отговаряй за думите си. През двайсетте години в Германия нямало концлагери, а в Съветския съюз имало. И ето че какви ли не пиковци и улбрихтовци се борели за събаряне на законната, избрана от народ власт в Германия с намерението да построят комунистическа Германия по образ и подобие на Съветския съюз, по-точно казано — да включат Германската съветска социалистическа република в нерушимия съюз с всички произтичащи за Германия последици: червения терор, масовото изтребване на хора, концлагерите, колективизацията и всички останали хубости. Щом главатарят на германските комунисти Ернст Телман е бил марксист и се е канел да унищожава класите в Германия, тоест подготвял е за германския народ масови разстрели, значи той е бил престъпник. А ако е вярвал, че класите може да бъдат премахнати без масови разстрели, значи е бил глупак.
	В началото на трийсетте години най-богатите селскостопански райони на нашата страна, а и на цялата планета — Украйна, Дон, Кубан и Поволжието — въпреки рекордната реколта, кой знае защо, били обхванати от чудовищен глад. Хората ядели кучета, котки, преминали на плъхове, мишки и жаби. Някой си Михаил Шолохов написал ужасно смешната книга „Разораната целина“ за тези весели времена и за това колко хубав бил животът под същата тази колективизация. Книгата искряла от хумор. Най-смешната сцена описва как дядо Шчукар си вари чорба от жаби. Да се попикаеш от смях. И другарите коминтерновци се кикотели, потупвали Шолохов по рамото, сред тях се намирали дори такива, които не се гнусели да му стиснат ръката, дори ходели да му гостуват, сядали на трапезата му: хайверецът, който се сервирал в дома на другаря Шолохов, не бил жабешки.
	И възниква въпросът: как са могли вождовете на световния пролетариат, разните дюкловци и телмановци, да живеят в тази страна и ДА НЕ ЗНАЯТ за глада? Как са могли да не знаят за измирането на милиони? Как са могли да не знаят за съществуването на концлагерите? Как са могли да не виждат заприличалите на скелети деца?
	Не ме е страх да повторя извода: ако наистина не са знаели къде искат да заведат своите страни и народи, те са били идиоти. Ами ако са знаели?


>>	3
	Описват ни Германия от двайсетте години налегната от безработицата, инфлацията и кризата, но в Германия по онова време, кой знае защо, не се пишели смешни романи за чорба от жаби… Но ето че другарят Телман с приятелчетата си се бори за установяване на съветските порядки в Германия. За какво са се борели германските комунисти? За чорба от жаби ли?
	От време на време всичките тези телмановци, след като се напечели хубавичко на кримските плажове, посещавали родната си Германия, а там вече била издадена книгата на С. П. Мелгунов „Червеният терор в Русия“. И още сума книги, включително и за червените концлагери, за глада, за зверствата на „народната власт“. Нима не ги е прелиствал другарят Телман?
	И затова смятам, че комунистите (тоест глупаците и престъпниците) не са можели по легален начин да дойдат на власт нито в Германия, нито в която и да било нормална страна по простата причина, че в никоя страна в света глупаците и престъпниците не са мнозинство и не се ползват с достатъчна подкрепа. Затова партията на Телман не била заплашена от идване на власт по законен път. Затова другарят Телман не обичал демокрацията и се борел срещу нея. Както и неговите предходници и съратници: другарите Ленин, Троцки и Сталин. Германската комунистическа партия представлявала сила, но само дотогава, докато съветският „Експортлес“ редовно заделял част от приходите си за партийната каса на германските другари. Без това партията на германския пролетариат щяла да представлява куха кратуна съвсем като Лениновата партия през 1917 година без германското злато.


>>	4
	Сталин знаел: може да се похарчат за издръжката на братските комунистически партии сума милиони долари, марки, франкове и фунтове, сума тонове злато, но в никоя страна никоя комунистическа партия никога няма да вземе властта по законен път. „Опитът от последните двайсет години показва, че в мирно време е невъзможно да имаме в Европа комунистическо движение, силно до такава степен, че болшевишката партия да може да вземе властта. Диктатурата на тази партия става възможна само в резултат от голяма война.“ Това го е казал другарят Сталин на 19 август 1939 година в извънредно поверителна реч, която си оставаше такава до 1994 година. Това било казано тъкмо в момента, когато Сталин отворил шлюзовете на Втората световна война.
	Сталин знаел, че комунистите ще дойдат на власт само в резултат от война, затова подготвял войната и комунистите.
	Още през двайсетте години в Москва била създадена специална школа на Коминтерна. А освен нея — школата „Ленин“. В тези школи подготвяли агентура за събаряне на съществуващата власт във всички страни по света, до Аржентина и Бразилия включително, и вождове на пролетариата за всички страни по света. Още през двайсетте години Коминтернът ковял кадри, които трябвало да възглавят парламентите и правителствата на новите съветски републики, включително и на най-последната република.
	Ето един пример: Ерих Милке, два пъти герой на ГДР, член на Политбюро, армейски генерал, министър на държавната сигурност на ГДР. А откъде се е взел той? От школата на Коминтерна. Ерих Милке германската полиция го издирвала още преди Хитлер да дойде на власт. „Красная звезда“ _(от 27 декември 1987 г.)_: „През лятото на 1931 година положението на Милке станало небезопасно, възникнала заплаха да го арестуват.“ „Красная звезда“ не се впуща в подробности и няма да умуваме с какво ли другарят Милке е ядосал властите, но нека си припомним, че Германия през 1931 година е била извънредно свободна страна, с мощни проблясъци на нестабилност и дори на анархия. Току-тъй, само за комунистическа пропаганда, не вкарвали в затвора. Другарят Милке трябва да е направил някаква доста сериозна беля. „Красная звезда“ мимоходом споменава и за задочна смъртна присъда, макар че по Хитлерово време Милке не се е появявал в Германия.
	За другари като Милке вратите на столицата на световния пролетариат били широко отворени. Милке се спасява от преследването в Съветския съюз, постъпва в школата на Коминтерна, после — в школата „Ленин“. На какво са го учили в тия школи, не знам, но през 1939–1940 година Ерих Милке е на нелегална работа в Белгия. След това в животописа му се появява мъглява празнота, а след 1945 година Ерих Милке изгражда щастливия живот в редиците на сътрудниците на съответните органи в Източна Германия. За 12 години се издига до поста министър на държавната сигурност, на който остава повече от трийсет години.
	Пустите школи на Коминтерна, каква подготовка са давали!
	По-нататък, естествено, се редят красиви думи за доблестния антифашист. Милке може и да е бил антифашист, но за да се бори срещу фашистките концлагери, далеч не му се е налагало да забягва през 1931 година от Германия, в която концлагери още няма, в Съюза на съветските социалистически републики, където те процъфтявали. Не знам била ли е милата ми родина родина на слоновете, но родина на концлагерите за своите собствени граждани е била. В тази насока първото място никой не може да ни го отнеме. Между другото, германските комунисти не можели да бъдат противници на концлагерите — след разгромяването на фашизма комунистите използвали Хитлеровите концлагери, и то по прякото им предназначение. Антифашистът другарят Милке не може да не е имал лично отношение към тази работа. Другарят Милке и драгите другари се борели не срещу концлагерите, а за това концлагерите да съществуват не под червеното фашистко знаме, а под червеното комунистическо. Те се борели, за да станат коменданти на тези лагери.
	Съдбата на Ерих Милке е само един пример за това, че германските комунисти смятали за своя родина далеч не Германия, а Съветския съюз, служели му и му се подчинявали. „Красная звезда“ съобщава именно така: „Той нарича страната на Ленин своя втора родина.“
	Още един пример. Този път не за незнайния през предвоенните години Ерих Милке, а за най-известния германски комунист, за най-главния. Главатарят на германските комунисти Ернст Телман прекарвал доста време в Съветския съюз, ходел със съветска военна униформа: „На трибуната се появи другарят Телман с червеноармейски шинел и шлем с червена звезда“ _(„Красная армия“, 9 декември 1926 г.)_.
	Това е доста интересно: Съветският съюз е провъзгласил за своя цел унищожаването на законните правителства в цял свят, включително (и преди всичко) в Германия, а ръководителят на една от германските политически партии ходи с военната униформа на противника.
	Червената армия никога не е крила своето главно и единствено предназначение: „Болшевишката си мисия Червената армия ще смята за изпълнена, когато завладеем земното кълбо.“ Това го е изрекъл началникът на Политуправлението на Работническо-селската червена армия армейски комисар първи ранг другарят Ян Гамарник пред актива на Наркомата на отбраната на 15 март 1937 година. И когато ни казват, че историята е отпуснала на комунистите малко време, ще им възразим — твърде много им е отпуснала. Ако страната се е готвела за отблъскване на агресия, времето щяло да стигне, просто под ръководството на другаря Сталин страната се готвела за изпълняване на други задачи. И тези задачи още от първия ден на съществуването на комунистическата диктатура открито се повтаряли на всички равнища и най-често — в Коминтерна, където заседавали какви ли не белакуновци, пламенни долореси и телмановци, обути със съветски генералски ботуши.
	Учудващо е, но тъкмо по времето, когато другарят Телман заседавал в Москва, съвсем наблизо в тайната танкова школа край Казан другарят Сталин подготвял бъдещите германски танкови командири. А с каква ли униформа са ходели те? Няма как да са ходели с тяхната си, с германската! Разбира се, че не. Те също ходели с нашата родна червеноармейска униформа, само че без червените звезди _(ВИЖ. 1933, кн. 7, с. 42)_.
	Каква мътилка е историята!
	Повтарям мисълта си: вилхелмпиковци, отогротеволовци, улбрихтовци и телмановци били свои момчета, те папкали и слушкали. Живеели си щастливо в страната на концлагерите, курварували по кримските курорти и пет пари не давали за това, че Украйна яде кората на дърветата, а донските казаци — чорба от жаби, докато житото на Украйна, нейните сланина и водка отивали за издръжка на световното комунистическо движение. Другарите коминтерновци ги подготвяли за министри на държавната сигурност в новоприсъединените братски републики и в същото време подготвяли германските танкисти, на които им било писано да съкрушат Европа. На пръв поглед — парадокс, на втори — стоманена логика.


>>	5
	А сега нека се върнем към Ленин и Хитлер. Разликата между тях е в това, че Хитлер, особено след ноември 1923 година, смятал за възможно идването си на власт само по законен начин, чрез избори. А Ленин нямал никакви спирачки и ограничители. Ленин не бил готов да заграби властта по всякакъв начин, а най-вече по незаконен. Ето защо пред другаря Ленин не възниквали спънки, а пред Хитлер възникнали.
	Спънката се състояла в това, че той трябвало да получи абсолютно мнозинство на изборите. А не го получавал.
	През юли 1932 година хитлеристите събрали 13,7 милиона гласа, но абсолютното мнозинство все едно не докопали. Това бил върхът, след който започнало свличането надолу. За четири месеца Хитлер загубил близо два милиона гласа. Свличането продължило, скоростта му нараствала. Ето разпределението на политическите сили в Германия към края на 1932 година: хитлеристи — 11,8 милиона гласа, социалдемократи — 8,1 милиона, комунисти — 5,8 милиона.
	Тук е редно да напомним: учеха ни, че хитлеристите били бакали, социалдемократите — партия на дребната буржоазия, а комунистите — партия на работническата класа. Но ако може да се вярва на изборните резултати в началото на трийсетте години, излиза, че дребните бакали и дребните капиталисти в Германия са били три пъти повече от пролетариите. Другояче казано, всички умозаключения на Маркс още тогава били опровергани от живота именно в индустриална Германия. И щом в пролетарска индустриална Германия за Хитлер са гласували 2–3 пъти повече хора, отколкото за Телман, кой в такъв случай е бил изразител на интересите на мнозинството от трудещите се?
	Освен това ни учеха да наричаме Хитлеровата партия не социалистическа, а социална, демек, у нас е истинският социализъм, а при Хитлер пак е социализъм, само че не баш докрай правилен. Тук е редно да отбележим, че Хитлер бил на тъкмо обратното мнение: само при него има истински социализъм, а социализмът от ленински тип представлява изопачаване, отклонение и извращение. Затова предлагам да наричаме Хитлеровата партия така, както я наричали самият Хитлер и неговите привърженици: Национал социалистическа германска работническа партия (съкратено на немски — НСДАП). И хайде да не спорим кое е истински социализъм и кое — извращение: докато те не са на власт, всеки социализъм е правилен.
	И тъй, Националсоциалистическата работническа партия на Хитлер загазила. Изпаднала в криза. На пръв поглед Хитлер е победител. Ако Хитлер е най-популярният политик в Германия, защо да не вземе властта?! Защото не бива. Той не разполага с абсолютно мнозинство и поради това не може да вземе тая власт. Обикновеното мнозинство без решаващо надмощие означава не победа, а извънредно дълбока криза. Общият брой на гласовете на социалдемократите и комунистите все едно е по-голям.
	Националсоциалистическата работническа партия на Хитлер изпаднала и в изключително тежка финансова криза. Работническата класа на Германия просто нямала повече пари, за да подкрепя своята партия. Партията е чисто социалистическа, чисто работническа, чисто пролетарска — откъде ще имат пролетариите пари да подкрепят Хитлер? И процесът на разлагане на Хитлеровата партия започнал да протича все по-бурно.
	Интересно е да се прелистят дневниците на Гьобелс от онези дни: „надеждите ни напълно се изпариха“, „в касата няма нито един пфениг“, „нямаме пари, никой не ни дава на вересия“, „берем душа“.
	Ситуацията е следната: Хитлеровата партия вече няма пари за бира за щурмоваците, за кафяви ризи, за ботуши, за знамена и факли, за барабани и позиви, за издаване на литература, за провеждане на новата предизборна кампания, за издръжка на партийния апарат. Хитлер обмисля два варианта за действие: първият е бягство, вторият — самоубийство. Това е записано черно на бяло например в същия този дневник на Гьобелс, който изобщо не бил предназначен за публикуване.
	Десет години след кризата лично Хитлер казвал в тесен кръг: „Най-зле вървяха работите през 1932 година, когато ми се наложи да подпиша много полици, за да имам възможност да финансирам пресата, избирателните кампании и изобщо цялата партийна работа… Подписвах от името на НСДАП тези полици, съзнавайки, че ако дейността на НСДАП не се увенчае с успех, всичко е загубено“ _(Хенри Пикер. „Разговори на трапезата на Хитлер“. Записки от 5 май 1942 година)_.
	В края на 1932 година песента на Адолф Хитлер била изпята и като политик той вече бил нищо. Продължавал да е най-популярният политик на Германия, но партията му била затънала в дългове, които нямало как да се изплатят. Германският националсоциализъм бил обречен. Хитлер можел да бъде спасен само от чудо. Но чудеса не стават.
	Затова Хитлер бил спасен от другаря Сталин.


>>	6
	Другарят Сталин не само спасил Хитлер, но и му връчил ключовете за властта.
	Демокрацията е така устроена, че в решаващите, повратните моменти от историята основна роля играе малцинството.
	Това става, защото историята има безброй варианти за развитие. Докато всичко върви добре, хората могат да са единодушни по основните въпроси, но в моментите на кризи и изостряне на положението в обществото възникват хиляди решения и планове. Повечето пъти мненията се разделят на диаметрално противоположни и почти наполовина. В тази ситуация всичко решава неустойчивото, колебаещо се малцинство: ако се измести надясно, ще победят десните, малко наляво — левите.
	Точно такава ситуация се създала в Германия в края на 1932 година: хитлеристите, както помним, са на първо място, социалдемократите — на второ, комунистите — на трето. Но нито хитлеристите, нито социалдемократите, а още по-малко комунистите не могат да дойдат на власт.
	В тази ситуация съдбините на Германия, на Европа и на целия свят се оказали в ръцете на малцинството — в ръцете на германските комунисти. Ако комунистите окажат подкрепа на социалдемократите — хитлеризмът ще рухне и никога вече няма да се изправи на крака. А ако комунистите подкрепят хитлеристите, ще рухне социалдемокрацията.
	Нека нахлузим работническата блуза на другаря Телман и се замислим какво трябва да се направи, нека пресметнем последиците макар и само от следващата крачка. За самостоятелно идване на власт комунистите изобщо не можели да мечтаят. Оставали два пътя.
	Първият: да влязат в коалиция със социалдемокрацията, да победят на изборите, социалдемократите стават по-големият партньор, комунистите — по-малкият. След това предстояло разпределянето на портфейлите: на социалдемократите — повече министерства, на комунистите — по-малко. След поражението в изборите Хитлер ще забегне или ще се застреля, а ако не стори това, ще го вкарат в затвора за неплащането на многомилионни дългове. Партията на Хитлер ще се разпадне — кой е луд да членува в банкрутирала партия и да изплаща дълговете й, след като не се намират желаещи да ги плащат преди изборите? По такъв начин влизането в коалиция със социалдемократите означавало за комунистите (и за цял свят) рухване на хитлеризма. След такова рухване комунистите автоматично се изкачвали от третото място на второто и щели да делят властта с първата партия, със социалдемократите. Звучи примамливо.
	Пред другаря Телман имало и втори път: да подкрепи хитлеристите. Последиците от такъв ход лесно можели да се предскажат: щом дойде на власт, Хитлер ще тикне в концлагери и социалдемократите, и комунистите, включително и другаря Телман.
	Ако германските комунисти подкрепят Хитлер, това ще означава убийство на социалдемокрацията и самоубийство за германския комунизъм.
	Другарят Телман постъпил точно така: подкрепил Хитлер.
	На изборите през 1933 година Хитлер получил 43% от гласовете, социалдемократите и комунистите — 49%.
	Но другарят Телман не пожелал да влезе в общ блок със социалдемократите. Затова победил Хитлер.


>>	7
	Интересно е да погледнем как червената пропаганда описва идването на Хитлер на власт, „фашизмът — това е война… Нима Хитлер и Мусолини щяха да вземат властта и да тласнат Европа в пропастта на войната, ако всички антифашисти и преди всичко комунистите и социалистите в западноевропейските страни бяха действали в единен фронт? Разбира се, не.“
	Това е уводна статия на „Военно-исторический журнал“ _(1962, кн. 5, с. 5)_, тоест официално становище на Министерството на отбраната на СССР. Статията кипи от благородна ярост: ако бяхме се обединили, Хитлер и Мусолини нямаше да дойдат на власт!… Нямаше да има втора световна война!
	Ръководителите на Министерството на отбраната кипят от гняв, но по някаква причина не посочват виновниците за идването на Мусолини и Хитлер на власт.
	А ние ще ги посочим. Бенито Мусолини без чужда помощ не можел да дойде на власт. И пред него стоял същият проблем като пред Хитлер: не му достигали гласове. Социалистите и либералите имали повече. И тогава другарят Ленин забранил на италианските социалисти да влизат в коалиция с либералите. Резултатът — Мусолини дошъл на власт. Между другото, тъкмо тези Ленинови действия станали причина за разцепването на социалистическата партия. Онези, които се подчинили на Лениновата заповед, напуснали социалистическата партия и образували Италианската комунистическа партия. Благодарим ти, другарю Ленин.
	Този урок много допаднал на другаря Сталин. През януари 1924 година на пленума на ЦК на РКП (б) Сталин заявил: „Не коалиция със социалдемокрацията, а битка на живот и смърт с нея.“
	Социалдемократите многократно предлагали на комунистите съвместни действия срещу Хитлер, без да поставят никакви условия, но винаги получавали твърд и решителен отказ.
	Сталин разчистил пътя на Хитлер към властта по същия начин, по който Ленин бил разчистил пътя към властта за Мусолини. А ето как това се описва сега от нашата официална пропаганда. През 1991 година АПН издаде книгата „Престъпник номер 1“. Нейни автори са Даниил Мелников, доктор на историческите науки, професор, и Людмила Чорная, публицистка и преводачка. Книгата е за Хитлер.
	Авторите са извършили огромна изследователска работа, копали са много дълбоко, разказват за далечните предци на Хитлер, научаваме кои от тях са живели невенчани, кои са имали извънбрачни незаконородени деца. Научаваме сума интересни неща за детството и юношеството на Хитлер. Виждаме пред себе си картината на възникването и развитието на германския националсоциализъм, чийто водач бил Адолф Хитлер. Виждаме въздигането на националсоциализма, а после кризата от 1932 година: всичко е загубено, всичко рухва. Авторите цитират изказвания на германски политици от края на 1932 година: Хитлер е обречен, Хитлер е изхвърлен на бунището, Хитлер вече не съществува като политик, на Хитлер му е теглена чертата. Авторите изказват своето мнение: още малко и от партията на Хитлер щели да се разбягат всичките й привърженици, а самият Адолф Хитлер, ако не забегнел или не си теглел куршума, щял да влезе дранголника.
	Веднага след това идва описанието на Хитлеровото идване на власт.
	Скокът в повествуванието е необясним. Съвсем като във филм, когато са изрязани няколко метра лента: прекъсване — и изведнъж на екрана без никакъв преход падението се превръща във възход.
	Книгата е за Хитлер, затова ключовият въпрос в нея трябва да е: как той се е докопал до властта? Всички останали въпроси са второстепенни. Без държавната власт Хитлер не струвал пукната пара. Всички престъпления станали възможни единствено поради това, че Хитлер получил властта — като частно лице концлагер не можеш да построиш. И как така този подлец, този мерзавец, този изрод се е оказал на власт?
	Ето какво ни заявяват авторите: „В тази книга не е възможно, а не е и необходимо да изреждаме всички перипетии от борбата между големците за канцлерското кресло през 1932 — 1933 година…“ _(с. 135)_.
	Това е: не е възможно и не е необходимо. Хитлер докопал властта и не ви влиза в работата как я е докопал. Авторите са издирили Хитлеровите баби и прабаби, прехвърлили са камари кирливи ризи, съобщили са ни всички селски клюки отпреди сто години, а когато стигат до най-важното, се прави скок в повествуванието.
	Хитлер, когато не му се искало да разказва за събитията от ноември 1923 година, прилагал похвата: „Няма да се разпростирам…“ Официалната комунистическа пропаганда използва същия Хитлеров похват: „не е възможно и необходимо“ да се разказва за най-важното и най-интересното.
	А ние ще отговорим: другари комунисти, възможно е да се обсъжда идването на Хитлер на власт. И е необходимо.
	Просто за да не се повтори това никога вече.


>>	8
	Въпрос: какво е трябвало да прави другарят Сталин в драматичната ситуация в началото на 1933 година?
	Отговор: абсолютно нищо.
	И тогава Хитлер е щял да се провали и никаква „велика отечествена война“ просто нямало да има. Щяло да има мир. И сега нямаше да оплакваме милионите загинали.
	Но на другаря Сталин му трябвала война. Затова другарят Сталин заповядал на комунистите да не влизат в общ блок със социалдемократите. Нещо повече, стачката в Източна Прусия, където трябвало да бъдат катурнати социалдемократите, се провеждала под общо червено знаме, на което пречупеният кръст, сърпът и чукът били преплетени. Сега, естествено, комунистите смятат, че „не е възможно и необходимо“ да се разказва за това.
	След изборите 49% от гласовете се падали на социалдемократите и комунистите. Заедно представляват сила, разделени — слабост. Нито комунистите, нито социалдемократите поотделно нямали 43%. Имал ги Хитлер. И той победил. И всичките му дългове били опростени.
	Тук именно трябва да търсим изворите на Втората световна война.
	Първите хитлеристки концлагери са за педерасти социалдемократи. Адолф Хитлер не забравил и комунистите. Долните чинове на Германската комунистическа партия на бърза ръка станали националсоциалисти, то разлика кажи-речи няма, а горният ешелон, като се почне от другаря Телман, бил тикнат в дранголника.
	Преди изборите другарят Телман имал две възможности:
	а) с една крачка, с един политически ход да удуши хитлеризма още в люлката и същевременно той самият да стане министър в социалдемократическото правителство;
	б) да разчисти пътя на Хитлер към властта и да се озове зад оградата от бодлив тел и там да загине.
	Другарят Телман избрал дранголника. И загинал в затвора. Затова нека не ми се сърдят, когато наричам Телман, съучастниците му и ортаците му глупаци! Ако има други мнения, готов съм да ги изслушам. Но от 1932 година насам никакви други мнения за умствените способности на вожда на германските комунисти не са изказвани.
	Как да разберем самоубийственото поведение на комунистите в един момент, когато се решавала съдбата на света?
	Ако облечем работническата блуза на другаря Телман, нищичко няма да разберем в действията му. Ала ако вместо блузата облечем червеноармейския шинел на другаря Телман и сукнения островръх шлем с червена звезда, тогава изведнъж ще ни просветне.
	Аз не току-тъй хабих хартия и време да разказвам за школите на Коминтерна и за охолния живот на германските комунисти в страната, където на Ярославската гара в столицата на световния пролетариат от време на време по недоглеждане на производителя потребителят можел да открие в пирожката с месо нещо, което не е за ядене. Човешки нокът например. Или детско пръстче.
	Всяко нещо се плаща. За сладкия живот в страната на човекоядците германските комунисти плащали с покорството си. Другарят Сталин използвал това покорство в интерес на Световната революция.
	Германските танкисти с червеноармейски униформи, които Сталин подготвял в тайната школа, трябвало да бъдат хвърлени срещу Европа. Но за целта трябвало начело на Германия да бъде сложен шантав фюрер. А за целта трябвало да бъде унищожена социалдемокрацията и да се разчисти пътят на Хитлер. Затова се наложило партията на Телман да бъде пожертвана като пионка. Загубата не е голяма. Сами можем да се убедим, че той не е бил кой знае колко умен човек, щом е подложил врата си под Хитлеровата брадва в интерес на Сталин. Като жертвал Телман, Сталин знаел, че в школите на Коминтерна растат нови вождове, че при нужда достоен кандидат за поста министър на държавната сигурност на Германската съветска социалистическа република винаги ще се намери.
	Затова стига са ни говорили за историята, която била отпуснала на комунистите малко време за подготовка. Сталин имал всички възможности да препречи пътя на Хитлер към властта. За да удуши хитлеризма, Сталин трябвало изобщо нищо да не прави. Абсолютно нищо. Без Сталиновата намеса германските комунисти просто от чувство за самосъхранение щели да влязат в съюз със социалдемократите. Но Сталин се намесил и с това отворил пътя на Хитлер.
	В началото на главата прочетохме декларацията на официалния орган на Министерството на отбраната на СССР: „Втората световна война можеше и да не избухне, ако…“ Така е. Но нека добавим към недоизреченото: … ако Сталин не беше довел Хитлер на власт. В този случай изобщо не би се наложило да се готвим за Втората световна война. Светът като нищо можел да мине без Хитлер начело на Германия и без Втората световна война.
	Но Сталин не можел.


>	Глава 7
>	Кой е авторът на легендата за сталиновата неподготвеност за войната?

E>
	Едва сега осъзнахме колко добре са били подготвени руснаците за войната.
@	Адолф Хитлер
@	3 октомври 1941 г.
E$

>>	1
	Прието е да се смята, че легендата за неподготвеността на Сталин за войната е била измислена от Хрушчов.
	Възразявам срещу това: легендата е била измислена преди Хрушчов.
	Но за да открием автора й, трябва първо да установим за кого е изгодна тази измислица, кой и с каква цел я разпространява.
	На много автори на книги и статии за „неподготвеността“ съм изпращал писма и съм се обаждал по телефона. Въпросът беше един и същи: а защо никой от тях не представя доказателства? И прочутите историци смутено ми отговаряха: засега не сме измислили доказателства.
	Ама че работа! Комунистите 50 години разказваха за нашата неподготвеност за война, главната задача на най-мощния в света идеологически апарат на СССР беше да крещи на всеки кръстопът за тази неподготвеност, за съчиняването на доказателства бяха хвърлени академии и институти, хиляди кандидати и доктори на науките получиха звания, степени и премийно нито едно доказателство никой от тях не е могъл да измисли!
	Сега е моментът да ме прекъснат с възгласа: ама като че ли имаше една книга, една книга, в която едно доказателство бе представено…
	Братя и сестри, нека проявим бдителност: пробутаха ни скалъпени доказателства. Доказателства за неподготвеността на Сталин за война никой не е представял. Никога. А ни пробутваха хиляди, десетки и стотици хиляди доказателства за неподготвеността на Сталин за _отбранителна_ война.
	Но неподготвеността за война и неподготвеността за отбранителна война са различни неща. Обяснявам. Шефът на сицилианската мафия двайсет години се движел из улиците на големия град без оръжие и телохранители. От него толкова се страхували, че нито съперниците му, нито полицията, а още по-малко честните граждани не смеели да го пипнат с пръст. Тъкмо това му изяло главата — той бил арестуван без нито един изстрел. Оказало се, че нямал в себе си дори едно пищовче. Ако той изобщо бил забравил за своята самоотбрана, нима от това произтича, че и в областта на нападението нищо не е вършел? Тъкмо наопаки. Цяла Италия треперела и дори някои хора извън границите й. Всички негови помисли били насочени към грабежа и насилието и тази насоченост му гарантирала най-сигурна защита. Но пак тя му изиграла лош номер: толкова се плашели от неговата агресивност и той толкова добре знаел това, че престанал да се грижи за своята сигурност. Като Сталин.
	Друг пример. Китайците строили Великата китайска стена в продължение на две хиляди години. А техните съседи монголците не строели нито стени, нито замъци, нито крепости. Чингис хан изобщо не се готвел за никаква отбранителна война. Нима от това произтича, че не се е готвел за война?
	Комунистическата пропаганда ни препраща към 22 юни 1941 година: вижте, че не сме били готови! Дори така си озаглавяваха книгите: „1941, 22 юни“. Чудноват подход. Че кой преценява готовността за война според първия ден? Да преценяваш готовността за война според първия ден е все едно да преценяваш хокеен мач според първата вкарана шайба. Вкарали — вкарали. Случва се. Но нека го догледаме до края.
	Пилците се броят наесен, готовността за война се определя според резултата. Готовността за война винаги се е преценявала според последния ден. Всяка от страните е имала плюсове и минуси в подготовката и едва последният ден от войната дава възможност да се направи равносметка на всички плюсове и минуси. Нека си спомним май 1945 година, нека си спомним изгорения труп на Хитлер, нека си спомним другаря Сталин, премерващ пред огледалото новия си мундир, и си зададем още веднъж въпроса: кой по-добре се е подготвил за войната?
	Може безкрайно да се издирват нови факти и цифри, но резултатът от войната е по-важен от всички плюсове и минуси и на двата участника.
	Ако греша, поправете ме, но ми се струва, че другарят Сталин през май 1945 година е изглеждал малко по-добре от трупа на изгорения Хитлер. В последна сметка Сталиновите плюсове се оказали повече, а минусите — по-малко от Хитлеровите.


>>	2
	Кремълските историци са изнамерили универсален начин да доказват Сталиновата неподготвеност за войната. Те обявяват всяко количество дивизии и корпуси, оръжие и бойна техника за недостатъчно. 300 дивизии ли е имал Сталин? Малко са! Трябвало е да бъдат 400. Един милион подготвени парашутисти ли е имал Сталин? Трябвало е да се подготвят два милиона. Методът е безотказен. Ако Сталин е имал 400 дивизии, те ще кажат, че 500 е по-добре от 400. Ако са били 500, ще кажат, че 600 все едно е по-добре. Същият метод се разпростира и върху всевъзможните характеристики на въоръжението: 100-мм ли е била бронята на съветските танкове КВ? Малко са, малко.
	Но нека се разберем — абсолютна готовност не съществува. Тя е непостижима като хоризонта. Всяко количество и качество може да бъде обявено за недостатъчно. Вие, да речем, вдигате 100-килограмова щанга, а аз ще кажа, че това е малко. Ще вдигнете 150-килограмова, а аз ще каже, че за мен това все едно е малко. Колкото и да вдигнете, винаги ще мога да докажа, че 200 е по-добре от 150. И ще съм прав! И всички ще се съгласят с мен! Защото наистина е така: 300 е повече от 200. А ако някой някога вдигне 300, пак ще измисля какво да му възразя.
	Тъкмо на този прост психологически трик се крепяха всички басни и приказки за неподготвеността на Сталин за войната. Възползвайки се от елементарния похват, хиляди комунисти са написали хиляди книги. Те са прави: един милион тона боеприпаси е малко, два милиона е по-добре.
	И ако искаме да си изясним въпроса за готовността за войната, хайде отсега да приемем, че абсолютната готовност е недостижима. Такава няма и не може да има. Нещата се преценяват чрез съпоставяне. Готовността е относително понятие. Само ако се съпоставим с противника, ще можем да разберем какво е било положението.
	И по никакъв друг начин.
	Затова когато стигнем до броя на съветските самолети, нека си спомним и за противника; когато говорим за качеството на съветските танкове, нека не забравяме да ги сравним с германските.


>>	3
	Чувал съм следния аргумент: Сталин не е можел да нападне Хитлер през 1941 година, защото не е имал никакви шансове да победи… Най-ранният срок за нападение с минимални шансове за успех е… 1942 година.
	Логиката е убийствена. Но нека разгледаме и други примери.
	Имала ли е Япония някакви шансове да победи Америка? Нека сравним суровинните ресурси на двете страни: Америка има всичко, Япония няма нищо. Промишленият, научният и най-важното — технологичният потенциал на Америка през 1941 година бил неизмеримо по-висок от потенциала на Япония. Това било доказано малко по-късно, през 1945 година, чрез примера на два японски града — Хирошима и Нагасаки…
	Америка имала стратегическа авиация и потенциал за по-нататъшно развитие на стратегическата авиация (за абсолютно невероятно развитие). Япония такъв потенциал нямала. Да бомбардира Америка през океана Япония не можела. Да стовари поне един десантен батальон в Америка също не можела. Това е невъзможно. Оставал флотът. За главна ударна сила на флота след 7 декември 1941 година започнали да се смятат самолетоносачите. Америка била в състояние да ги строи в такива количества, че никой не можел да се сравни с нея. А преди 7 декември, преди Пърл Харбър, за главна ударна сила на флотовете се смятали линейните кораби. Япония към началото на декември 1941 година има 10 линейни кораба, още три линейни кораба се строят. Америка има 16 линейни кораба и още 16 се строят. По всички останали типове кораби явно преимущество има Америка. Например в Япония се строят 1 тежък кръстосвач и 9 леки. А Америка строи 8 тежки и 32 леки. Япония строяла в същия момент 43 ескадрени миноносеца, Америка — 188 с по-високи бойни характеристики _(Antony Preston. Navies of World War II. London. Bisson Books, 1982, P. 133, 151)_.
	Промишленият потенциал на Америка бил такъв, че тя можела рязко да увеличи броя на линейните кораби в състава на своя флот, както и на самолетоносачите, кръстосвачите, ескадрените миноносци, фрегатите, подводниците и т.н., и т.н. А Япония поради липсата на суровини не можела да направи това.
	Нека сравним и отговорим: имали ли са японците поне минимални шансове за победа?
	Изводът ми е: не са имали такива шансове.
	Но щом Япония не е имала никакви шансове да победи, от това изобщо не произтича, че Япония не е можела да нападне.
	Можела е. И е нападнала.
	Нещо повече, Япония в момента, когато нападнала Америка, отдавна била впримчена във войната в Китай. Тук изобщо нямало никакви шансове за победа на Япония. Всички китайци не могат да бъдат избити. Наблизо се намирал Съветският съюз, с който отношенията не били особено добри и който в случай че Япония изпадне в затруднително положение, ще й нанесе внезапен удар. Което по-късно станало. Още повече ударът на Япония по американския флот изисквал едновременен удар и по британския флот.
	Нека преценим всичко това. Можела ли е Япония да победи едновременно Китай, Америка, Британия, Съветския съюз и многобройните им съюзници?
	Отговорът е: не е можела. Но нападнала Америка.
	Втори пример: Можела ли е Германия да победи цяла Европа и Съветския съюз? Отговорът е същият. Следователно… май не е можела да нападне.
	Не, можела е да нападне. И е нападнала.
	Затова когато казват, че Сталин не е можел да победи Хитлер и поради това не е можел да го нападне, отговарям: това са различни неща, те не са свързани помежду си. От „не е можел да победи“ изобщо не произтича „не е можел да нападне“.
	Още повече че Сталин е можел да разгроми Германия и да стигне до Берлин. И не само хипотетично и теоретично. Сталин доказа на практика, че е можел да стигне до Берлин.
	Ако Сталин беше стигнал само до Виена, Варшава и Кьонигсберг, сега щяхме да спорим можел ли е при известни условия да стигне до Берлин. Но Сталин влязъл във войната през 1941 година и стигнал до Берлин. Пристигнал в Потсдам и там с партньорите си делял Европа. И след всичко това комунистите ни казват: ако Сталин се бе включил във войната през 1941 година, не би могъл да стигне до Берлин. Да ме убиете, не съм в състояние да разбера логиката на комунистите: Сталин стигнал до Берлин, но не можел да стигне до Берлин!
	Червената армия влязла в сражения с вермахта в най-страшните обстоятелства, които могат да се измислят. И я завършила в Берлин. Германската армия влязла в сраженията от 1941 година в условия, за които може само да се мечтае. И я завършила с безусловна капитулация, самият Хитлер сложил край на живота си.
	И сега ни казват: Хитлер е бил по-добре подготвен за войната от Сталин, умните германци са били готови за войната, а глупавите руснаци, украинци, татари, узбеки, евреи, азербайджанци — абсолютно неподготвени.


>>	4
	Комунистите са измислили смайващи трикове, за да докажат Сталиновата неподготвеност. Вестник „Правда“ _(от 22 юни 1993 г.)_ стряска читателите си с декларацията: преди войната превъоръжаването на Червената армия бе започнато, но не успяхме да го довършим… Та затова не можехме да нападнем Хитлер: кой напада, преди да си е довършил превъоръжаването?
	Ако възприемем тази логика, можем да кажем: Москва не може да е столица на държавата — строителството й е започнато, но още не е довършено… Виж, когато завърши строежът и на последната къща в Москва, тогава ще можем да я смятаме за столица.
	Ще припомня на редакцията на вестник „Правда“: не се строи само мъртъв град. И превъоръжаването на всяка армия е постоянен процес. Не се превъоръжава само онази армия, която е престанала да съществува. Всички останали армии и във военно, и в мирно време непрекъснато се усъвършенстват. И този процес не случайно се нарича строителство на въоръжените сили. Този процес няма край също като пътя към хоризонта.
	Съществува един психологически капан, в който са влезли не само някои историци, на и мощни разузнавателни организации.
	Нека вземем за пример същите онези японски линейни кораби от 1941 година. Япония вярва в линейните кораби. Но нейните са близо два пъти по-малко от американските, освен това всичките са остарели — въведени са в състава на флота през периода от 1913 до 1921 година _(Antony Preston. Navies of World War II. P. 151)_. Най-съвременният измежду тях е на доста почтена за кораб възраст — 20 годишен. А модерните се строят в момента. „Ямато“ — първият от трите модерни японски линейни кораба — трябва да влезе в състава на флота на 16 декември 1941 година.
	И сега нека си представим, че се намираме в кабинета на някой началник на службата за информация на военноморското разузнаване на САЩ на 6 декември 1941 година. Нощ, Америка спи. Но ние не спим. Светлината на лампата е силна, бюрата са отрупани с книжа, по стените са окачени карти, графики, диаграми, снимки. В пепелника дими пура, две чашки с отдавна изстинало кафе.
	Въпрос: може ли японският флот да нападне американския флот на 7 декември 1941 година? Преди първият от трите най-модерни линейни кораба да е влязъл в строя?
	Ще си допуща хаванската пура и твърдо ще отговоря: не.
	Първо трябва да приключи превъоръжаването на японския флот и чак тогава да се напада.
	Но и след 16 декември, след влизането в строя на първия от трите най-модерни линейни кораба, според мен нападението на японския флот е не просто малко вероятно, а изключено. Можете да ме сложите на електрически стол и да пуснете през мен електрически заряд с каквато си искате сила, но аз твърдо ще кажа, че нападението се изключва. Преди всичко един нов кораб трябва да се „разработи“, на него има извънредно сложни прибори и машини, хиляди хора екипаж, нужно е корабът „да навърти километраж“, нужно е, както казват във флота, да се огледат отсеците. А той трябва и да стигне от Япония до Америка. Това за един ден не става.
	И ако го приведат в пълна годност — все едно това е само един кораб. Аз бих изчакал да влезе в строя вторият. А вторият трябва да влезе в строя на 5 август 1942 година. Но и след това бих изчакал да влязат в състава на флота третият и четвъртият.
	И на човек му става ясно, че тази линия край няма. Докато подготвят единия за предаване, вторият се боядисва, третият се спуска на вода, четвъртият се монтира в дока, петият се залага, шестият се проектира, седмият се замисля. А когато осмият влезе в строя, първият безнадеждно ще остарее.
	Да чакаш кога ще ги построят всичките е все едно да чакаш кога ще бъде построена последната къща в Москва.
	Казват, че Сталиновите танкови войски не били напълно превъоръжени с танкове Т-34 и КВ, следователно… Казват, че трябвало да се привърши превъоръжаването, та чак тогава…
	Няма такова нещо!
	Ако чакаме да приключи превъоръжаването, изобщо е невъзможно да започнем война — такъв момент никога няма да настъпи.
	За да бъдат превъоръжени половината танкови войски с танкове Т-34, се искат няколко години. През това време ще бъде създаден още по-новият, по-съвършен Т-34-85. Ако започнем да превъоръжаваме армията с него, до края на превъоръжаването ще се появи Т-44, ще приемем него на въоръжение, ще започнем да се превъоръжаваме, а междувременно ще се появи Т-54 и т.н., и т.н.
	Казват, че Сталин не можел да нападне — превъоръжаването едва било започнало. Но нека обърнем внимание на състоянието на германските танкови войски. Там превъоръжаването с машини от този клас още не било започнало. Германия не разполагала с нищо равно на Т-34 и КВ. И щом Сталин, който бил започнал превъоръжаването, не е можел да нападне, тогава Хитлер, който още не бил стигнал до такава степен на развитие, изобщо не е можел да си помисли да напада.
	А в областта на артилерията Червената армия през 1941 година имала оръдия, приети на въоръжение през 1938–1939 година и произведени от заводите през 1940–1941 година. А германската армия се оправяла с оръдия и гаубици от 1918-а, та дори и от 1913 година. И само мечтаела за превъоръжаване.
	Редно ли е от това да се прави изводът, че Хитлер не е можел да нападне?


>>	5
	Да видим сега за кого е изгодно да разпространява митовете за Сталиновата „неподготвеност“.
	Изгодно е за комунистите. Всеки престъпник се преструва на глупак, когато го обвиняват в престъпление или в намерение да извърши престъпление, когато го притискат до стената с улики.
	Комунистическият режим е извършил безброй престъпления. Но чудно нещо: комунистите никога не са рекламирали престъпленията и грешките си, а ги криеха и потулваха. Те криеха мащабите на изтребването на селячеството, те никога не си признаха с какви методи са били потушавани селските въстания, мълчаха за концлагерите и заложниците, с пяна на уста отхвърляха обвиненията, че са изтребили полските офицери, криеха сведенията за ядрените катастрофи, не публикуваха статистики на престъпленията, засекретиха стотици милиони папки с архивни документи.
	Но стане ли дума за началото на войната, те започват да проявяват учудваща сговорчивост. Те с готовност признаваха грешките си. Нещо повече, изравяха от архивите документи, потвърждаващи неподготвеността им, интерпретираха тези документи по изгоден за тях начин, тоест сами се правеха за смях. Съветските маршали и генерали охотно се признаваха за глупаци, подхвърляйки на историците нови и нови факти.
	Така се държи престъпникът в съда, той разказва, че, първо, изобщо не е имал брадва, второ, брадвата е била съвсем тъпа, пистолетът му е бил ръждясал и без патрони, а той самият не е обучен да борави с автомат и изобщо не е можел да замисли престъпление поради слабоумието си. Това поведение в съответната среда се определя с думите _„да се правиш на балама“_.
	Именно така 50 години се изкарваха глупаци съветските политици, генерали и маршали. И подхранваха историците със съответна информация.
	Редно би било историците да се позамислят: а бе какво става? Защо комунистическата власт толкова охотно подхвърля нови и нови факти, които би трябвало да кротуват в архивната неизвестност? Защо толкова се стараят да станат за посмешище? Редно би било историците да се запитат: аз критикувам комунистите, в такъв случай защо те ми дават научни звания и ме отрупват с титли? А и за какво им е на комунистите да говорят толкова много за своята неподготвеност? С такива подробности? Каква сметка имат от това? Малко ли са провалите в комунистическата история? Колективизацията малък провал ли е била? Ама не ти дават да пипнеш колективизацията, само да я пипнеш — има да дрънчиш с котелките по концлагерите. А за войната (не за цялата, а само за началото й) — заповядай, крещи, докато не прегракнеш.
	Но не се стряскаха някои историци, а грабеха подхвърлените им мръвки и ги налапваха лакомо. И дотам втълпиха на човека от улицата мисълта за Сталиновата „неподготвеност“, че обикновеният човек не може дори да си представи, че агресорите са били двама, че от двамата агресори Сталин е бил по-коварен, по-хитър и по-добре подготвен за войната, което личи от резултатите й.


>>	6
	Особена заслуга за разпространяването на легендата за неподготвеността на Сталин за войната има Хрушчов. За статии и книги за „неподготвеността“ Хрушчов раздаваше премии, чинове и ордени. Хитрият селяк Хрушчов разбираше, че „неподготвеността“ трябва да се вади на показ с мярка и публично мъмреше някои историци, загдето прекалявали… Но след като смъмреше авторите, не ги тикваше в затвора и не изземваше книгите им от книжарниците. И с това скастряне правеше реклама на авторите. Те самите си мислеха, че са бунтуващи се търсачи на истината, влезли в конфликт с властта.
	По Хрушчово време на комунистическия хор започнаха да пригласят и историци от чужбина. Трябва да признаем, че някои подкрепяха Хрушчов не само заради чиновете и парите. Човекът е слабо създание и на всекиго му се ще да открие петънца на слънцето: вижте, Сталин не е разбирал това и това, а аз го разбирам…
	Ето как свири сега навитият от комунистите грамофон. Появява се някой си Владимир Юровицки _(„Российское время“. 1993, кн. 7)_ и излага следната версия: Червената армия изобщо не е имала никакви планове, всичко, което се е вършело в нея, напълно е било лишено от смисъл. Разместванията на войските са били безцелни: тази дивизия върви натам, а онази — насам, този корпус натам, а тази армия оттук. А защо? Ей тъй. И ето че Сталин, Жуков и Тимошенко решили да излъжат армията си, решили да връчат „червени пликове“ на висшия команден състав, но в тези пликове нямало нищо. Замисълът на Сталин бил да излъже командващите фронтове и армии, командирите на корпуси и дивизии, да създаде илюзията, че съществуват планове. „Не са ли били тези «червени пликове» залъгалки, имащи за цел да имитират наличие на планове, да заблудят именно собствените командири, да им се внуши мисълта, че тяхното стоене в горите и блатата е оправдано? Това е твърде вероятно.“
	Юровицки смята, че Сталин, Тимошенко, Жуков, Соколовски, Ватутин, Василевски, Маландин, Щеменко, Шарохин и Курасов не работели, а имитирали разумна дейност като глупави деца, които изговарят измислени думи, имитирайки някакъв несъществуващ език.
	Тук, на Запад, публикацията на Юровицки хвърли във възторг всички, които мразят Русия. Расистите се разквичаха от радост. И се понесе по страниците на списанийцата и вестничетата: руснаците са мислели на равнището на животни, те изобщо не са способни да мислят, нещо повече, ако на командирите им са били казали, че планове няма, всеки е щял да действа по свое усмотрение, съобразявайки се с обстановката, но тези страхливи животни са се самозалъгвали, имитирали са наличие на планове, преструвайки се, че действията им имат смисъл.
	Няма да изреждам всички гадости, които последваха публикацията на Юровицки. Какви ли не мръсници се прескундяха от радост, цитирайки „Российское время“. А след това дойде редът на научния елит. Изказва се любимецът на Главното политическо управление, на Генщаба и на „Красная звезда“, професорът от Единбургския университет Джон Ериксън „До април 1941 година политиката на Сталин все пак е била донякъде осмислена.“ О, благодарни сме на великия историк за снизходителността му, той е съгласен да признае, макар и с известна резервираност, до април в политиката на Сталин е съществувала никаква осмисленост… А след април, ясно ви е, дори определена степен тази осмисленост в действията на Сталин липсвала.
	Вярно, професор Ериксън не ни нарича нито говеда, нито животни, дори не казва, че ние до един спадаме към низшата раса, но с учтивата си снизходителност ни сваля точно на това равнище.
	А всеки, който си е направил труда да прочете плана „Барбароса“, знае, че в цялата човешка история не било измисляно нищо по-глупаво. Да настъпваш в две раздалечаващи се посоки е признакът, по който в съветските щабове хващаха глупаците. Даваха задача: тук сме ние, тук е противникът, настъпвай. Онзи, на чиято карта стрелките се раздалечаваха в две посоки, не можеше да мечтае за операторска работа. Не му го казваха, но на бърза ръка го разкарваха от оперативния отдел или управление…
	А по плана „Барбароса“ стрелките се раздалечават в три различни посоки. Това е удар с разперени пръсти. Това е върхът на идиотизма. А ако се сетят, че по същото време германските стрелки по картите са пълзели и към Африка, въпросът за умствените способности на германските планировачи може да не се обсъжда. Всичко е ясно. И през 1942 година германската армия настъпвала в две раздалечаващи се посоки — към Сталинград и към Кавказ едновременно. Тук си казал думата и недостигът на сили. Да са имали повечко сили, те и през 1942 година щели да настъпват в три раздалечаващи се посоки, та чак и в четири.
	Но за това господата от „Российское время“ не обичат да си спомнят.
	За тях само иванчовците са глупаци, а германците са умни.


>>	7
	Спомням си един международен семинар в Москва. В президиума — генерали и маршали. В залата — чуждестранни историци. От трибуната — смешни историйки за неподготвеността ни за войната. През почивките — сандвичи с хайвер. Вечеря се в „Метропол“ и „Национал“, през почивния ден — лов на мечки, пийване в горска къщурка и какви ли не други развлечения.
	Тогава ми идеше да викна на западните историци: а бе вие загрявате ли за какво са ви събрали тук, защо ви гощават на номенклатурно равнище? Разбирате ли защо маршал Конев така се натяга пред вас? Той пък каква сметка има да говори за глупостта си? Виждали ли сте някога човек, който доброволно и публично признава глупостта и мързела си? А на маршалите табиетът им е такъв: за грешките да си траят, а за победите да се хвалят. Още повече че Конев има с какво да се хвали. Ама маршалът не се хвали, а набляга все на грешките и глупостта си. Ако беше си мълчал, никой нямаше да издири такива подробности. Но той сипе ли, сипе факти. Пък постреснете се, господа историци, направете си сметка защо искат от вас да повтаряте вицовете за неготовността. Но не се стреснаха историците, а доволни се разотидоха по родните си места и повториха с весел смях всичко, което бяха им разказали в Москва.
	А от време на време маршалските истории за неподготвеността се промушваха дори през иглените уши на редакцията на „Военно-исторический журнал“. Главният маршал на бронетанковите войски П. Ротмистров публикува следното твърдение: „Друга причина за временните неуспехи на нашата армия е, че нямахме достатъчно танкове и отчасти авиация… Нашите танкове по качество превъзхождат германските танкове… но танковете ни все пак бяха няколко пъти по-малко от германските. В това се крие тайната на временните успехи на германската армия“ _(ВИЖ. 1961, т. 1)_.
	Танковете в Червената армия към 22 юни 1941 година били седем пъти повече, отколкото имал Хитлер на Източния фронт. Кой, ако не главният маршал на бронетанковите войски, би трябвало да знае това? Декларациите на Ротмистров са четени в Министерството на отбраната на СССР, в Генералния щаб, в Главното бронетанково управление, във всички военни академии… Но НИКОЙ не се възмути.
	И никой не се развълнува от въпроса: за какво му е на маршала да лъготи? Каква му е изгодата? Дали и другите истории за „неподготвеността“ не са шити със същите конци? И изобщо откъде Ротмистров е взел тия данни?
	А Ротмистров ги е взел от Сталин.
	Ротмистров просто е цитирал казаното от другаря Сталин на 6 ноември 1941 година в станция „Маяковская“ на московското метро.
	Ето къде трябва да търсим автора на легендата за неподготвеността.
	Престъплението на века било осуетено и Сталин пръв започнал да казва, че фактически не сме били подготвени за война: ето, танковете ни са няколко пъти по-малко…
	Така че Хрушчов и хрушчовци не са оригинални. Те просто повтаряха митовете, които преди тях разказвал самият Сталин. През 1961-ва в Съветския съюз Сталин беше смятан за изверг на човешкия род, но ако се намереше подходящ (макар и лъжлив) цитат от Сталин за неподготвеността, разрешаваше се да бъде цитиран и Сталин.
	Само че беше невъзможно дълго да се крие количеството на съветските танкове и тогава Сталиновият мит бе преиначен: танковете ни са били много, но некачествени…
	Сред нашите маршали се срещаха и почтени хора. Маршалът на Съветския съюз Семьон Тимошенко категорично отказал: няма да пиша мемоари. Че не ще го оставят да пише истината, можел да се досети и човек без маршалско звание. А щом няма да пише истината, за какво тогава?
	А Георгий Константинович Жуков го принудили да напише мемоари. И той се предал. И издал „мемоар“.
	Нека прелистим „Спомени и размисли“. Какво си спомня там Георгий Константинович за наказателните батальони? Нищо не си спомня. Изкарал на фронта цялата война, но за войници от наказателни батальони ни чул, ни видял. И не ги е пращал да гинат за безименни коти.
	А какво си спомня за нашите загуби Георгий Константинович? Ами нищо не си спомня. Затова и не размишлява по въпроса. Германците, да. Германците губели хора, губели самолети, танкове и оръдия. За всяка операция Жуков съобщава колко танка и самолета, колко войници и офицери са загубили те. А нашите карали предимно без загуби.
	А и в разказа за началния период на войната Георгий Константинович, меко казано, е объркал доста неща…
	Сега архивите се отварят и Жуковите лъжи лъсват все по-ярко. И трябва да бъде спасяван другарят Жуков. А как? Възможността е само една: лъжите да се замажат с глупост. Ами с какво друго?
	И взема думата генерал-лейтенант Н. Г. Павленко: „В средата на 60-те години Г. К. Жуков, а и ние, военните историци, смятахме, че преди започването на войната противникът е имал превъзходство в сили и средства над нашите групировки в крайграничната зона. Сега във връзка с новите публикации…“ _(ВИЖ. 1988, кн. 11, с. 26)_.
	Хайде да повярваме за миг на генерала. Излиза, че Г. К. Жуков не е знаел някои неща. Същият тоя Жуков, който преди войната и в момента на започването й бил началник на Генералния щаб, през войната — дясната ръка на Сталин — заместник на Върховния, след войната — член на Политбюро и министър на отбраната. Какво може да не е знаел четирикратният герой на Съветския съюз маршалът на Съветския съюз Г. К. Жуков в средата на 60-те години? Колко танка е имал Хитлер ли не е знаел? Имал е 3350. У различните историци тази цифра шава, но не твърде надалеч: малко повече, малко по-малко. Тя може да се провери по всякакви източници: могат да се разгърнат сведенията за производството на танкове от германските заводи, може да се пресметнат танковете във всяка германска дивизия и да се съберат. Такава цифра са споменавали всички германски генерали. Ако са я занижавали, лесно могат да бъдат разобличени: всички архиви на германското командване се пазят край Москва в град Подолск.
	Но никой не се втурнал да разобличава германските генерали. Така че с количеството на германското въоръжение изобщо и с германските танкове конкретно проблеми не можели да възникнат.
	Остава да предположим, че Жуков в средата на 60-те години не е знаел колко танка е имало в Червената армия през 1941 година.
	Имало е 24 хиляди, а Жуков, оказва се, е смятал, че са били по-малко от германските, тоест по-малко от 3 хиляди, значително по-малко.
	Горкият Георгий Константинович, така си умря с тази заблуда. През 1941 година той имал седемкратно превъзходство, но все мислел по сталински: „Но танковете ни бяха няколко пъти по-малко от германските…“
	Излиза, че Генералният щаб и неговият началник дори приблизително не знаели с какви сили разполагат. Излиза, че след войната, заемайки висши държавни постове, Жуков не се е интересувал от войната и не е вниквал във военната история. Ако повярваме на генерал-лейтенант Павленко, военните историци също не са се интересували от войната. Жуков писал книгата си за потомците, тя щяла да бъде издадена на всички основни световни езици, но в същото време не вниквал дори в елементарното съотношение на силите на страните. Ако всичко това е така, трябва да обявим Жуков за глупак. Кавалерите на ордена „Жуков“ пък трябва да бъдат обявени за кавалери на ордена на Глупака. А по паметниците на Жуков да се сложат съответни надписи. Както и да се смени табелата на Института за военна история: Институт на глупаците, и на Генералния щаб — Генерален щаб на глупаците.

	* * *

	Комунистите ни втълпяваха, че Съветският съюз не бил готов за войната, но я завършил с блестяща победа. А моята книга е за това, че сме загубили войната. За война Съветският съюз бил напълно готов, само че за друга война…
	За да скрие невижданата подготовка за „освобождението“, което не се състояло, режимът нахлупи на всички ни палячовска шапка със звънчета. Престъплението си режимът прикри с легендата за нашата всеобща, безгранична, необятна глупост. Глупаци сме из карани всички, като се почне от Сталин и Жуков.
	Ние сме загубили войната.
	Загубили сме войната, защото сме вписани в нея като глупаци.
	Загубили сме войната, защото народът повярва, че е глупав.
	Загубили сме войната, защото израснаха цели поколения доброволни защитници на комунистическата лъжа за нашата невероятна, наистина необяснима тъпотия.
	Загубили сме войната, защото милиони наши умни хора са готови да прегризат гръкляна на всеки, който посмее да се усъмни в глупостта ни.


>	Глава 8
>	Кой е имал по-добри съюзници?

E>
	За да победи, Хитлер в определен момент е трябвало много да поумнее: да изтика на заден план расистката особеност на своя режим и да изкара на преден план основата му — социализма, да воюва не с руския народ, а с болшевизма, да търси ако не съюзничеството, то поне неутралитета на Запада, а най-важното — да усвои от Сталин не само как се строят концлагери, а и как човек може да замаскирва замислите си с безкрайно прогресивни приказки.
@	Едуард Кузнецов
@	Реч, произнесена в парижкия Дворец на конгресите на 2 октомври 1985 г.
E$

>>	1
	Възразяват ми: Сталин не е бил готов за война, а стигнал до Берлин единствено защото му помогнали съюзниците.
	Само Америка доставила на Сталин 427 284 армейски камиона. Това били най-добрите в света, обичани от войските „Студебейкър“-и и „Додж“-ове. Освен това Съветският съюз получил от Америка 50 501 джипа „Вилис“. Това била кола, равна на която в света нямал никой. Американският джип бил прост и сигурен като същински боен другар, бил разузнавач, свързочник, вестовой, дозорен, конвоен, артилерийски наблюдател, сапьор, санитар, десантник и дори — чекист и политработник. От САЩ Сталин получил цял флот, наброяващ 595 кораба, от които — 28 фрегата, 105 подводници, 77 тралчика, 3 ледоразбивача (към ледоразбивачите съм особено неравнодушен), 140 ловци на подводници, 202 торпедни катера и т.н. Само Америка изпратила на Сталин 13 303 влекача и бронетранспортьора, 35 041 армейски мотоциклета, 8089 релсополагача, 1981 локомотива, 11 155 железопътни вагона, 136 000 тона експлозиви, 3820 906 тона продоволствие, предимно консервирано месо, краве масло, шоколад и т.н., 2 541 008 тона нефт и нефтопродукти, 2 317 594 тона стомана, включително и за танкови брони, 50 413 тона гьон, 15 010 900 чифта кожени войнишки обувки… Списъкът е безкраен. В него откриваме 4952 изтребителя „Аерокобра“ и 2410 „Кингкобра“, а общо изтребители от пет типа — 9681, 2771 бомбардировача А-20 и 861 Б-25, 423 107 полеви телефонни апарата, калай, кобалт, берилий, кадмий, кобалтова руда, 5807 тона алуминиеви тръби, 166 699 тона алуминиеви сплави, 624 тона алуминий на блокчета, 56 387 тона алуминиева ламарина, 34 793 тона бронз и месинг на блокчета, 7335 тона бронзова и месингова жица, 24 513 тона месингова и бронзова ламарина, 181 616 тона изолирани медни проводници, молибденов концентрат, магнезиеви сплави, мед, цинк, олово, никел, 350 000 тона манганова руда, 69 000 000 квадратни метра вълнени платове, 3 700 000 автомобилни гуми, освен това 81 000 тона каучук, радиостанции със стотици хиляди, напълно комплектувани нефтопреработвателни заводи, радиолокатори, торпили, морски мини, палатки войскови, щабни и лазаретни, мостови кранове за машиностроителни предприятия, полеви хлебозаводи, оптика — от снайперски мерници до най-сложни уреди за управляване на артилерийския огън, полеви кухни, цимент, релси със стотици хиляди тонове, хирургически инструменти, бодлив тел с десетки хиляди тонове, електрически крушки с десетки милиони, обзавеждане за болници, десантно-понтонерно оборудване, маскировъчни мрежи със стотици хиляди тонове, парашути, ковашко-пресово оборудване, особено точни шлайфмашини, стоманени тръби, булдозери, 8218 зенитни и 5815 противотанкови оръдия, 8701 артилерийски трактора, 473 000 000 артилерийски снаряда, автоматични пушки, автомати, картечници, навигационно оборудване за кораби, самолети и т.н., и т.н. до безкрайност _(„Красная звезда“ от 18 юли и 29 август 1991 г.; ВИЖ. 1990, кн. 6; 1991, кн. 2; „Грани“. 1985, кн. 136, с. 220-231; „Вестфаль, 3. Роковые решения“. М., 1958, с. 114)_.
	Освен Америка със стратегически стоки снабдявали Съветския съюз и други страни. Потребностите на Съветския съюз от алуминий възлизали на 4000 тона месечно _(бившият член на Политбюро А. Микоян. ВИЖ. 1978, кн. 9, с. 64.)_. Днепърският алуминиев комбинат в Запорожие давал по 4500 тона алуминий месечно. Но той бил загубен. Производството на останалите съветски заводи било незначително. И затова Британия най-редовно доставяла на другаря Сталин по 2000 тона алуминий месечно _(пак там)_. Потребностите на СССР от алуминий през войната били осигурени с доставки от САЩ и Британия. И когато комунистите се фукат с производството на бойни самолети през войната, редно е да се съгласим и да отдадем дължимото на авиационната промишленост на СССР. Но независимо от това трябва да си спомним и за произхода на „крилатия метал“ и на останалите неща, без които самолетите не могат да летят. Най-добрите в света съветски танкове имали най-добрите в света танкови двигатели ОВ. Основният метал в тяхната направа е алуминият. А откъде се е вземал той?
	Съветският Северен флот получил само от Британия 27 бойни кораба, включително 4 подводници, освен това Британия предоставила на Сталин временно до края на бойните действия цял флот (извън американския) от 92 бойни кораба, включително линейния кораб „Роял Соверен“ и един кръстосвач. На възражението, че линейният кораб бил остарял, трябва да се отговори, че дотогава Съветският съюз изобщо нямал в Ледовития океан големи кораби — нито един линеен кораб и нито един кръстосвач. Британия доставяла авиаторски кожени облекла от най-високо качество. В Британия и днес е голям шик да се появиш с авиаторско кожено яке модел 1940 година, именно с такова, с каквото се фотографирали за спомен нашите прочути асове Кожедуб, Покришкин, Речкалов и Клубов. Модата на тези якета в Британия не минава. Защото са ги изработвали с особено старание. С тези якета Британия облякла сталинските соколи.
	От 1 октомври 1941-ва до 31 май 1945 година само Америка изпратила на Сталин 2660 транспортни кораба, на които били натоварени 37 500 000 тона стратегически материали. Из пътя били потопени десетки транспортни кораби с 1 300 000 тона товар. Останалото стигнало до съветските пристанища. За съпровождане на керваните се ангажирали стотици бойни кораби на Америка и Британия, хиляди самолети и десетки хиляди хора. Само Британия загубила 19 бойни кораба, съпровождащи товари за Съветския съюз, включително два кръстосвача.


>>	2
	Веднъж в Лондон се събра съвещание на историци. Титли, звания, степени. Само аз — мижитурка без титли и звания. И без покана. Промъкнах се като любопитстващ зрител. Темата: началото на Втората световна война. Тъкмо затова се промъкнах: интересно ми беше.
	Обсъждат умните глави началото на войната и много скоро (къде ще се дянат) стигнаха до „Ледоразбивачът“.
	Смеят се, пущат шеги, уличават ме, разобличават ме, обсъждат ме и ме осъждат. Всичко им е ясно: въпросният Суворов не може да е написал „Ледоразбивачът“. Някой друг го е написал вместо него. Във всяко нещо трябва да се търси на кого е изгодно то, тъй да се каже, qui prodest. А е изгодно на руснаците. Всеки знае, че те не са умеели да воюват, че изобщо нищо не са разбирали, пълни глупаци. А като почетеш „Ледоразбивачът“, излиза, че не те са глупаци, а хората от Запада. Не Сталин е глупак, а Хитлер с Чърчил и Рузвелт. С една дума, всичко е ясно — написали са я експерти от съветското разузнаване, на които са помагали група най-квалифицирани историци. И с „Аквариумът“ всичко е ясно. „Аквариумът“ е възхвала на Съветската армия. На кого е изгодно? Всичко е ясно — тъкмо затова е създаден Съюзът на съветските писатели… Най-лесното е да му се поръча…
	Седях, слушах, не издържах и станах: „Братя историци — казвам. — Тук съм. Изяжте ме.“
	Отначало, както обикновено преди буря, всичко стихна. А после залата гръмна. И се започна бой.
	Дълго ме налагаха с цитати, с цифри. А после изведнъж млъкнаха. Става най-уважаемият. В залата — гробна тишина. Схващам: този ще да е историческият главатар. В очите му огънят на изпепеляващ гняв: дръж се, ще те направя на пух и прах!
	И ме започна с цифри така, че да ме повали още с първия удар. Да ме стъпче. Без встъпление заяви, че Сталин не е можел да нападне Хитлер, тъй като не бил готов да воюва. Ето го и доказателството: разви един списък, дълъг метър и половина, и прочете колко месни консерви, лопати, кондензирано мляко, танкове и краве масло е дала Америка на Сталин през войната.
	Прочете го, залата му отговори с одобрителен ропот, а той, подпрян на хълбока си, ме изгледа: как ще се измъкнете сега, мистър Суворов?


>>	3
	То се знае, по-ефектно щеше да е, ако и аз извадех от чантата си също толкова дълъг списък и го прочетях в отговор. Но нямах в себе си нито чанта, нито списък, затова просто му повторих по памет всички тези цифри.
	Разбръмчаха се като стършели. Никой нищо не разбра. И главатарят не разбра хода ми. Чак им стана интересно: я поясни. Поясних, че тъкмо тези цифри са моето доказателство за ГОТОВНОСТТА на Сталин за война.
	Да имаш сигурни, богати, силни и щедри съюзници е тъкмо онова, което във всички времена се е наричало готовност за война.
	Съюзниците не идват сами. Трябва да ги намериш, трябва да си осигуриш съюза с тях. И то далеч не с договори, а като ги поставиш в такова положение, че те сами, доброволно, без каквито и да е договори да ти помагат.
	Другарят Сталин постъпил точно така. Поставил ги в положение.
	Казват, че за Хитлер работели покорените Люксембург, Белгия, Холандия, Полша и част от френската промишленост. Така е. Наистина е така.
	А за другаря Сталин работела Америка.
	И не само Америка.
	Имало и още една разлика: за Хитлер срещу чорба от цвекло под американските бомби работели поляк и французин, които току-виж сипали пясък в сачмените лагери.
	А за другаря Сталин в топъл светъл цех срещу добри пари бачкал висококвалифициран американски работник. Освен добрите пари американският работник имал още един стимул — работел за смазването на Хитлер, мразел Хитлер не по-малко от поляка и французина.
	Хитлер смятал, че Америка е морално разложена и лидерите на Америка са глупаци (точно така се изразявал Адолф Алоизович). Но никога не е казвал, че Америка трябва да бъде покорена. Наричал Чърчил пияница и глупак, но бил за съюз с Британия _(„Майн кампф“ глава IV)_. Но станало така, че американските и британските стратегически бомбардировачи през войната изсипали върху Германия 1 856 000 тона бомби. А тактическите бомбардировачи добавили още 844 000 тона _(R. Goralski. World War II. Almanac. P. 438)_. Два мегатона и половина. Близо три.
	Докато нашите вождове говорели другояче: „Англо-американските империалисти са звяр, който заслужава само да го удушиш.“ Това е другарят Ленин, „Писмо до американските работници“. За удушаването на звяра трябвало въже, другарят Ленин разбирал това и не криел откъде ще си го набави. В отговор на тия приказки англо-американските зверове построили в Съветския съюз най-добрите в света въжарски фабрики.
	Другарят Троцки предлагал „перманентна революция“, другарят Тухачевски — „революция отвън“, другарят Бухарин — „червена интервенция“. Другарят Сталин също се изразявал съвсем определено. А в отговор — „извършвайки предателство спрямо западната цивилизация, Рузвелт и Чърчил направиха всичко за спасяването на комунизма, когато започна да го заплашва опасност, и направиха всичко, за да завладее той половината свят и да стане основната заплаха за човечеството. Наистина много трудно можеше да се предвиди такава степен на предателство и политически кретенизъм; тук съм длъжен да се застъпя за Ленин и Троцки: те правеха предположения, изхождайки от това, че си имат работа с нормални и здравомислещи противници“. Това е написано от забягналия във Франция Борис Бажанов _(„Воспоминания бывшего секретаря Сталина“, с. 165)_.


>>	4
	Провървяло ни със съюзниците. Другарят Зиновиев по време на похода на Тухачевски отвъд Висла обещал, че до 50-годишнината на „парижката комуна“, тоест до 18 март 1921 година, Франция ще стане съветска република.
	Ето как реагирали на това французите.
	Разказва един от най-бележитите съветски летци-изпитатели Игор Шелест. През 1925 година във Франция пристигнал някой си Минов. Официален ранг — красвоенльот. Червен военен летец. През 1920 година красвоенльот Минов воювал в Полша, за да бъдат включени Германия и Франция в братския съюз. Полша отблъснала „червените коне“ и било решено, че трябва да се яхнат червени танкове и червени самолети. Красвоенльот Минов има бойна задача да набави авиационни двигатели: повечко, по-висококачествени и по-евтинки. Минов открива един „доста лекомислен младеж“ и набавя двигателите. „Неговата търговска сделка не можеше да не предизвика смайване: той закупи на «оказион» близо четири хиляди самолетни мотора «Рон»“.
	Упреквали са ме за „Аквариумът“ — ами вие там действате някак не по шпионски: без плащове и без кинжали. Отговарям: че защо да си играем на шпиони, щом всичко се намира на повърхността. Погледнете как действа красвоенльот Минов и му се порадвайте. Той набавил четири хиляди самолетни двигателя. Това е горе-долу толкова, колкото Хитлер имал на 21 юни 1941 година на съветската граница.
	На красвоенльот Минов му оставало само да плати двигателите и да ги изнесе. Само че как се изнася стратегически товар от прекрасната Франция? Много лесно. „И сделката се състоя. В резултат Съветският съюз закупи около петстотин тона «старо желязо» на съответстваща на стоката цена.“
	Това се вика майсторлък.
	А животът върви напред. Красвоенльот Минов поръчва няколко бомбардировача, фирмата изпълнила поръчката. Бомбардировачите трябва да се приемат. „Стана известно, че от Москва ще пристигне да ги приеме някой си инженер Петров… Под фамилното име Петров в Париж пристигнал не кой да е, а лично… началникът на Военновъздушните сили на Съветския съюз Пьотр Йонович Баранов…“ Петров останал доволен от изпълнената поръчка и от информацията, щедро предоставена му от гостоприемните французи.
	— Това е, мили ми скептико — казал Пьотр Йонович на Минов, — нашата работа е към края си и всичко върви изключително гладко. Тия дни ще цъфна в Москва също така незабелязано, както ви погостувах тук.
	И всичко вървяло добре, и „Петров“ потеглил за парижката Северна гара (Гар дю нор — ако искаме да сме точни), слезли с Минов да изпушат по цигара край вагона… и тъкмо тогава „Петров“ бил разпознат!
	„Двамата пушехме до вратата на вагона, когато зърнах широко усмихнатия министър на авиацията на Франция Лоран Ейнек. Облечен с цивилен костюм, с червени рози в ръката, съпровождан от адютанта си, министърът се запъти право към нас. Ейнек бе изключително любезен в прощалната си реч. Той се вайкаше, че много късно е научил за пребиваването на толкова високия гост, че ако не е била неговата, на министъра, досадна неосведоменост, колегата би могъл да види и научи тук многократно повече“ _(Шелест, И. „С крыла на крыло“. М., Молодая гвардия, 1977, с. 140–143)_.
	За какво са ни плащове? За какво са ни кинжали? Колегата би могъл да види и да научи многократно повече!
	В „Ледоразбивачът“, без да се впущам в подробности, споменах за произхода на съветските танкове БТ: те били създадени от гениалния американски конструктор Уолтър Кристи. Америка не разбрала своя гений, не го признала и не се възползвала от потресаващите му постижения. Германия проявила изключителен интерес към разработките на бележития танков конструктор, но получила отказ, а съветските другари закупили два танка на Кристи, свалили им кулите и ги прехвърлили в родината на световния пролетариат като селскостопански трактори, след което Съветският съюз пристъпил незабавно към масовото им производство. Кули и ние знаем да правим, на първо време сме използвали американския двигател „Либърти“, после сме намерили дори още по-добър — германския БМВ.
	И ето че взема думата американският историк Йосиф Косински _(„НРС“ от 26 юни 1989 г.)_ и ме разобличава: „По-нататък следва сякаш взетата от шпионски роман история за това, как танкът на Кристи бил закупен в САЩ и прехвърлен в Съветския съюз с фалшиви документи, в които се водел за селскостопански трактор. Направо не ми се коментира…“
	На Косински не му се коментира „шпионската история“, защото читателят и бездруго разбира, че тоя Суворов просто е изсмукал всичко от пръстите си.
	А аз в „Ледоразбивачът“ не посочих никакви извори, тъй като тази история е добре известна. Тя е описана преди мен и след мен с всички подробности, известно е дори името на съветския шофьор, който съпровождал „тракторите“ от Ню Йорк до Одеса. Тази история е описана от Джон Милсън в книгата „Russian BT Series“ _(Profile. Windsor, 1971)_, а от Стивън Залога — във великолепната книга „Soviet tanks and combat vehicles of World War II“ _(с. 67)_. В Русия, естествено, за това се знае повече. Блестящият познавач на танковете Игор Шмельов издаде книгата „Танки БТ“: „На Н. М. Тоскин бе възложено да овладее управляването и обслужването на танковете и да ги докара в СССР. Кристи уведомил Държавния департамент, че е продал на «Амторг» два трактора. Разрешението за износ било получено. И на 24 декември 1930 година корабът с танковете напуснал Ню Йорк“ _(с. 7)_.
	Ако не вярваме на прекрасните познавачи, нека повярваме на документите. В главния британски танков полигон Бовингтън се намира най-богатият британски танков музей, а в музея е изложено копие от документа за продажбата на „тракторите“ на Съветския съюз. А оригиналите са в танковия музей на Абърдийнския полигон в САЩ — в рамчица под стъкло. Има и пояснение: ние не оценихме Уолтър Кристи, отказахме на германците, а на Сталин продадохме два „трактора“ и Сталин разгърна масовото им производство; в края на XX век окачването на Кристи в съветско изпълнение е най-сигурното и най-разпространеното в света.
	Показвам с примери, че страните от Запада са снабдявали Съветския съюз с бомбардировачи и самолетни двигатели от Франция, с танкови двигатели БМВ от Германия, с танкове „Викерс“ и „Карден-Лойд“ от Британия, с танкове „Кристи“ от Америка и всичко това с било представяно като старо желязо или като подчертано мирна продукция, фалшивите документи, с които образците от въоръжението се прехвърляли СССР, били смокиновите листа, с които Западът прикривал позора си.
	Хитлер също имал съюзници: Япония, Италия, Румъния, Унгария, Финландия.
	Най-главният и най-силният му съюзник била Япония. Но с какво можела да помогне Япония на Хитлер? С нефт ли? Самата Япония се задъхвала от недостиг на нефт. По тази причина японските линейни кораби и самолетоносачи не излизали в морето. Да помогне с други стратегически материали? Но Япония била влязла във войната тъкмо за да си осигури тези материали. Как другояче можела да помогне Япония на Хитлер? Реална възможност: да нападне заедно с Германия Съветския съюз, да отвлече част от съветските сили към Далечния изток. Но Хитлер нападнал, а Япония се въздържала. В най-драматичния момент от войната, когато Хитлер стоял пред стените на Москва, било крайно необходимо да се предотврати прехвърлянето на свежи съветски дивизии от Далечния изток към Москва. За целта Хитлер очаква поне минимална активност от страна на Япония. Но Япония не проявила такава активност срещу съветските граници. Наопаки, Япония разгърнала флота си в срещуположната посока и с внезапния удар от 7 декември 1941 година започнала война срещу САЩ и Британия. В най-важния момент, когато започнал първото успешно съветско контранастъпление край Москва през декември 1941 година, Япония нанесла удар в срещуположната посока — по Пърл Харбър. За Сталин това бил голям подарък — до 7 декември 1941 година той прехвърлял войски от Далечния изток със свито сърце: ами ако японците вземат да ни ударят? Сега вече можел от нищо да не се плаши.
	Хитлер, за да подкрепи Япония, в порив на солидарност също обявил война на САЩ. Войната срещу САЩ изобщо не била нужна на Хитлер, а още по-малко му била нужна в момента на разгромяването на германските войски край Москва. Хитлер очаквал взаимност: Германия е обявила война на Америка, а Япония поне формално, от благоприличие — ще обяви война на Съветския съюз. Но японското правителство изказало дълбока благодарност на Хитлер за обявяването на войната срещу САЩ, но не обявило война на Съветския съюз.
	Съюзът с Япония нямал положителни последици за Хитлер. Само отрицателни. Крайно отрицателни. Япония практически въвлякла Хитлер във война срещу САЩ. Така че по-добре щяло да бъде, ако Хитлер нямал Япония за съюзническа страна. По-евтино щяло да му излезе.
	Още един съюзник — Унгария. Тази страна имала малка добре подготвена армия, но според самия Хитлер _(ВИЖ. 1959, кн. 2, с. 79)_ не можела да бъде добър съюзник на Германия по простата причина, че нямала причини да воюва срещу Съветския съюз. Унгария с по-голямо удоволствие би воювала срещу друг един германски съюзник — срещу Румъния.
	Финландия имала малобройна великолепно подготвена армия. Но правителството на Финландия постоянно подчертавало, че води самостоятелна война срещу Съветския съюз и само за връщане на териториите, завзети от Сталин през Зимната война. Генерал-фелдмаршал фон Кайтел на разпита от 17 юни 1945 година заявил, че никога не се е съмнявал в желанието на Финландия да не воюва срещу Съветския съюз и при първата възможност да започне преговори с него. Хитлер според Кайтел бил напълно съгласен с това.
	Съюзът с Италия дал отрицателен резултат. С действията си Мусолини въвлякъл Хитлер в изтощителна и безперспективна война на Балканите и в Северна Африка. Генерал-майор В. Ф. фон Мелентин смятал, че „влизането на Италия във войната за нас бе нещастие“ _(„Танковые сражения 1939–1945 гг“. М., 1957, с. 289)_. За съюза с Румъния генералът на друго място се е изразил още по-цветисто.
	Към Италия като към съюзник лично Хитлер се отнасял с пренебрежение. Ето някои извадки от „Разговори на трапезата“: „Там, където властта е в ръцете на италианците, цари пълен хаос…“ _(22 юни 1942 г.)_. „Те заявиха, че «се намират в състояние на война», но не предприеха никакви военни операции… средният италианец много обича да си похапва хубавичко, но не е никакъв боец…“ _(22 юли 1942 г.)_.
	Още по-странен „съюзник“ била Испания, която изпратила една дивизия на съветско-германския фронт, но фактически останала извън Втората световна война. Мнението на Хитлер за Испания и за генерал франко: „По-голямата част от населението са непоправими мързеливци… Смайващо впечатление ми направи гвардейската рота на почетния караул, тъй като пушките на войниците бяха толкова ръждясали, че с тях не може да се произведе нито един изстрел… Крайно затруднително е да се намери в Испания изтъкната личност, която би могла да вкара страната в правия път…“ _(7 юли 1942 г.)_.
	В същия дух — за Румъния. Хитлер казвал, че в критична обстановка румънските войски ще се огънат. Това предсказание блестящо се потвърдило край Сталинград.
	Кайтел на разпита от 17 юни 1945 г. заявил: „От кампанията от 1942 година и от битката край Сталинград си направих следните изводи: … не бива да се възлагат никакви надежди на съюзническите държави (Румъния, Унгария, Италия и др.).“
	Изводът е точен, но трябвало да бъде направен преди Сталинград, а не след него.
	И така, нека сравним съюзниците на Сталин и съюзниците на Хитлер и отговорим на въпроса: кой по-добре се е подготвил за войната?

	* * *

	И най-накрая. Понякога се забравя, че освен САЩ и Британия съюзник на Сталин е била Монголия. Този съюзник, не бързайте да се смеете, бил сравним по важност с Америка. В Монголия има безброй овце. Овчата кожа е стратегически продукт, от който се изработват кожуси. Въпросният стратегически продукт в някои ситуации през войната се ценял по-скъпо от танковете и оръдията. Неговото наличие или отсъствие водело съответно до големи победи или големи поражения. Съюзът с Монголия осигурявал на Сталин изобилие на този продукт.
	Такова е положението с кожите и овцете.


>	Глава 9
>	А как би реагирала Британия?

E>
	Когато организираме интелигенцията на Европа срещу Хитлер с неговата философия, срещу японските милитаристи, трябва да й внушаваме неизбежността на световната социалистическа революция.
@	М. Горки
@	Писмо до Сталин, март 1936 г.
E$

>>	1
	Възниква един въпрос. И то напълно законен.
	Съюзниците наистина помогнали на Сталин. Но Съветският съюз бил жертва на нападение и затова му помагали. Ами ако Съветският съюз нападнел Германия, как ли са щели да се отнесат към това Британия и САЩ?
	Нека се позамислим.
	Да започнем от най-важното. Британия влязла във войната на 3 септември 1939 година. В отговор германският подводен флот блокирал Британия. През 1939 година хитлеристките подводници потопили 222 британски търговски кораба. Това е официална статистика _(Roskill S. The War at Sea, 1939 — 1945. L.: H. M. Stationer Office, 1954. P. 615)_.
	Средно германците потопявали по два британски търговски кораба всеки ден извън неделните и празничните дни. Британия се намира на острови. По онова време Британия сама не можела да се изхранва. Пък и не растат в Британия нито банани, нито ананаси. А британският народ дълго не може да изкара без банани. Това не ви е Русия. Кора от дървета тук не са свикнали да ръфат, нито са научени да сърбат жабешка чорба. Без бразилско кафе един британски джентълмен няма да изтрае дълго. Знам какво ви казвам.
	През идната, 1940 година Британия загубила 1 056 търговски кораба _(същият извор)_. Това прави по три кораба дневно. Британският търговски флот намалявал катастрофално, а германският подводен флот през същото време растял устремно.
	„През първите шест месеца на 1941 година загубихме 760 търговски кораба, като потопихме едва 12 подводници.“ Това също е официална статистика. Това го е написал капитан М. Кесуел, военноморски аташе към посолството на Великобритания в СССР _(„Красная звезда“ от 29 август 1991 г.)_. 760 търговски кораба за шест месеца правят по четири на ден. През 1939 година — по два на ден, през 40-а — по три, през 41-ва — по четири. И веднага следва официалният извод на военноморския аташе: „Великобритания през 1941 година беше на ръба на поражението.“
	Още веднъж наблягам, че това е казано от военен дипломат. Негово публично изказване може да бъде сметнато за лично мнение само в един случай: ако държавата незабавно е опровергала думите му, обявила ги е за лично мнение, а дипломата е отзовала в родината, сменяйки го с друг. Такова нещо не е станало. Следователно официалното становище е: ПРЕЗ 1941 ГОДИНА БРИТАНИЯ Е БИЛА НА РЪБА НА ПОРАЖЕНИЕТО.
	Британия не можела да чака до 1942 година.
	И ако си говорим сериозно, наистина запасите от продоволствие се топели, а британският търговски флот бил практически изтребен от германските подводници. Британия не можела да го възстанови, за целта трябвало всеки ден да спуска на вода по четири нови кораба. Но дори и това не е най-важното. Най-важното е друго: британската промишленост работела предимно с вносни суровини. Някои суровини били в излишък, но повечето били в недостиг. Недостигът дори на един компонент може да има катастрофални последици. Представете си, че си строим къща и разполагаме с всички материали освен един, например нямаме гвоздеи или стъкло. Стопанският организъм на една мощна индустриална страна иска много хиляди компоненти едновременно и незабавно и недостигът само на един може да означава спирането на цял отрасъл от промишлеността. Недостига на стратегически суровини криво-ляво компенсирали. Нека се разходим по улиците на британските градове. Край всяка монументална сграда ще забележим следи от войната. През XIX век Британската империя процъфтявала и величествените сгради се красели от не по-малко величествени метални огради. Повечето метални огради в Британия били отрязани през 1940–1941 година и изпратени за претопяване. След войната целият този разкош никога не бил възстановен. Да огледаме цокъла на главната сграда на Бристолския университет: мощна каменна основа на оградите и старателно отрязани метални пръти, които преди години се възнасяли нагоре. Нека обиколим улиците на Манчестър, Нюпорт, Ливърпул, Единбург, Глостър, Шефилд и Йорк: около храмовете и парковете, училищата и гробищата, гарите и градините се виждат масивни каменни основи на огради и повсеместно, практически навсякъде — прерязан метал. Изключение правят парковете в Лондон около Бъкингамския дворец и Парламента.
	За бананите и кафето го казах на шега. Виж, без суровини британската промишленост се задъхвала… В оксфордските колежи отвинтвали прекрасно изработени бронзови светилници и дръжки на брави, защото нямало метал за снарядни запалки.
	На Британия й помагала Америка. Но американската помощ стигала до Британия частично, доста голям дял от нея потъвал на океанското дъно. Желаещите да изпращат търговски кораби към британските брегове ставали все по-малко. Гладът и кризата в Британия нараствали. А президентът на САЩ Рузвелт не можел да обяви война на Хитлер просто защото в Америка имало много мощни сили, които били против това. Те издигали лозунга: нека тия европейци се изколят взаимно, Америка винаги е извличала полза от чуждите войни…
	Британия имала само два изхода:
	1. Да подпише сепаративен мир с Германия. По-просто казано, да падне на колене пред Хитлер.
	2. Да въвлече Съветския съюз във войната срещу Хитлер.
	На британците никак не им се искало да се предадат, а надежда, че хитлеристите ще предприемат поход на изток, нямало. Всички разбирали, че Германия не може да воюва на два фронта едновременно — и срещу Британия, и срещу Съветския съюз. Войната на два фронта е гибел за Германия, това го знаел всеки, знаел го и Хитлер и открито го казвал. Никой не можел да се надява, че Хитлер ще нападне Сталин. Последната възможност била Сталин да нападне Хитлер. Към това именно се стремяла Британия да подтикне Сталин. И всички политици, дипломати, генерали и адмирали, офицери и журналисти, фермери и докери, моряци от потопени кораби и техните гладни деца с надежда гледали към изток. С последна надежда. И Сталиновата глупост била необяснима за британците: този човек седи и чака, а Британия бере душа, Британия няма да издържи дълго, Британия няма да изкара до 1942 година, Британия ще бъде принудена да се предаде. И тогава през 1942 година глупавият Сталин ще остане сам срещу Хитлер. Нима той не може да разбере това? Той трябва да нападне Германия сега, през 1941 година, преди Британия да се е предала!
	Препоръчвам на моите читатели, които някой ден може да се озоват на мъгливите острови, която и да е британска библиотека. Например библиотеката на Музея на империалистическата война. Ах, какъв музей! Там се пазят дори истинските маршалски пагони на другаря Сталин, които Чърчил си поискал за спомен. Но Нас ни интересуват вестниците. Вестниците, естествено, няма да ви дадат, но микрофилми — колкото искате.
	Сядайте и четете. Включете синия екран (тук всичко е безплатно) и въртете ролките с микроленти, четете какво е писала британската преса през ония дни. А тя пишела само за недалновидния Сталин, който дотам е заразен от пацифизъм, че не вижда опасността да се изправи сам срещу Хитлер. И призиви към Сталин: Нападни! Нападни! Нападни!
	Досущ като в старинен роман — изпадналият в беда добър човек моли благородния рицар за помощ: о, ела, ела, моля ти се!
	И ако разгърнем писмата на Чърчил до Сталин — същата тема: нас Хитлер ще ни смаже, а ти ще останеш сам… Ваше превъзходителство другарю Сталин, притечи ни се на помощ, в това е собственото ти спасение!
	Питат как би реагирала Британия на внезапен Сталинов удар по Германия.
	Отговарям: с радостен вопъл на облекчение! Само така.
	Би реагирала с милиони поздравления от британски деца до добрия чичко Джо и доблестната Червена армия освободителка. Нейният триумфален ход щял да бъде отбелязван с червени знаменца във всяко британско училище на всяка карта и всеки глобус. Съобщението за внезапния удар на съветските ВВС по германските летища щяло да бъде посрещнато с истински, неподправен възторг във всяка британска вестникарска редакция, във всеки цех, във всяко пристанище, във всяка болница. Във всяка британска пивница хората с последните си пенсове и шилинги щели да пият бира за здравето на другаря Сталин и доблестните му генерали. Във всички британски църкви щели да бият камбаните: помощта иде! И британските жени с радостни сълзи на очи щели да окачват снимки на чичко Джо на прозорците на къщите си.


>>	2
	Главната задача на британската дипломация от 3 септември 1939 година нататък е да обясни на съветското ръководство, че трябва да влезе във войната срещу Хитлер. Не се каня да цитирам тези послания. Архивите на британската дипломация от този период са отворени, повярвайте ми — това са безкрайни лавици папки с обяснения, призиви и дори закани: включете се във войната, включете се, включете се! И от отчаяние британската дипломация започва да шантажира: ако Съветският съюз не се включи във войната срещу Германия, Британия ще склони да сключи сепаративен мир с Германия, та правете си сметката.
	Да се замислим: а какво друго й оставало на Британия?
	И възниква такава ситуация: Германия е ключът за Европа. Германия е главната цел на комунистите. Това са го казвали Маркс, Енгелс, Ленин, Троцки, Тухачевски, Радек, Каменев, Зиновиев, Уншлихт и т.н., и т.н. Съветизирането на света и преди всичко — на Европа, а в Европа — преди всичко на Германия — това е Сталиновата клетва пред ковчега на Ленин. Това е планът на Сталиновия живот и неговата цел. Но другарят Сталин така нагласил нещата (за разлика от кресльовците и любителите да пробиват с главите си каменни стени), че лично Чърчил моли другаря Сталин да се заеме с тази работа. Чърчил го кани, моли го, разяснява му, убеждава го, настоява и дори се заканва. Нашата официална история пише точно така: „В управляващите кръгове в Англия зрееха различни планове за «оказване на натиск» върху Съветския съюз, за да бъде принуден той да тръгне срещу Германия“ _(„История Великой Отечественной войны Советского Союза“. 1941–1945. Т. I, с. 403)_.
	И всеки наш генерал знаел, че нещата стоят точно така. Маршалът на Съветския съюз А. И. Ерьоменко:
	„Определени кръгове в Англия, опасявайки се от опитите на Хитлер да форсира Ламанша, полагаха всички усилия да ни въвлекат във войната“ _(„На западном направлении“, с. 477)_.
	Така се прави външна политика. Сталин тайно струпва войски по западните си граници, но на Сталин после не ще му се наложи да обяснява на международното обществено мнение защо е съкрушил Германия (а покрай нея и…), от другаря Сталин очакват тъкмо това, на такива действия се надяват, за такива действия го молят… И се стига дотам, че и дори някакви британски тъмни сили „оказват натиск“ на другаря Сталин и „полагат всички усилия, за да го въвлекат във войната“.


>>	3
	Но чудна (на пръв поглед) работа: посланикът на Британия в СССР сър Стафорд Крипс постоянно обяснява на заместник народния комисар на външните работи на СССР другаря А. Я. Вишински, че Съветския съюз трябва да нападне Германия, но получава решителен отговор: не, не и не!
	Отговорите дава същият онзи Андрей Януариевич, по-популярен сред народа като Ягуариевич, който навремето насмалко не тикнал другаря Ленин в затвора, но след победата на Ленин се пребоядисал, префасонирал и преобразил, станал верен ленинец и по Сталиново време заедно с другаря Ягода завъртял ръчката на пролетарската месомелачка, после натикал Ягода в същата тази месомелачка, продължил да я върти заедно с другаря Ежов, после и Ежов се озовал в месомелачката, а Вишински се измъкнал и заради чевръстината си бил прехвърлен на дипломатическия фронт. Та същият този Ягуариевич приема британския посланик и му отговаря, че Съветският съюз желае само мир и не иска да чуе за никаква война: мир, мир и само мир.
	Мнозина изследователи ги притеснява това, че британският посланик сър Крипс разяснява изгодите от влизането на Съветския съюз във войната, а Ягуариевич решително му отказва: Съветският съюз е миролюбива страна, ние никого няма да нападнем! Притеснява ги, че Ягуариевич отговаря незабавно, без да се консултира нито с Молотов, нито с другаря Сталин. От това те правят извода: политиката на Съветския съюз е била толкова миролюбива, че на Ягуариевич изобщо не му се е налагало да иска разрешението на по-горестоящите: и без друго е ясно, че ние сме за мир.
	А аз имам друго обяснение. Нека си представим, че сме просители, че сме събрали по джобовете си всичко каквото имаме и отиваме при големия началник (според хорските приказки — изнудвач и рушветчия) да му се молим: помогни, бащице, съвсем сме закъсали. При големия началник, то се знае, не ни пущат. Приема ни подгъзникът му, някой Пантерович или Леопардович. Излагаме молбата си, пристъпваме от крак на крак, гледаме към пода, след това много деликатно му подаваме измачканите си парички: това е за вашия началник, нека му се намират…
	Да не мислите, че Тигрович-Барсович ще хукне при началника си за инструкции: как да постъпя, да взема ли парите, или да не ги вземам?
	В никой случай! Подгъзникът ще се възмути без началствени инструкции: а бе ти, простако, за какви ни мислиш?!
	Редно е да се обърне внимание на следното. Ягуариевич решително отклонява британските молби за влизане на Съветския съюз във войната. Но! Ако британските предложения са неприемливи за другарите Вишински и Молотов и за стоящия зад гърбовете им Сталин, редно е веднъж завинаги да се натири досадникът, та да не подновява опитите си. Но другарят Вишински решително отхвърля предложенията на Британия, а тази решителност е такава, че позволява на посланика Крипс Да повтори молбата си след една седмица. И пак следва категоричен отговор: „Ама ти за какви ни?…“
	Цената на всички „решителни“ откази на Вишински се определя от това, че в началото на юни 1941 година тонът на съветската дипломация внезапно рязко се променил. Ако го очистим от дипломатическата опаковка, отговорът на Ягуариевич на предложението да влезем във войната този път е прозвучал горе-долу така: „Добре де, щом толкова настоявате, ще си помислим. Само че какво ще получим срещу това?“
	В отговор последвал радостен вопъл от Лондон: „Всичко каквото поискате!“
	Ако британският отговор бъде натикан в рамките на приличието, това е звучало така: „Министърът на външните работи на Англия А. Идън покани на 13 юни съветския пълномощен представител И. Майски и по поръчение на министър-председателя му заяви, че ако в най-близко време възникне война между СССР и Германия, английското правителство е готово да окаже пълно съдействие на Съветския съюз“ _(„История Второй мировой войни“. Т. 3, с. 352)_.
	Ето я Сталиновата гениалност! Ето го най-големия хитрец на всички времена и народи. Той така е подредил нещата, че не само агресията му се очаква от десетки милиони хора в цяла Европа, не само най-големият враг на комунизма Чърчил го умолява да извърши агресия — не. Другарят Сталин на всичко отгоре поискал да му бъде платено за тази агресия. И незабавно получил радостен отговор: ще получиш пълно съдействие!


>>	4
	Сталин имал още една причина да отговаря с отказ на британските предложения да тръгне срещу Хитлер. Причината е, че един таен план може да се запази в тайна от противниците единствено ако е неизвестен и на приятелите. Още повече че британският посланик в Москва сър Стафорд Крипс бил глупав и бъбрив.
	Сталин разпалил Втората световна война, за да съкруши Европа. Но Крипс просто не знае това. Крипс смята, че той, безкрайно мъдрият, увещава Сталин да влезе във войната, обяснява на възглупавия Сталин неговата изгода, важността и неповторимостта на момента и невъзможността да се чака до 1942 година.
	И ето че в началото на юни Крипс доловил промяна в съветския тон: а какво ще получим ние срещу това?
	Незабавно цялото обкръжение на Крипс заговорило за скорошна война на Съветския съюз срещу Германия. А самият Крипс на крилете на радостта литва към Лондон и незабавно в британските вестници сума оракули се впуснали да обсъждат радостните възможности…
	Реакцията на Сталин била мигновена и свирепа — съобщението на ТАСС от 13 юни 1941 година. То започва без каквото и да било встъпление: „Още преди пристигането на английския посланик в СССР г-н Крипс в Лондон, а особено след пристигането му, в английския и изобщо в чуждестранния печат започнаха да се разпространяват слухове за това, че «наближавала война между СССР и Германия»… Съветският съюз бил започнал усилено да се готви за война срещу Германия и да съсредоточава войски край границите на последната… Слуховете, че СССР се готви за война срещу Германия, са лъжливи и провокационни…“
	Другарят Сталин явно много се е ядосал. За да разберем степента на яростта му, трябва да си спомним, че след разгромяването на Наполеон по инициатива на Русия през 1815 година бил свикан Виенският конгрес, установил всички правила на дипломатическата практика, които съществуват до ден-днешен. В съответствие с решенията на конгреса всеки дипломат, па макар и от най-нисък ранг, е представител на своята държава. Оскърбяването на дипломат (от какъвто и да било ранг) представлява оскърбяване на цялата държава. Посланикът е най-висшият дипломатически представител на една държава в друга. Оскърбяването на посланик може да има най-тежки последици.
	В съобщението на ТАСС Сталин оскърбява британския посланик. Никой не се съмнява в Сталиновото авторство на текста. Освен това Сталин е глава на правителството, а ТАСС — държавна структура, пряко подчинена на главата на правителството.
	В съобщението се казва, че посланикът Крипс е извор на слухове, а тези слухове са лъжливи и провокационни. По-просто казано, британският посланик сър Стафорд Крипс е лъжец и провокатор. Но това не е просто оскърбяване на посланик, това е оскърбяване на цяла страна.
	В историята на дипломацията не открих друг такъв пример, особено — в отношенията между две огромни империи. Гордата, надменна Британия трябвало незабавно да скъса дипломатическите отношения със Съветския съюз, да поиска извинения и да вземе други мерки.
	Но Британия изобщо не реагирала на оскърблението.
	Защо ли?
	Ами защото, първо, когато в Оксфорд отвинтвали дръжките на бравите, съвсем не било време да се засягат от кремълските ругатни.
	А, второ, и то е най-важното, Чърчил добре разбирал, че Сталин е прав, посланикът Крипс наистина бил се раздърдорил повече, отколкото трябва.


>>	5
	Всяко начинаещо офицерче от информационната служба на всяко уважаващо се разузнаване в света знае простото правило: във водопада от информация най-важни, ключови, най-интересни са опроверженията. Всяко разузнаване внимателно следи кой и какво опровергава и се старае да разбере защо. На 13 юни 1941 година другарят Сталин с излъчването на съобщението на ТАСС в ефир, без да му мигне окото, оскърбил посланика на велика държава, тоест самата държава — потенциален съюзник в смъртоносната война, която трябвало (както било ясно на всички участници в събитията) да се разрази днес-утре. Я да попитаме психолозите що за свирепост е обзела другаря Сталин. Той по натура бил свиреп на дело, но на думи — кротък. Какво го е прихванало изведнъж? Ако Сталин усеща наближаването на хитлеристката агресия и подготвя Съветския съюз за отблъскването й, дърдоренето на Крипс е в Сталинов интерес — нека всички вестници по света тръбят: Сталин знае за опасността, Сталин се подготвя за отблъскване на нахлуването, Сталин няма да бъде заварен по бели гащи!
	На разпространител на такива слухове няма какво да му се сърдиш. Трябва да наградиш такъв дърдорко с орден „Ленин“.
	Остава ни да предположим, че Крипс е заговорил за някакъв друг сценарий на войната, който другарят Сталин пазел в дълбока тайна.
	Сталин е криминален престъпник от най-висока, ненадмината класа. Кариерата си, той започнал с една дребна акция — с банков обир. Обира на Тифлиското ковчежничество, осъществен под гениалното водачество на другаря Коба — Джугашвили, е влязъл във всички учебници по криминалистика във всички страни по света. Освен в нашите, то се знае. Някак неудобно би било да обучаваме бъдещите си криминалисти въз основа на класическия пример, защото ограбил банката (ограбил я майсторски, това трябва да му се признае) бъдещият вожд на световния пролетариат, бъдещият гений на всички времена и народи. Не би било много удобно да съобщаваме, че начело на родината на световния пролетариат трийсет години поред е стоял касоразбивачът по прякор Коба.
	През лятото на 1941 година Коба след двайсетгодишна подготовка се канел да повтори онова, което навремето бил извършил в Тифлис посред бял ден пред очите на смаяното гражданство и полицията. Само че сега, през 1941-ва, се подготвял обир от европейски мащаб. Сталин всичко бил подготвил, всичко бил предвидил, но, не щеш ли, решил да ориентира партньора си сър Чърчил с мъгляви намеци относно своите намерения, само че приятелчето на партньора му се оказало пълен кретен и на всичко отгоре дърдорко.
	Съобщението на ТАСС от 13 юни 1941 година е сложно и пълно със смисъл, то е адресирано и до Хитлер, и до Чърчил.
	До Хитлер: дърдорят разни глупаци, ти недей им вярва!
	До Чърчил: запуши устата на това кречетало!
	Хитлер приел посланието, разбрал смисъла му, но решил да вярва на брътвежите на Крипс, а не на Сталиновото опровержение.
	Чърчил също приел посланието и разбрал смисъла му — оттогава нататък престанал да поверява на Крипс толкова деликатни мисии, на Сталин за оскърбяването на посланика, тоест за оскърбяването на Британия, не се разсърдил, помагал му с каквото може.
	Изводът е един: трябва да имаш съюзници, които ти помагат и не се засягат от оскърбления.


>	Глава 10
>	Кога е била създадена Антихитлеристката коалиция?

E>
	Трай си, ако искаш и занапред да получаваш парички, ако не искаш валутата ти да изгърми.
@	Й. Сталин
@	„Сочинения“. Т. 7, с. 287
E$

>>	1
	Знам възражението ви. Защо да се занимаваме с Британия, ще ми кажете вие, главната подкрепа е идвала не от Британия, а от Америка. Как ли би реагирала Америка на „освободителната“ война на Съветския съюз в Европа и във всички безстопанствени европейски колонии?
	Нека помислим заедно: Хитлер нападнал Полша, Британия и Франция обявили на Хитлер война. А Америка запазила неутралитет. Хитлеристките завоевания не вълнували Америка. След две седмици Полша била нападната от другаря Сталин и никой не му обявил война. Нито Британия, нито Франция. И Америка не се възмутила.
	После Сталин нападнал Финландия и пак никой не му обявил война. Вярно, поскарали му се. Но с това работата се изчерпала. Президентът на САЩ Рузвелт обявил на Съветския съюз „морално ембарго“. „Моралното ембарго“ изобщо не повлияло върху доставките на технологии от САЩ, затова за другарите Сталин и Молотов и за всички други другари такова ембарго нищичко не значело. На 29 март 1940 година другарят Молотов заявил във Върховния съвет: „Отношенията ни със САЩ напоследък не се подобриха, но като че ли и не се влошиха.“ Преведено на руски: „Пет пари не даваме за моралното ембарго.“
	Естествено, „моралното ембарго“ много скоро било вдигнато и още през април 1940 година започнал съветско-американски преговори по търговско-икономически въпроси. На преговорите съветската страна покрай останалите поставила въпроса за „спънките правени от американските власти по допущането на съветски инженери в авиационните заводи“ _(„История Второй мировой войны“. Т. 3, с. 352)_. Струва си да се замислим над тази фраза. Тук не става дума пущал ли са съветските инженери в американските авиационни заводи, или не са ги пущали. Пущали са ги. Само че на някакви американски чиновници им хрумнал да им правят пречки. Възмутително! И се водят преговори съветските инженери и занапред да бъдат пущани в американските авиационни заводи, но вече без каквито и да било ограничения.
	Нека не обсъждаме словосъчетанието „съветски инженер в американски авиационен завод“, нека не се интересуваме от кое ведомство са били тия инженери. Просто нека си спомним, че в авиационните заводи на Запада постоянно щъкали наши инженери от различни рангове. Например в германските авиационни заводи също работели съветски инженери. Един от тях, изтъкнатият военен разузнавач, полковникът от ГРУ Николай Максимович Зайцев, накратко извести за съдържанието на тази работа във „Военно-исторический журнал“ _(1992, кн. 4)_. А за това, какво са вършели съветските инженери в Америка, е разказал съветският шифровач Игор Гузенко, който след войната избягал от съветското посолство с дебела чанта. „Инженерите“ прониквали далеч отвъд оградите на американските авиационни заводи, добирали се до американските ядрени и термоядрени тайни и хубавичко ги опосквали. Стигали до най-близкото обкръжение на американския президент и вербували там източници на информация. „Приятели“ на нашите инженери съпровождали американския президент по време на конференциите в Техеран и Ялта и му давали извънредно ценни съвети. Ако Гузенко не беше разказал на цял свят за активността на „инженерите“, Америка и занапред щеше да примигва на парцали и кой знае с какво щеше да завърши това…


>>	2
	Но да се върнем в 1940 година. През лятото другарят Сталин заграбил Естония, Литва и Латвия. И пак никой не му обявил война. Нито „морално ембарго“.
	Сега да предположим, че другарят Сталин през 1941 година изведнъж бе видял хитлеристките престъпления, изведнъж бе чул жалните молби на Британия и бе нанесъл в порив на благороден гняв съкрушителен удар по Румъния и Германия, бе освободил Европа от кафявата чума и бе донесъл щастие и радост на десетки милиони поробени хора. Кой би посмял да се възмути от това?!
	Ако се намерел такъв умник (па бил той и президент на САЩ), веднага щели да му лепнат етикета „Хитлерова подлога“.
	Ако Сталин нападнел Хитлер, да се обявиш против Сталин (па макар и със словесно порицание или с „морално ембарго“) щяло да означава, че подкрепяш Хитлер. Имаше в Америка президент Ричард Никсън, не е моя работа да преценявам защо го катурнаха, но поводът беше един скандал — помощниците на президента искали да послушат какво си приказват политическите противници. Личното участие на президента в тази работа не е доказано. Но Америка не прощава на президентите си подобни неща. Сега нека си спомним, че американският президент си траел, когато Хитлер съсипвал Европа и строял концлагери, но ето че (да си представим) Хитлер го цапардосват по зъбите, по-точно казано, по друго място (нашият удар се подготвял откъм тила му), а президентът на САЩ вземе, че се възмути и обяви война на Сталин, тоест война в защита на Хитлер, в защита на поробването на Европа, в защита на СС, в защита на гестапо и концлагерите.
	Я нека си направим сметка колко часа ще се задържи такъв президент в Белия дом.
	Когато през 1933 година другарят Сталин подарил на Хитлер ключа за Германия. Най-великият хитрец на всички времена и народи знаел, че нормалните хора, нормалните страни и правителства няма да станат съюзници на Хитлер, знаел, че срещу Хитлер ще се обедини цял свят, знаел, че никой не ще посмее да защитава Хитлер. „Ледоразбивачът на Революцията“ бил замислен от гений и изпипан толкова майсторски, че чак бъдните поколения има да се чудят.
	Затова в случай на Сталинов удар по Германия Америка не можела да тръгне срещу Сталин. Ще кажа дори нещо повече: в тази ситуация Америка не можела да остане и неутрална: Сталин освобождава Европа, а Америка стои отстрани и гледа! Ще подаде ли някой след това ръка на американски бизнесмен?
	Но да се върнем към фактите: на 21 юни Съединените американски щати официално изразили решимостта си да подкрепят Сталин във войната срещу Германия. Това е свидетелство на Уилис К. Армстронг, сътрудник на администрацията за заем-наем _(„Грани“. 1985, к. 11. 136, с. 229)_. Това свидетелство никога и от никого не е оспорвано и опровергавано.
	Хитлер няма как да е научил за съветско-американската сделка още същия ден. Разузнаването не е можело да се добере до толкова важни сведения и да ги докладва толкова бързо. Но и без съобщенията на разузнаването Хитлер знаел на чия страна е Америка. Същия ден, на 21 юни 1941 година, Хитлер пише писмо на италианския водач Мусолини: „Дали Америка ще влезе, или няма да влезе във войната е безразлично, тъй като тя с пълна сила подкрепя нашите противници… Зад всичко това се крият масирани доставки на военни материали от Америка…“
	И бил прав.


>>	3
	Казват ни, че Хитлер нападнал Сталин и чак тогава се оформила антихитлеристката коалиция. В действителност нещата стояли другояче. Сталин създал антихитлеристката коалиция преди германското нападение. Потвърждение на това са британските доставки на оръжие за Сталин преди 22 юни 1941 година. В Британия можах да издиря един моряк, който бил в екипажа на британския кораб, докарал в Мурманск на 12 юни 1941 година първата пратка оръжие. Разговора си с него записах на магнетофон на 16 март 1989-а и го заверих по съответния начин. Проверих сведенията на моряка посредством архивите. В светлината на намерените документи ми се струва, че и Британия, и Съветският съюз са скрили някои моменти от своите отношения, а въпросът за първия арктически керван към съветските северни пристанища заслужава специално разглеждане. Сега само насочвам вниманието ви към пикантността на ситуацията: Британия е във война и изпитва страхотен недостиг на оръжие. А Съветският съюз теоретично се намирал в състояние на мир. И ето че воюваща Британия доставя оръжие на една невоюваща страна. Ситуацията е още по-пикантна поради това, че Германия воюва срещу Британия. На Германия също не й достига оръжие, на първо място — големи надводни кораби. И ето че Германия също доставя на Сталин оръжие, включително и недостроения (тоест най-модерен) тежък кръстосвач „Лютцов“. Сталин получавал оръжие и от двете воюващи страни. Оставайки си формално неутрален, той отделял повече внимание на въоръжаването на своята армия от лидерите на страните, които вече били въвлечени във войната.
	Съюзът с Британия автоматично осигурявал на Сталин съюз с Австралия, Нова Зеландия, Индия, Южна Африка, Канада и други държави.
	Можем да кажем дори нещо повече: щом през април 1940 година съветската дипломация е поставяла въпроса за отменянето на ограниченията за допущането на съветските инженери в американските авиационни заводи, значи антихитлеристката коалиция вече е съществувала.


>>	4
	И това не са фантазии. Американският изследовател Антъни Сютън през 1973 година публикува книгата „Националното самоубийство“. Хубавото на тази книга е това, че авторът не натрапва своето гледище, а абсолютно безмилостно налага читателя по главата с наистина убийствени документи. На страници 80–81 той неопровержимо доказва съществуването на таен договор между Сталин и Рузвелт. Договорът бил подготвен през 1938 година. Сютън издирил документ на Държавния департамент с номер 800.51 W89 USSR/247. Документът представлява отчет на посланика Джоузиъф Е. Дейвис от 17 януари 1939 година за приключването на работата по подготовката на тайното споразумение.
	В САЩ за съществуването на тайния договор знаели само четирима души. Като вземем под внимание нашето изкуство да пазим тайни, можем да предположим, че от съветска страна кръгът на посветените е бил дори още по-тесен.
	Издиреният от Сютън документ никога не е бил опровергаван или дори подлаган на съмнение. А за да не възникват съмнения, Сютън изсипва върху читателя лавина от съпътстващи договори, като се почне от документа на Държавния департамент №711.00111 — споразумение, подписано през март 1939 година, за участието на САЩ в изработването на съветски подводници. По-нататък Сютън цитира безкрайни списъци на американски стратегически доставки за СССР. Този списък на предвоенните американски стратегически доставки може да бъде сравнен само с безкрайния списък на стратегическите доставки по време на войната. Когато четеш тези списъци, преставаш да разбираш по какво американските военни доставки са се различавали от предвоенните. И стигаш до извода: по нищо. Американският конвейер за подпомагане на Сталин бил включен в началото на трийсетте години. През януари 1939 година потокът на американските стратегически материали набрал главоломна скорост и съкрушителна мощ и не секнал чак до края на войната. Сталин можел да прави в Европа каквото му хрумне, но по-тежки наказания от „моралното ембарго“ не получавал. Това е Сталиновата готовност за войната: Сталин си бил осигурил американската подкрепа още преди германските танкове да потрошат полските гранични бариери.


>>	5
	Но тайното съветско-американско споразумение криело в себе си нещо повече от безкористната готовност на Рузвелт да помага на Сталин. Всеки, който подписвал договор със Сталин, свършвал зле (включително и Адолф Хитлер), защото договорът със Сталин бил договор с дявола — тук е невъзможно да спечелиш. Това важало и за Рузвелт. Още щом направил първата крачка — щом се съгласил да води тайни преговори със Сталин, Рузвелт вече бил загубил. Същината на загубата е в това, че американската политическа система е замислена по такъв начин, че да не позволи на никого (и преди всичко на президента) да разполага с твърде много власт. Конгресът никак не обича президентите, които водят тайни преговори, без да се съветват с народните избраници. Да се съгласи на тайни преговори със Сталин, без да е уведомил Конгреса, било самоубийствена крачка на Рузвелт. Сталин получил материал, с който можел да унищожи Рузвелт в очите на Конгреса, на пресата и на американския народ.
	Вярно, другарят Сталин не бил толкова глупав, че да уволнява от работа другаря Рузвелт. Но Сталин получил такава възможност.
	Не знам как е съумявал Сталин да влияе на Рузвелт, може да му е казвал: „Затваряй си устата, ако искаш и занапред…“, може да е казвал и други думи, но той все пак е разполагал с някакъв механизъм за влияние върху Рузвелт. Тази загадка предстои да бъде решена от истинските историци професионалисти.
	За мен тя е прекалено трудна. Аз констатирам само необяснимата щедрост на американския президент и загадъчната благосклонност, проявена от Рузвелт още през първите дни на управлението му (спомняте ли си двата трактора от Ню Йорк?). Необяснимата отстъпчивост на Рузвелт постоянно се разширявала и задълбочавала и завършила с пълна капитулация през 1945 година в Ялта.
	Ако погледнем по-широко, благосклонността на Запада проличала още от първите дни след заграбването на властта от комунистите в Русия. Още през 1919 година Ленин казал: „Налага ни се да впрягаме в изграждането на комунистическото общество нашите врагове“ _(VIII конгрес на РКП (б). Протоколы М., 1959, с. 20)_.
	Подобно благосклонно отношение давало на Сталин възможност да не се опасява, че някой на Запад ще се възмути от нахлуването му в Европа. Постоянната благосклонност на Запада Сталин увенчал с блестящото сключване на пакта Молотов-Рибентроп: с това, че тласнал Хитлер към война, Сталин принудил Британия и САЩ да го увещават да премине на тяхна страна. Маршалът на Съветския съюз М. В. Захаров пише за пакта Молотов-Рибентроп: „Възникнаха изгодни предпоставки за евентуално създаване на антихитлеристка коалиция“ _(„Новая и новейшая история“. 1979, кн. 5, с. 27)_. Това е гениален ход: Сталин сключил съюз с Хитлер и по този начин създал условия и предпоставки за съюз срещу Хитлер!
	Много години след първите публикации на глави от „Ледоразбивачът“ архивите се пооткрехнаха и се появиха потвърждения за Сталиновата реч от 19 август 1939 година. Аз не можех да имам достъп до нея. Дори за мен да работеха всички разузнавания на света, те също не биха могли да се доберат (надявам се) до Сталиновия архив. Но много години преди това аз бях изчислил съществуването на тази реч. Тя трябваше да изглежда горе-долу така: до 18 август 1939 година включително политиката била една, на 19 август рязко се променила. В този момент Сталин трябвало да обясни маньовъра си пред най-близкия кръг от своите съратници. Завоят бил главоломен, а всеки член на Политбюро трябвало да разбира своя маньовър, иначе е невъзможно да се ръководи страната и Световната революция. И Сталин като всеки командир в неясна обстановка трябвало да започне решително и просто: „Ориентирам!“
	Не предполагах, а просто знаех, че този ден Сталин е държал реч. И знаех — за какво. Не ме вълнуваше, че липсват потвърждения, не ме тревожеше дори въпросът била ли е записана Сталиновата реч и ако е записана, запазила ли се е в архива, или е била унищожена.
	Аз говорех и пишех за тази реч като за установен факт. Признавам си, че моята увереност съдържаше елемент на нахалство…
	Цялата официална наука отхвърляше възможността на такава реч и на самото заседание на Политбюро през този съдбоносен ден 19 август 1939 година. И ето че през 1994 година речта бе намерена. В нея другарят Сталин е казал: „След време всички народи, попаднали под «закрилата» на победоносна Германия, също ще станат наши съюзници. Ще имаме широко поле за дейност за разгръщане на Световната революция.“
	На 19 август 1939 година Сталин е знаел, че започва Втората световна война, знаел е, че Германия ще предприеме окупации и по този начин ще превърне всички страни, както окупираните, така и неокупираните, в съюзници на Съветския съюз. Затова от 19 август 1939 година нататък антихитлеристката коалиция не можела да не възникне. От този момент тя била обречена на неизбежно възникване.
	Можете да ме наречете както си искате, но аз съм възхитен и очарован от Сталин. Той бил звяр, кърваво диво чудовище.
	А освен това — гений на всички времена и народи.


>	Глава 11
>	Как воювах с марсианците

E>
	И после всички наблюдаваха тази бездарна, позорна финска кампания, когато нашата огромна страна тъпчеше ли, тъпчеше на едно място край „Линията Манерхайм“. На всички показахме, че не можем да воюваме… и противниците ни видяха, че не сме готови да воюваме.
@	Александър Солженицин
@	Останкино, 15 май 1995 г.
E$

>>	1
	В едно доста именито и известно във военния свят учебно заведение някъде в края на осемдесетте години приключи учебната година. Отминаха изпитите, щастливите випускници се сбогуваха с родните стени, разотидоха се. Опустяха коридорите, стихна смехът в сенчестите градини…
	Красиво място. Ако предварително не ви кажат къде сте се озовали по волята на съдбата, няма веднага да се сетите: градини, паркове, обрасли с тръстики езерца, кедри до небето, океани от цветя, покрай алеите ту тук, ту там — оръдия, танкове, самолети от всички времена и народи. Вървиш като из музей: вертолети, морски мини, торпили. И не наредени едни до други, ами за всеки танк е подбрано специално местенце, всеки е вписан в градините и полянките досущ като китайска беседка над ромолящ ручей — с усет. А ето го и нашето родно 76-мм полково оръдие модел 1942 година с железни германски колела и с германски гърлен спирач — германците ги използвали в боевете — те просто не разполагали с такова фантастично оръдие. Понякога германците използвали трофейното оръжие във вида, в който са го завладели, а понякога внасяли промени в конструкцията. По някакви известни само на тях причини сваляли нашите напълнени с лепкаво вещество колела и слагали свои германски — железни. Очевидно не са имали гума в изобилие. И гърления спирач сменяли… И ги използвали срещу Червената армия. Огромни количества първокласно оръжие и боеприпаси отишли в ръцете на германците в крайграничните райони на Съветския съюз през първите дни от войната. А после — край Харков и в Крим — през 1942-ра. А в края на войната тези съкровища попаднали в ръцете на британската армия като бойни трофеи и ето че едно от тях стои сред люляковите храсти като в засада.
	И тъй, учебната година е приключила — ремонтират се всички учебни сгради, боядисват се стените и подовете, в старинния корпус се извършва реставрация, та всичко да бъде както едно време, а в съседния пренастройват компютър с чудовищна мощност за нови програми.
	За нас, преподавателите, това е златно време — заври се за цял ден в библиотеката и гризи гранита на науката, никой няма да ти пречи. По стените — колекции от ордени, за каквито мечтае всеки музей. И колекции от лично оръжие на прочути генерали. В стъклена витрина — парадна униформа с екселбанти и еполети. Библиотечните рафтове — безкрайни. Тишина като в космоса.
	Заградих се и аз най-накрая с томове като с бастиони и си направих крепост, та да не ме забележат, да не ме откъсват от работата ми.
	Но ме намериха и ме откъснаха: имаш възможност да се отличиш.
	Вика ме един голям началник, поставя ми задача: да помогна на инженерите да пренастроят въпросния компютър. „Аз — казвам му — не съм кой знае колко вещ по компютрите…“
	А началникът ми отговаря, че от мен не се иска такова нещо: там вече шестима електронни специалисти от два месеца магерят, чародействат — единият е викнат от Япония, двама са докарани от Америка, останалите са си англичани. И мен ме прибавят към тях — да станем великолепната седморка. Интернационал. Компютърът се пренастройва за друга програма. До края на срока им остават две седмици. Електронните инженери си знаят работата, но им трябва някой, който да им измисля фантастични ситуации, нещо като война между световете: нашите срещу марсианците или друго от този род. Компютърът е създаден специално за моделиране на бойни операции. В цяла Британия може би има само два толкова мощни: единият боен, в някое подземие за планиране на войната, другият тук — за подготовка на оператори, програмисти и висшия команден състав. Право да си кажа, не знам колко такива компютъра има в Британия. Просто изказвам предположение. А в цял свят (според дилетантските ми разбирания) те надали ще са повече от десет.
	„Теб — казва ми началникът — те знаем като известен чудак, все ти идват в главата някакви шантави, парадоксални идеи. Идеите ти не можем да ги разберем. Но ще се възползваме от твоята развинтена фантазия. Върви при електронните експерти и измисляй. За да не ти отиват идеите на вятъра, повоювай с марсианците.“
	И аз отидох.


>>	2
	Тук трябва да се отвлека. Да се отдалеча от темата.
	От време на време ми задават въпроси за моята преподавателска дейност. В случая пак — участвам в настройването на невероятно мощен военен компютър… Той е предназначен за ядрена война. Въпросът не се формулира пряко, но по някакъв начин е свързан: четеш лекции, учиш противниковите офицерчета и веднага след това — за съвестта, за изоставената родина…
	Разбрах въпроса. Отговарям: ако моята мила родина и през новото хилядолетие не се откаже от идеята за Световната революция и се втурне да въвежда в цял свят комунистически порядки, аз не само ще уча противниковите офицерчета и ще участвам в настройването на военни компютри, а и с автомат в ръцете ще тръгна да воювам срещу комунизма.
	А ако Световната революция не се състои, ако моята прекрасна родина не се нахвърли в пристъп на бяс срещу всичките си съседи, тогава лекциите ми на никого няма да навредят. И въпросният компютър кротко ще си бръмчи в прохладното подземие.
	И тъй, слизам там, където правят магии електронните корифеи. Отначало се престорих на засегнат откъсват ме от работата ми. А после схванах: до толкова мощен компютър през двайсетия век надали ще бъде допуснат някой историк. Твърде скъпо удоволствие е това. Такива машини не се създават за игрички. Нито пък за исторически изследвания. Аз не съм историк, аз съм просто любител на военната история. Но става така, че единствен от всички историци, професионалисти и любители на цялото земно кълбо през двайсетия век получавам достъп до такова чудо. След две седмици, когато напълно го пренастроят и тестват, дребни риби като мен не ще могат да припарят до него и ще го натоварят със сериозна работа, за която мога само да се досещам. А в момента…
	Бях донесъл със себе си цял куфар с научна литература. Извадих я.
	И започнахме. Моделираме някаква фантастична война.
	— Може ли да разиграем армейска настъпателна операция?
	— Може, разбира се — ми отговарят. — Ако щете, и фронтова.
	Добре. Да започваме. Най-напред моля да се въведе температурата на въздуха: минус 41 градуса по Целзий.


>>	3
	Стори ми се, че компютърът засвятка от злоба, че целият заискри и зави от негодувание. Отговорът е мигновен: зададено е неизпълнимо условие — при такава температура воденето на настъпателни операции е невъзможно.
	Аз настоявам. Компютърът отхвърля искането ми. Експертите започват да се ядосват. Обясняват ми, че умната машина не приема шантава информация.
	А аз се запънах.
	Но да спориш с компютър е безнадеждна работа, както да нападаш Русия. Упорствам, настоявам да въведат минус 41. Експертите започнаха да прелистват речниците — щом не разбирам английски, да прочета тая дума на моя си руски: не приема компютърът, не възприема, не поема, не яде, не плюска, не кльопа!
	Добре. Убедихте ме. Разбирам: не кльопа.
	То бива, бива да си руснак — ми казват, ама чак толкова не бива. Развинтено ти е въображението. Давай задачи, но мисли с главата си, фантазията е хубаво нещо, но имай спирачки. И от време на време ги използвай.
	А аз не фантазирах, не разигравах война между световете, а исках да възпроизведа нашата нещастна Зимна война: на 30 ноември 1939 година Червената армия навлязла във Финландия. През деня е поносимо, през нощта — горе-долу, призори — минус 41 по Целзий. А после през други дни и нощи ставало и по-зле.
	Само че как да го обясниш на тия презморски синковци, тях това не ги интересува. Дай им да си натискат копчетата.
	И правя първия за себе си извод: в късната есен на 1939 година другарят Сталин поставил пред Червената армия неизпълнима задача: да разкъса „Линията Манерхайм“ на Карелския провлак.
	ЧЕРВЕНАТА АРМИЯ ИЗПЪЛНИЛА НЕИЗПЪЛНИМАТА ЗАДАЧА.


>>	4
	Признавам си, че преди време и аз споделях същите настроения: във Финландия Червената армия се е орезилила пред цял свят. Замисълът ми беше прост: да разиграя войната във Финландия както аз си знам, не както са воювали глупавите Сталинови генерали, а посвоему, умно.
	Но излезе, че нито една армия в света не е водила настъпателни операции при минус 41. И никой не бива да се подиграва на моята армия. Опитайте се вие. И чак тогава се присмивайте.
	А как се отбранявали финландците?
	Отбраната е друга работа. Двайсет години практически целият военен бюджет отивал за създаването на укрепления по Карелския провлак. Била построена отбранителна линия с дължина 135 километра и дълбочина до 90 километра, фланговете й опирали във финския залив и в Ладожкото езеро. Зад безкрайните минни полета, зад противниковите ровове и гранитни надолби, зад железобетонните тетраедри и телени мрежи от десет, двайсет, трийсет реда (на кота 65,5 — четирийсет и седем реда гъсти минирани телени мрежи на метални колове, централните редове — забити в земята релси вместо колове), та зад тия заграждения има железобетонни каземати: три, четири, пет етажа под земята, междуетажните плочи — един и половина, два метра фортификационен железобетон, стените — облицовани с броня и всичко това затрупано с многотонни гранитни морени и пръст. Замаскирано. Отгоре 8 гъсти елови гори. Горите — целите в сняг. И картечарите, стрелците, артилеристите седят зад бронята и бетона, дълбоките амбразури гасят пламъците на изстрелите, променят и заглушават звука на стрелбата — стрелят от упор, а на нас все ни се струва, че се стреля откъм далечната гора… Вътре във всеки каземат — склад за боеприпаси и гориво, топли спални помещения, стая за почивка и кухня, и трапезария, и тоалетна, и водопровод, и електроцентрала. Командните пунктове, свързочните възли, лазаретите — всичко е под земята, под бетона, под горския гъсталак, под снега. И всички са на топло. Снайперът, който по цели денонощия изчаква жертвата си, бойците от леките скиорски отряди, действащи в тила на Червената армия, са все топло облечени, добре екипирани, финландските войници са родени, възпитани и подготвени за действия именно в тези условия. Те знаят, че няколко дена след бойното дежурство или скиорския рейд ще ги нахранят с гореща супа, че ги чака уютно помещение в подземния бункер, където ще си отспят на топло преди новата задача. Знаят, че ако бъдат ранени, ги чака операционна дълбоко под земята, там е чисто, сухо и също — топло.
	Но я се опитайте да настъпвате в тези условия. Опитайте се да отрежете крака на ранен, когато зад тънката стена на лазаретната палатка е минус 40, а вътре — минус 30.
	Та излиза, че при минус четирийсет и при още по-голям студ е способна да настъпва само моята армия. Само тя е способна да прави чудеса, да прави онова, което е невъзможно.


>>	5
	С една дума, компютърът не прие минус 41. Не го храносмля. Не го изяде. Не го излапа. Не го изкльопа.
	— Добре — казвам, — да допуснем, че изобщо не е имало никаква температура. Случва се понякога да няма температура.
	Електронните мъдреци взеха да се усмихват: така може, така е по-близо до реалния живот. А аз не можех да лъжа, не исках да въвеждам в електронния мозък минус 25, след като в действителност е било минус 40 и по-долу. Затова направих компромис — няма температура. Няма и толкоз.
	Въвеждаме втория параметър: дълбочината на снежната покривка — един и половина.
	— Един и половина ли? Какво един и половина? Сантиметра, дюйма, фута?
	— Метра — отговарям им аз. — Метра, момчета.
	И компютърът пак изпищя на умряло.
	Читателю, това на никого не го казвайте, ще ви разкрия една военна тайна: при тях на Запад изобщо всички военни компютри са слабонервни.
	И колкото по-умни са, толкова са по-зле с нервите. Съществува такава закономерност. Обратна пропорция. На мен беше ми се паднал един от най-умните и най-мощните, затова нервната му система беше разклатена свръх допустимите граници. Той веднага кипна: така не може да се воюва!
	Невъзможно е.
	Уточнявам, че под снега има блата, които не замръзват — снегът ги пази от студа. Обяснявам, че под снега има езера. Ледът над езерата е тънък. По същата причина: дебелият сняг е изолатор. Където няма сняг, водата замръзва до дъното, а там, където върху леда има дебел сняг, там ледът е съвсем тъничък, там танк ще потъне. Финландия е страната на хилядата езера, ама познай, ако можеш, къде е езеро и къде — поляна. Всичко наоколо е бяло, пухкаво и искрящо. А под снега — гранитни морени. Наглед полето е гладко, покрито със сняг, а щом танковете тръгнат, трошат си ролките, късат си веригите. Още преди да са стигнали до минното поле. Самата местност е, така да се каже, противотанкова. Или покрито с морени поле, или езеро, или горски гъсталак. Нагъчкани с милиони мини.
	Но всички тези подробности компютърът не ще и да ги чуе, дори и да нямаше блата и езера, дори и да нямаше рязко пресечена местност, дори и да нямаше огромни гранитни канари, все едно при такава снежна покривка не може да се воюва.
	И излиза, че другарят Сталин е поставил пред Червената армия двойно неизпълнима задача.


>>	6
	А аз въвеждам сведения, че светлото време през декември е съвсем малко. В четири часа следобед се мръква. А по-нататък, по към север денят е още по-къс или изобщо няма никакъв ден.
	Въвеждам сведения за горите: височината на дърветата, средното разстояние между дънерите, дебелината на дънерите. И отговорът е същият — тук не може да се настъпва.
	В горите танковете нямат работа, в горите огънят на артилерията не може да се коригира. Гора. Непроходима гора. Тайга. Линията на хоризонта липсва. Артилерийският наблюдател не вижда къде падат снарядите: над главата му свири, вие, а къде пада — не е ясно. А от батареята му крещят по телефона: къс ли беше, дълъг ли беше? Дявол го знае! Експлозиите могат да се видят само от полянката, върху която падат снарядите. А финландската артилерия открай време си е по тези места. Всяка батарея години наред в мирно време е извършвала престрелка на рубежите; мерачите, коректировачите, командирите знаят данните за стрелбата наизуст.
	И тъй, нашата артилерия малко ни помага, танковете са безполезни, не е за танкове тая местност, авиацията отгоре също нищо не вижда. Учебникът по тактика казва: „Отвисоко гората се възприема като еднообразна повърхност, войски могат да бъдат открити в гора само в изключителни случаи.“ В нормални условия войски в гора не могат да се различат. А в случая няма какво да различаваш — те не са в гората, а под снега, под земята. И в светло време пушекът от печките им може да се наблюдава само там, където те поискат да го демонстрират в лъжливите отбранителни райони. Пък и къде го това светло време?
	А настъпващият не може да се зарови в земята, тъй като през декември във Финландия земята кажи-речи не се различава по твърдост от гранита. И ранените можеш да не ги мъкнеш до лазарета — на тоя студ дори при малка загуба на кръв раненият замръзва.
	Излагам всичко това на компютъра.
	Компютърът не ще и да го чуе, операторите ме хокат. Карахме се, карахме се, решихме да направим компромис: температура изобщо не е имало, сняг не е имало, не е имало блата и гори, денят никога не се е свършвал. Решихме да воюваме така, че природата да не ни пречи да настъпваме. Предположихме, че препятствията могат да са само взривни и невзривни, противопехотни и противотанкови и че има отбранителни съоръжения. Въвеждам плътността на минирането. Въвеждам сведенията за ивицата на загражденията — дълбочина от 15 до 60 километра: минни полета, ескарпи, контраескарпи, повалени дървета, в непроходимите вековни елови гори — тесни коридори в снега. (Бяхме се разбрали, че сняг няма, но коридорите си останаха, невъзможно е да се отбиеш от тях: срещне ли танкова колона наша лека кола — трябва да я прегази. Иначе няма как.) Изкуствените препятствия са вписани в местността, а местността е прорязана от ручеи и рекички със стръмни брегове. Бреговете са ескарпирани. Всички мостове са хвърлени във въздуха. Всички подходи към мостовете са минирани, всичките се прострелват от снайперисти. След това започва главната полоса на отбраната с дълбочина 7–12 километра. Но това ми е известно сега, а тогава на съветското командване то не е било известно, както и очертанието на отбранителната линия. Зад главната полоса — отново заграждения и още една отбранителна полоса, и пак минни полета, заграждения и още една отбранителна полоса.
	— А какъв е бетонът? — интересува се компютърът.
	Отговарям: цимент марка „600“, арматурата е стоманена, 95 килограма арматура на кубически метър бетон.
	„Я да го видим сега тоя многознайко — викам си аз, — хубава задачка му предложих, има да мисли три дена.“ Но сгреших. Компютърът отговори бързо и решително: направление на главния удар Линтула-Виипури; преди настъплението — огнева подготовка: първи въздушен удар, епицентър Канелярви, еквивалент 50 килотона, височина 300; втори въздушен взрив, епицентър — Лоунатиоки, еквивалент… трети взрив… четвърти.
	Казвам на операторите: стоп, дайте заден ход!
	— Без ядрено оръжие не може ли?
	— Не може — отговаря компютърът. БЕЗ ЯДРЕНО ОРЪЖИЕ Е НЕВЪЗМОЖНО.
	Ако ще да си гений, ако ще да разполагаш с невъобразимо мощен компютър, отговорът е все същият: без ядрено оръжие не може. НИКОЙ НЕ МОЖЕ ДА ГО ПОСТИГНЕ!
	Изводът е: Пробивайки „Линията Манерхайм“, Червената армия извършила нещо невъзможно. Четворно невъзможно. Такова нещо било възможно само у нас. И само по времето на другаря Сталин. И само след голямото прочистване на армията: не се ли изпълня заповедта — разстрел на място. Като разстрела на командния състав на 44-та пехотна дивизия пред строя й.
	През цялата Първа световна война нито германците, нито британците, нито французите не могли нито веднъж да пробият фронта на отбраната на противника. Изключение била само Руската армия. През цялата Първа световна война имало само една операция чието наименование произхожда не от местността, а от името на пълководеца — генерала от кавалерията Алексей Алексеевич Брусилов — Брусиловият пробив.
	Ако една армия реши да се отбранява, ако се зарови в земята, тоест ако изкопае траншеи и окопи, ако построи блиндажи, ако се загради с телени мрежи, никой не е съумявал да пробие отбранителната й линия дори след многомесечна артилерийска подготовка, многократна обработка с отровни газове и многобройни атаки на пехотата.
	А ако полевата отбрана на пехотата бъде подсилена с дълговременна фортификация, тоест с построени още в мирно време инженерни заграждения: противотанкови ровове, надолби, ескарпи и контраескарпи, железобетонни огневи съоръжения, ако се скрие дълбоко под земята всичко, което може да бъде скрито, то такава отбрана ще е изобщо непристъпна. Точно така смятали военните експерти на Запада, включително и великият Б. Х. Лидъл Харт. Така се смятало до 1940 година, докато Червената армия не доказа обратното.
	Пробивът на „Линията Манерхайм“ е първият в историята пример на пробив на дълговременна отбранителна полоса. Едва след като Червената армия извършила във Финландия нещо излизащо извън рамките на въобразимото, експертите започнали да допущат, че пробивът е теоретично възможен.


>>	7
	Ще си призная, че не ми позволиха дълго да си играя с машината. Още на другия ден електронните инженери отишли да се оплачат на големия началник: трябва ни реалист, а не фантаст.
	И вместо мен им изпратиха реалист.
	Но аз не паднах духом. И след като вече нямах достъп до толкова мощен компютър, започнах да провеждам научни експерименти. Не във Финландия, а в съседна Норвегия, което по принцип е горе-долу същото. Приказни кътчета има там: снегът скърца, наоколо ели. По-красиво от Швейцария. За експеримента в Берлин край Бранденбургската врата си купих войнишки ботуши, шинел и „островърх сукнен шлем“, наричан от пропагандата „будьоновка“; народът на тоя шлем му викал „богатирка“. Край Бранденбургската врата такава стока колкото щеш. Пристигнах в Норвегия, покарах една седмица ски, като всяка вечер сам си обещавах да започна научно-историческия експеримент, но все го отлагах. После се престраших. Нахлузих ботушите, издокарах се с шинела и със сукнената шапка-богатирка-будьоновка с червена звезда (хората във фоайето се стъписаха, като ме видяха), взех бутилка „Столичная“, една месна консерва и самун хляб. И излязох на студа. Бях решил да преспя една нощ в снега. Върху елови клонки. Теоретично е възможно: снайперисти не ми досаждат. И не рискувам да настъпя някаква избухлива гадост: проверено е — мини няма. Отряди скиори автоматчици не ме стряскат с внезапни удари. От мен се иска само да преспя една нощ. Подскачам на студа час. Подскачам втори. Трети. Започнах експеримента при температура минус 34. Ама сън не ме хваща. Водката в бутилката загуби прозрачността си, побеля като мляко. Самунът хляб започна да звънти като боров дънер. На месната консерва също нещо й стана. А и не до всяко войниче стигали месните консерви. Подскачам още един час. Температурата бързо се смъква все по-надолу и по-надолу. Стигна до минус 39… Пръстите на краката ми загубват чувствителността си. Вече не мога да дишам — целия ме изгаря отвътре…
	Накъсо казано, до изгрева, а тук той е късен, не устисках. Кая се. Но отрицателният резултат от експеримента за науката също е резултат. На всички, които разказват увлекателни истории, че не сме били готови да воюваме, на всички, които разпространяват легендите за ниските бойни качества на Червената армия, настойчиво препоръчвам да повторят моя експеримент. Приятно е да си седиш в кабинета и да пишеш научни статии; когато тоалетната ти е на две крачки, забравяш, че нашите войници са воювали във Финландия без тоалетни.
	Затова само историк, който прекара през декември по шинел и ботуши една нощ край Сормула или Виборг, може да осмива неготовността на Червената армия за война. На мен също ми се ще да разказвам вицове за ниските бойни качества на Червената армия, но смятам, че нямам такова право.


>>	8
	А какво станало във Финландия?
	Станала трагедия. Във високите кремълски кабинети взели решение Германия да бъде откъсната от стратегическите суровини в Швеция. Швеция — това са мед, олово, цинк и, естествено, желязна руда с висока концентрация. Замисълът е — да се сложи ръка на тези богатства или поне да се стигне по-близо до тях. Пътят минава през Финландия. Тъкмо ще прибавим още една република към нерушимия съюз. Било създадено „правителство“ от офицери от НКВД и ГРУ. За „президент“ бил сложен Ото Куусинен (жена му по това време работела в нелегалната резидентура на Рихард Зорге), за министри — съветски комунисти от финландски произход. Била създадена „финландска червена армия“, която трябвало да влезе триумфално в Хелзинки и да подкрепи „въстаналия пролетариат“, а нашата Червена армия лекичко да помогне на „братята по класа“.
	Цялото население на Финландия вече било разделено на бели и червени. Така наречените „белофинландци“ подлежали на изолиране и ликвидация. Чакало ги същото, което сполетяло и полските офицери. Между другото, деленето на бели и червени било проведено във всички съседни на нашите граници територии: през 1920 година сме воювали срещу „белополяците“, през 1921 година — срещу „белофинландците“ и „белокарелите“, през 1927 година — срещу „белокитайските генерали“. Още тогава се кроели планове за оказване на „пролетарска помощ“ на народите на Етиопия. Всичко се провалило и глад им организирахме значително по-късно. Но чак до 30-те години съществувало понятието „бели негри“. Нека не се смеем. Това не звучи по-смешно от „белокитайци“. Цял живот търся бял китаец, но засега се натъквам само на жълти. И когато срещам в централния орган на Министерството на отбраната на Руската федерация понятието „белофинландци“ _(например в броя от 16 юли 1994 г., от 28 април 1995 г.)_, винаги се питам: а защо всъщност главният редактор и кореспондентите на „Красная звезда“ не наричат себе си червеноруснаци? Или червено-кафяви? Кога най-сетне Министерството на отбраната на Русия ще престане да дели хората на пролетарии и буржоа, на привърженици и противници на Световната комунистическа революция? Кога най-сетне „Красная звезда“ ще престане да повтаря Марксовия лозунг „Пролетарии от всички страни, съединявайте се!“? Време е да разберем, че никой не иска доброволно да се обединява с нас.


>>	9
	Учудващо е поведението на някои видни стратези. „Линията Манерхайм“ се изграждала като абсолютна преграда със стопроцентова гаранция за непреодолимост. В строителството й участвали най-добрите (естествено, с изключение на нашите) инженери фортификатори на света. Било признато на всички равнища (нека прелистим военните списания от трийсетте години!), че „Линията Манерхайм“ не може да бъде пробита нито за пет, нито за десет години. Изобщо не може да бъде пробита. Никога. От никакви сили. Тя била строена с една-единствена цел — да спре натиска именно на Червената армия. Ами на коя друга? И ето че Червената армия пробила „Линията Манерхайм“. Пробила я през зимата. Пробила я без подготовка. Импровизирайки. Не за десет години, не за пет години — за три месеца.
	Всички, които предричали, че Червената армия никога няма да пробие „Линията Манерхайм“, били, меко казано, посрамени. Като разкъсала „Линията Манерхайм“, Червената армия опровергала представата на военната наука за непреодолимостта на подобни укрепени линии.
	Военните експерти на Запад трябвало да признаят смайващите бойни качества на Червената армия и погрешността на своите прогнози. От бойните действия във Финландия произтичал само един извод: за Червената армия няма нищо невъзможно. Щом тя е способна да настъпва в такива условия, значи способна е да настъпва във всякакви други — по-лоши не могат да се измислят. Щом Червената армия е пробила „Линията Манерхайм“, тя е готова да съкруши Европа и изобщо когото си поиска.
	Победоносната Червена армия извършила нещо, което стратезите на Запад смятали за невъзможно. Но стратезите не поискаха да признаят погрешността на своите прогнози и предсказания. И взеха, че обявиха Червената армия за… неподготвена за война.
	И ние налапахме това. Изядохме го. Изплюскахме го. Изкльопахме го.


>	Глава 12
>	Кой загубил войната във Финландия?

E>
	Това беше наша военна катастрофа, след която армията ни дълго не бе вземана насериозно дори от нашите бъдещи съюзници, което си признал самият Чърчил.
@	„Вечерняя Москва“
@	15 ноември 1994 г.
E$

>>	1
	Още едно възражение: „Линията Манерхайм“ била пробита, но на каква цена?
	Няма значение на каква!
	Нима нас някога ни е интересувала цената? Ние сме имали велика ЦЕЛ.
	В името на постигането на тази цел другарите Ленин и Троцки смятали за възможно да пожертват целия народ на Русия и всичките й богатства. И точно това правели. Другарят Сталин също не питал за цената.
	Но на Сталин му стигнал умът след пробива на „Линията Манерхайм“, когато Финландия била лишена от отбранителната си бариера и станала беззащитна, да прекрати „освободителния поход“ и да не затъва в продължителна партизанска война.
	От гледна точка на голямата политика боевете във Финландия представлявали поражение за Съветския съюз: целите на войната обаче били декларирани прекалено откровено и отчетливо, та впоследствие се наложило да обявим, че сме воювали не за включване на нова република в състава на СССР, а за „сигурността на града на Ленин“. Наложило се „правителството“ на Куусинен и „финландската народноосвободителна армия“ да бъдат разгонени тихомълком, сякаш никога такова „правителство“ и такава „армия“ не били съществували.
	Но от чисто военна гледна точка това била блестяща победа, с която не може да се сравни нищо нито в предходната, нито в по-нататъшната история. Всяка армия по света би записала такава победа в историята си със златни букви.
	Бойните действия във Финландия приключили на 13 март 1940 година, а още през лятото трите балтийски държави Естония, Литва и Латвия, се предали на Сталин без бой и се превърнали в „републики“ на Съветския съюз.
	Правителствата и военното командване на тези страни внимателно наблюдавали бойните действия във Финландия и си направили от видяното страшен, но правилен извод: Червената армия е способна да изпълнява неизпълними заповеди, тя не се спира пред никакви жертви. Реши ли Сталин, Червената армия ще унищожи когото и да било, ще понесе всякакви жертви, но ще изпълни Сталиновата заповед. И трите държави се предали без нито един изстрел. Защото разбирали, че съпротивата е безполезна.
	По същото време Сталин предявил ултиматум на Румъния: върнете ни Бесарабия. Понеже помнело съдбата на Финландия, правителството на Румъния изобщо не се опитало да води продължителни преговори: на ви Бесарабия, а заедно с нея и Буковина.
	Изводът е: загубите на Червената армия във Финландия трябва да се разделят на пет страни едновременно: на Финландия, Естония, Литва, Латвия и Румъния. Във Финландия Червената армия демонстрирала такава мощ, че след това много страни се предавали без бой, защото разбирали как може да завърши съпротивата срещу Сталиновата воля.


>>	2
	Та кой все пак загубил войната във Финландия?
	Отговорът е: войната във Финландия загубил Хитлер.
	Червената армия провела във Финландия уникална, безпримерна операция. Червената армия действала така, както не бил действал никой и никога, а на Хитлер, кой знае защо, му се сторило, че Червената армия действа зле. Германските генерали виждали пред себе си чудо, но не разбирали неговото значение. И хората около Хитлер си правели странни изводи за Сталиновата неподготвеност. Дневникът на Гьобелс от онези дни е изписан с такива констатации: „Руската армия не представлява никаква ценност… Армията се управлява зле, а още по-зле е въоръжена…“ Гьобелс, естествено, записвал не само личното си мнение, а и мнението на Хитлер: „Той пак констатира катастрофалното състояние на руската армия. Тя надали може да бъде използвана за бойни действия…“
	По време на война най-страшната грешка е да подцениш противника си. Изобщо в живота на всеки от нас няма нищо по-лошо от това, да сметнеш противника си за по-глупав от теб. Някои хора тази заблуда ги довежда до преждевременна смърт. Именно до смърт довело Хитлер фаталното подценяване на мощта на Червената армия.


>>	3
	На Сталин му се струвало — достатъчно е само да тропне с крак… И на Хитлер му се струвало същото. И Чърчил в мъгливия Лондон не можел да проумее защо се тутка там Червената армия. На всички тия хора в кабинетите обаче не им е било ясно какво значи минус 32. Те въобще не можели да разберат разликата между минус 35 и минус 38. Да ме прости гостоприемната, приела ме Британия, не искам да кажа нищо лошо за нея, но тук при минус 3 се обявява национално бедствие, спират се влаковете, замръзват старци в жилищата си, пукат се водопроводните и канализационните тръби. Когато падне петсантиметров сняг животът в прекрасната Британия замира. Всеки, кой то е виждал Британия под лек снежец, ще потвърди че не лъжа: крайпътните канавки са задръстени от преобърнати коли.
	Но седиш край пламтящата камина в старинния замък, посръбваш си нещо шотландско с лед и газирана вода, загръщаш се със сладкия пушек на хаванската пура и се мъчиш да разбереш: защо се туткат тия руснаци? Да не би командирите им да са глупави? Или може би войниците са мързеливи? Или оръжието им е остаряло?


>>	4
	Норвежците, канадците, шведите, ескимосите и финландците знаят какво е минус четирийсет. Но попитайте британец, германец, французин усещал ли е поне веднъж със собствената си кожа въпросните минус 40? Способен ли е нормален човек с брезентови гумирани ботуши да оцелее на тоя студ цяла седмица?
	Червената армия оцеляла. Нещо повече, изпълнила задачата си. Но и това не е всичко: тя освен това се учела. Учела се смайващо бързо. Прегледайте шведските вестници от февруари 1940 година! Там, в тези вестници — няма да повярвате — се възхищават от моята армия. Хората, които разбират какво е истинска зима, през февруари 1940 година видели пред себе си съвсем друга армия, съвсем не онази, която два месеца преди това навлязла във Финландия. Променило се било абсолютно всичко — от дажбите и екипировката на войника до организацията на тиловото подсигуряване на корпусите и армиите, от тактиката на стрелковото отделение до системата за стратегическо управление на театъра на бойните действия…
	Хитлер не забелязал тези промени. Хитлер не усетил смайващата способност на нашите войници и командири да се нагаждат към каквото и да било, включително и към убийствените условия на Зимната война.
	Интересно е, че според самия Хитлер в горите са възможни единствено отбраната и воденето на партизански действия. За настъпление с големи войскови съединения и дума не можело да става _(„Разговори на трапезата“. 8 септември 1941 г.)_. Естествено, Хитлер нямал предвид Финландия, нейните гори и климат, а в Западна Европа: невъзможно е да се водят боеве. Но когато Червената армия се промъквала през карелските гъсталаци на цели дивизии, корпуси, а след това — и на армии, Хитлер не си спомнил, че е невъзможно да се настъпва в гори…
	За Червената армия войната във Финландия била имунизация срещу самохвалството, срещу високомерните настроения, срещу подценяването на противника.
	Войната във Финландия научила Червената армия на много неща: край Москва през 1941-ва и край Сталинград през 1942-ра германските войски срещнали армия, която умее да воюва през зимата. А германската армия войната във Финландия не я научила на нищо.
	На Хитлер тази война му изиграла лош номер. Тъй като изобщо не я е разбрал и не преценил трудностите й, Хитлер си направил катастрофално неправилни изводи. По неизвестни причини той изведнъж решил, че Червената армия не е готова за война, че Червената армия за нищо не я бива.
	Хитлер сгрешил. Той просто не знаел, че в моята страна законите на логиката не действат. Просто не разбрал, че моята страна живее в противоречие със законите на логиката. Това, че Червената армия не е могла да стигне до Хелзинки, не значи нищо. Напротив, това значи, че до Берлин тя е способна да стига при всякакви условия. При най-лошите от всички теоретично възможни!


>>	5
	Мнозина германски генерали осъзнали, че на Червената армия за боевете във Финландия са й били писани неправилни бележки. Осъзнали го бързо. Още през 1941 година. Още в първите боеве било установено, че Червената армия има най-добрите в света танкове, най-добрите в света оръдия и гаубици, най-добрите в света самолети за агресивна война. Червената армия има такива оръжейни системи, с каквито не разполага никоя армия в света. Било установено, че съветският войник е способен да воюва. С една дума, било разбрано, че германското командване и германското разузнаване жестоко са се минали.
	Грешката в тесен кръг си признал и самият Хитлер. Това станало на 12 април 1942 година. Хитлер казал следното: „Цялата война срещу Финландия през 1940 година, както и навлизането на руснаците в Полша с остарели танкове и въоръжение и неформено облечени войници, не е било нищо друго освен грандиозна дезинформационна кампания, тъй като Русия по това време е разполагала с въоръжения, които я правеха наред с Германия и Япония световна държава“ _(Х. Пикер. „Разговори на трапезата на Хитлер“, с. 205)_. И още: „Те в Русия са създали невероятно мощна военна промишленост… и колкото повече неща научаваме за това, което става в Русия, толкова повече се радваме, че навреме нанесохме решителния удар… Въоръжението на Червената армия е най-доброто доказателство за това, че… сме могли да постигнем необикновено големи, успехи…“ _(22 юли 1942 г.)_.
	Изплюл камъчето!
	По време на боевете във Финландия: за нищо не ги бива. Сега се изяснило, че ги бива…
	То се знае, Хитлер не можел да си признае, че си е направил криво сметката, че е допуснал съдбоносна грешка, затова говори за дезинформационна кампания, за това, че Сталин го бил излъгал… Дори и така да е, дори ако Сталин просто преднамерено е демонстрирал във Финландия слабост, а Хитлер му е повярвал, то и този факт е в полза на Сталин. Преди хиляди години най-великият теоретик на войната Сун Цзъ втълпявал на пълководците: „Войната е пътят на измамата. Ако армията ти е наблизо, покажи на противника, че е далеч. Ако е далеч, покажи му, че е наблизо. Ако си слаб, покажи сила. Ако си силен — покажи слабост. Тежко томува, който се е излъгал.“
	Във Финландия никой не лъжел Хитлер. Той и генералите му сами се излъгали. И си платили за това.


>	Глава 13
>	За огнеопасните танкове

E>
	Моторът на танка е също толкова оръжие на танка, колкото и оръдието му.
@	Генерал-полковник Х. Гудериан
E$

>>	1
	Сталин имал няколко пъти повече танкове от Хитлер.
	Цифрите са много упорито нещо.
	Затова защитниците на Хитлеровата „готовност“ трябвало да измислят някаква гадост, някакъв щрих, някаква характеристика, която не съдържа цифри, за да може човек да каже: голяма работа, като сме имали седемкратно превъзходство, ами че те!…
	Комунистите дълго мислили, измислили и обявили: съветските танкове били огнеопасни, горели като кибрит!
	Стремежът на червената пропаганда да изтъква „неподготвеността“ за война е обясним. Но пълното й безсрамие смайва.
	И взели червените историци да повтарят: пожароопасни, пожароопасни като кибритени клечки в кутия! А след експертите взели да го повтарят широките народни маси. Тази лъжа бързо се шмугнала извън държавните граници и тръгнала да се разхожда из света…
	Веднъж говоря по френската телевизия, разказвам за готовността на Сталин за войната, а водещата ми подхвърля доста заядливо: о, чували сме за тези руски танкове, те изгаряли като кибритени клечки.
	Тази лелка явно не различава отвертка от гаечен ключ, но че Сталиновите танкове са били пожароопасни, го знае много добре. Запаметила го е. Запомнила го е.
	И всички го знаят.
	В Лондон съдбата ме събра с главния редактор на едно московско, много популярно техническо списание, което обичам от детските си години. На мен ми е драго, че сме се срещнали, на него му е драго. Прегърнахме се. Изпихме по чашка, да кажем, чай. Приказваме си за туй-онуй. А после той тихичко, по приятелски: а бе ти все за подготовката разказваш, баламосваш хората, само че ние сме хора грамотни, не можеш да ни пратиш за зелен хайвер, знаем си, че нашите танкове са били… такова де… пожароопасни.
	И толкоз. И седемкратното превъзходство отива на кино.
	Какво от туй, че са били много? Изгаряли са като кибритени клечки…


>>	2
	Отдавна ме занимаваше въпросът за първоизточника. Ясно е, че слухът се разпространява от червената пропаганда. Но явно трябва да съществува и някакъв източник, който хората смятат за сериозен. Не могат умни хора просто така да повтарят безсмислици. Откъде ли е тръгнало това?
	И питам всекиго: ти това откъде го научи? А в отговор: ами всички го знаят.
	А когато всички знаят нещо, няма начин да се добереш до източника.
	И ето че веднъж в американския вестник „НРС“ _(от 25 май 1990 г.)_ публикува своя статия историкът Йосиф Косински и разобличавайки ме, разказва, че численото превъзходство нищо не означавало: каква е била ползата от сталинските танкове, щом като те горели като факли?
	И изведнъж ми просветна: ами че той си е напълнил главата с писанията на Жуков!
	И тъй като освен Жуков нищо не е чел, нищо и не е разбрал.
	А нещата стояли тъкмо наопаки. Една от най-прекрасните характеристики на съветските танкове от периода на Втората световна война е това, че те зле горели и по-трудно можели да бъдат подпалени от танковете на всяка друга армия.
	Това се обяснявало просто: всички страни използвали танкове с карбураторни двигатели, а Съветският съюз бил единствената страна в света, която използвала на танковете дизелови двигатели. Били правени опити да ги използват на някои японски, италиански и американски танкове, но това били маломощни и примитивни двигатели. На всичко отгоре не били специални танкови дизели, а тракторни или автомобилни. Карбураторният двигател работи с бензин, често пъти — с авиационен. Бензиновите пари са опасно нещо. По време на бой има достатъчно много причини, които могат да предизвикат възпламеняване на парите. Например, ако нещо искри в моторното отделение. Има случаи, когато бронебойният снаряд не пробива бронята, но силата на удара е такава, че вътре в танка се разхвърчат искри… Ако вместо карбураторния двигател се сложи дизел, искрите не са страшни, нека си хвърчат.
	Предимството на дизела може да се потвърди чрез прост опит. Налейте в кофа авиационен бензин и доближете до него запалена факла. Бъдете предпазливи: взривоподобното запалване ще стане още преди факлата да е докоснала бензина. Направете си сметка как ще изглежда това в танка, когато по време на бой в моторното ви отделение пламнат стотици литри. Сега налейте в кофа дизелово гориво и натопете в него факлата. Огънят ще угасне като във вода.
	Експеримента с двете кофи създателите на съветския танков дизел демонстрирали на маршала на Съветския съюз М. Н. Тухачевски. На Тухачевски това не му направило впечатление и той упорито настоявал да се използват бензиновите двигатели. След разстрела на Тухачевски съветските конструктори повтаряли простия експеримент пред мнозина големи началници. И могли да докажат предимството на дизела. Затова Съветският съюз станал първата страна в света, която започнала масово производство на дизелови двигатели за танкове. Чак до края на Втората световна война Съветският съюз си останал единствената страна, в която повечето танкови двигатели били дизелови. Всички останали страни преминали на дизелови двигатели 10–15 години след войната.
	Ясно е, че дизелов двигател също може да бъде подпален, но далеч не толкова лесно, колкото танк с карбураторен двигател.


>>	3
	В пожароопасно отношение съветските танкове от двайсетте-трийсетте години по нищо не се различавали от танковете на другите страни. И не можели да се различават. Цял свят използвал карбураторни двигатели и те до един горели в боевете с буйни пламъци. Това се смятало за неизбежно зло. С него се примирявали. Съветските танкове в това отношение били нито по-лоши, нито по-добри от другите. Двигателите им били същите като на британските, френските, германските и американските танкове. Най-разпространените танкови двигатели на Червената армия през ония години били британският „Армстронг-Сидли“ и американският самолетен двигател „Либърти-Аеро“, който и ние, и те сме слагали на танкове. Ясно е, че ние сме давали на агарянските двигатели наши пролетарски наименования.
	Но не можел нашият роден „Либърти-Аеро“ да гори по-ярко от някой американски „Либърти-Аеро“. Не можел, колкото и да му се искало. Защото гори не двигателят, а бензинът в него. А те, агаряните, произвеждали по-чист бензин от нашия. Тъкмо затова го правели по-чист, за да гори по-ярко.
	Русия е родината на слоновете.
	Но дизеловите двигатели са измислени от Рудолф Дизел.
	Той бил германец. Заслугата на съветските конструктори не е в това, че са измислили дизеловия двигател, а в това, че са го оценили. Германия не признала своя гений. А нашите схванали предимствата и през 1932 година в Съветския съюз пристъпили към разработването на бързоходния танков дизел БД-2. През 1935 година работата била приключена. Готовият двигател получил индекса В-2. Предимствата на дизела били очевидни. При същата мощност той консумирал с близо една трета по-малко гориво, а възможността за пожар рязко се намалявала. Дизелът бил с по-проста конструкция, не се нуждаел от сложната и капризна запалителна система с нейните прекъсвач, разпределител, свещи, високо напрежение. А дизеловото гориво е и по-евтино.
	В-2 били монтирани на няколко танка БТ-5. Те издържали изпита. Но…


>>	4
	Но Червената армия се готвела да воюва на територията на противника. Вероятните противници били доста под нашето равнище на развитие на бойната техника, дизели не използвали и дори не планирали използването им. Съветският Генерален щаб направил пресмятания, които не излезли кой знае колко радващи. Ако в Западна Европа бъдат хвърлени петнайсет-двайсет хиляди съветски танка, много скоро ще се наложи настъпващите армии да бъдат снабдявани с десетки хиляди тонове дизелово гориво. При отстъплението си противникът ще хвърля във въздуха мостовете и железопътните линии. Подвозът на гориво в такива количества ще е труден, да се вземе то като трофей в Западна Европа е невъзможно: противникът не използва дизелово гориво и дори през ум не му минава да прави това.
	Затова въпросът е: да премине ли Червената армия на дизелови танкове, или да не премине. Ако няма да преминава, танковете ще си останат същите като на всички останали — пожароопасни. За сметка на това в случай на наше настъпление няма да имаме проблеми с горивото, то ще може да бъде набавяно от трофейните складове на противника. В Западна Европа на всеки кръстопът има бензиностанция. Ако преминем на дизелови двигатели, танковете ни ще станат по-висококачествени, но поради изоставането на всички други страни по този въпрос рискуваме да останем без гориво в най-драматичния момент от освободителния поход.
	Един от видните изследователи на историята на развитието на съветските танкове Василий Вишняков съобщава: „Чуваха се и принципни възражения, от които едва ли не най-необоримото беше, че на всички чуждестранни танкове се монтират бензинови мотори, а това означава, че нашите танкове с дизелови двигатели ще изискват специално снабдяване с гориво и при необходимост не ще можем да се възползваме от бензина в складовете на противника…“ _(„Конструктори“. Изд. на ДОСААФ, Ш9, с. 27)_.
	Принципиален противник на дизелите бил маршалът на Съветския съюз М. Н. Тухачевски. По този повод той писал: „Механизираната армия, която особено през първия период на войната ще се отскубне далеч напред в територията на противника независимо от много големите потребности от снабдяване, в повечето случаи не ще може да разчита на железопътния транспорт. Снабдяването ще се крепи на бързоходния тракторен и автомобилен транспорт, а освен това на завземането на складове на противника, особено що се отнася до горивото“ _(„Избранные произведения“. М., Воениздат, 1964. Т. 2, с. 192)_.
	Ако се подготвяла война на своя територия, дизелите щели да бъдат приети без колебания.
	Но Червената армия подготвяла нахлуване.
	Червената армия сериозно се готвела да воюва на територията на противника, съветските щабове планирали дълбоки операции в Западна Европа, целещи завладяване на гориво за танковете в складовете на противника. Затова съветските конструктори били принудени изкуствено да забавят нашия прогрес, равнявайки се по изоставащите, по остарелите двигатели на Германия, Франция, Британия и САЩ.
	Но в нашата страна спорът продължавал. В края на краищата привържениците на дизела победили. Това не означавало отказване от плановете за нахлуване, просто били разработени методи за прехвърляне на голямо количество гориво по петите на настъпващите войски — тръбопроводите били продължени до границите и били създадени запаси от тръби за бързо наставяне на магистралите на завзетите територии. През 1939 година започнало серийното производство на танкове БТ-7М с дизелови двигатели В-2.
	През 1940 година армейски генерал Г. К. Жуков се завърнал от Монголия и в доклада си до Сталин сложил последната точка в спора: танковете с карбураторни двигатели лесно се подпалват…
	Били претеглени плюсовете и минусите и окончателно бил предпочетен дизелът.


>>	5
	На 24 юни 1945 година маршалът на Съветския съюз Г. К. Жуков излязъл на Червения площад, яхнал великолепния бял жребец Кумир.
	Точно така са го отлели от бронз. И препуска бронзовият Кумир из Москва…
	Но казано е: не си създавай кумир.
	Само че ние без кумири не можем да живеем. Чоглаво ни е. Щом Хрушчов цапардоса култа на Сталин, възникна въпросът: а на неговото място — кого да сложим?
	Когото и да е. Защо пък не самия Глупачевски, който затри цвета на нашата стратегическа мисъл?! И взеха да раздухват култа на Глупачевски. Стигна се дотам, че едва ли не предлагаха да му се издигне паметник!
	Смайващо предложение. Но ако все пак ще му се издига паметник, нека бъде в някоя тамбовска гора. С противогаз. Та не само хората, а и тамбовските вълци, които е задушавал покрай хората с газове, да не го забравят. Този изрод приложил бойни отровни вещества срещу собствения си народ. Тогава обяснете ми принципната разлика между Тухачевски и изобретателите на газовите камери.
	А и не се знае кой пръв ги е приложил. Ох, страх ме е някой да не напише книга за това, че Русия е родината на газовите камери. Твърде много са данните в подкрепа на това предположение.
	А ние междувременно си майсторим кумири.
	Тъкмо взеха да се обаждат хората, че е време да престанем да се кланяме на трупове, че Ленин трябва да бъде погребан, и веднага възникна въпросът: а кого да сложим на неговото място? И „Красная звезда“ се изказва покрай другото за запазване на трупа — това било научен експеримент. Не бивало да се прекъсва експериментът!
	Ще им възразим: другари комунисти, въпреки цялото ви зверство, въпреки цялата ви омраза към Ленин, смилете се над трупа му. Вие превърнахте Ленин в куче. В куче за експерименти. Защо не заровите Ленин, а на неговото място не сложите…? И си продължавайте експеримента. Все ще има полза от него.
	А докато умуваха какво да правят с Ленин, отляха нов идол на кон и го монтираха.
	Кадърен маршал е бил. Но в цялата човешка история не е имало по-кървав пълководец от Жуков. Никой фашист не е затрил нахалост толкова свои войници. За по-голям реализъм би трябвало да напълнят един басейн с кръв вместо постамент, та кумирът да препуска в кръв до коляно. А още по-добре е на Манежния площад да се изкопае езеро, символизиращо океаните кръв, в които Георгий Константинович не търсел брод. И той да се изобрази плуващ. Кучешката. Та само главата му да се показва. И ръцете му да се размахват.
	Правим от Жуков идол и това ни пречи да зададем простия въпрос: а защо не са го съдили?
	Във всяка нормална страна заради 1941 година щели да го дадат под съд и да му зададат въпроси, много въпроси. Защо е прокарал тръбопроводите чак до границите? Защо е струпал танковете по границите? Защо не е минирал мостовете? Защо е задръстил всички крайгранични летища със самолети? Защо е складирал гориво и снаряди с десетки хиляди вагони досами границата?
	У нас всичко се обяснява с една дума: грешки, грешки, грешки.
	Но за грешките се търси съдебна отговорност. Ако експлозия откъсне колелото на 45-мм оръдие, едного убие, а двамина рани, все едно оръдието трябва да бъде спасено. Не го ли спасят — взводният Ванечка отива под съд. Грешка — не грешка, ще отговаряш с главата си.
	А на Жуков не му потърсили сметка.
	Защо?
	Ами защото и след войната сме продължили да строим край границите летища и складове за боеприпаси и гориво. И щабове, и свързочни възли. Когато видяхме дебелия край, четири години не можахме да извозим запасите си от Източна Германия. Напуснахме Германия, Полша, и Унгария — и пак останахме без летища. Както през 1941 година.
	Ако действията на Жуков преди германското нападение бъдат обявени за неправилни, тогава ще се наложи да бъде написана на нова сметка цялата съветска военна наука, да бъдат сменени програмите на всички военни академии и армията да бъде изградена по някакъв друг начин.
	Жуков не бил съден, защото през май 1941 година той вършел всичко правилно и тъкмо така, както го бил вършил и дотогава — преди нанасянето на внезапния удар по 6-та японска армия край Халхин Гол, както го направил и по-късно — преди нанасянето на внезапния удар по 6-а германска армия край Сталинград.
	Жуков не бил съден, защото режимът изобщо нямал намерение да анализира причините за разгрома през 1941 година. Причините трябвало да бъдат потулени, замазани и заличени. Самият Жуков се занимавал именно с това: „Танковете работеха с бензин, следователно бяха лесновъзпламеними“ _(„Воспоминания и размышления“, с. 137)_. „Танковете БН-5 и БТ-7 са прекалено огнеопасни“ _(с. 170)_.
	Защо го повтаря?
	За да го запомнят всички. Трябва веднъж да го кажеш, после на друго място да го повториш. Тогава лелката от френската телевизия ще го запомни.
	Жуков пише истината (не винаги), но забравя да каже, че в целия останал свят двигателите били съвсем същите — бензинови.
	Поради това, че Жуков говори за нашите огнеопасни танкове, а за чуждестранните си трае, се създава впечатлението, че сме имали по-лоши танкове от другите армии.
	Ситуацията е: само в Съветския съюз била осъзната необходимостта от свръхмощен скоростен танков дизел. Много преди войната той бил създаден, доизпипан и постъпил на въоръжение. Към момента на започването на войната само Съветският съюз имал дизелови двигатели. (Нека ми прости читателят, задето пропущам японските едноредни дизелови двигатели с мощност 110 к.с. и италианските с мощност 125 к.с. Те били несъвършени, автомобилни двигатели с далеч не танкова мощност, произвеждали се в ограничени за танкове серии, които изобщо не изиграли никаква роля във войната.)
	Единствен Съветският съюз произвеждал танкови дизели, които били не просто най-добрите в света, а и уникални, понеже никой друг тогава още не бил стигнал до тази степен на развитие.


>	Глава 14
>	Защо другарят Сталин не разстрелял другаря Кудрявцев?

E>
	Войната ще водим настъпателно, след като я пренесем на територията на противника.
@	Боен устав на РККЛ от 1941 година (ПУ-41), с. 9
E$

>>	1
	До двайсетия век мястото на батарейния командир в боя било на огневите позиции на батареята му. А къде другаде да бъде? Спомняте ли си у Лев Толстой батареята на капитан Тушин?
	А в началото на двайсетия век артилерията на напредналите във военно отношение държави била овладяла стрелбата отвъд хоризонта по цели, които от огневите позиции не могат да бъдат видени. Това се нарича стрелба от закрити огневи позиции. Този начин станал основен: той давал възможност да бъдат скривани артилерийските батареи зад гънките на местността, зад постройки, зад дървета, в естествени и изкуствени скривалища или просто зад линията на хоризонта. Сигурността на батареите нараснала, по-трудно станало тяхното откриване и унищожаване.
	Но скритата батарея е сляпа: мерачите не виждат целите. Затова при стрелба от закрити позиции мястото на командира на батареята е не в неговата батарея, а там, откъдето ще може да вижда противника. Започнали да изнасят командния пункт на батареята напред и встрани на много километри от огневите позиции. От командния пункт командирът на батареята вижда целта и предава указания накъде и как да се стреля.
	Всеки от нас през детството си е играл на морски шах — чертал е мрежа с координати и е нанасял удари: А-1, Б-2 и т.н. Горе-долу така се прави и в артилерията: едната карта е у командира на батареята, който вижда противника, другата — у старшия офицер в батареята (това е командирът на първи огневи взвод), който не вижда противника. Командирът отдалеч дава команда, старшият офицер в батареята дублира командата, батареята изпълнява заповедта. Дистанционно управление, тъй да се каже. Така е по принцип. А на практика бъдещите артилерийски офицери трябва три-четири години да учат математика, топография, балистика, метеорология и други науки, за да овладеят елементарните основи на стрелбата от закрити огневи позиции. Такава стрелба изисква умение, навици, точни прибори, сложни изчисления, стабилна непрекъсната връзка и пълноценно топографско подсигуряване.
	Целият този дълъг предговор има за цел да покаже, че без топографски карти бойното приложение на артилерията е невъзможно, както е невъзможно да се играе на морски шах без мрежа с координати. Във всяка батарея трябват поне два комплекта топографски карти: за командира на батареята, който вижда противника, и за старшия офицер в батареята, който не вижда противника. Съществуват методи за стрелба от закрити огневи позиции без топографски карти, но ефикасността на бойното приложение на артилерията рязко спада. По принцип и автомобил без мотор може да се използва по прякото му предназначение — впрегни два коня и само размахвай камшика и подвиквай на конете. Артилерията без карти е като автомобил без мотор. По прякото й предназначение може да се използва, но…
	Та затова във всяка батарея е желателно да има два комплекта топографски карти. Най-малко. А в най-добрия случай карти трябва да имат и командирът на взвода за управление, командирът на втори огневи взвод, челните артилерийски наблюдатели, изчислителите, артилерийските разузнавачи, старшината на батареята и командирът на транспортното отделение. А ако командирът на отделението за артилерийско снабдяване няма карта, може и снаряди да не докарат. На кого са му изтрябвали тогава всичките ви изчисления?
	Артилерията е сборен оркестър. Случват се солови изпълнения на батареите, но по-често батареите свирят на дуети, триа`, квартети… За да се управлява огънят на две-три батареи, карта трябва да има командирът на дивизиона, както и заместникът му, и началник-щабът, а те имат на свое разпореждане собствена батарея за управление с взвод артилерийски разузнавачи. И на всички им трябват карти, както на диригента и музикантите — ноти. А стрелбата на дивизионите се ръководи от командира на артилерийския полк. И той самият не може да воюва без карти, както не могат подчинените му артилерийски разузнавачи, коректировчиците на огъня, изчислителите…
	Като имаме всичко това предвид, нека се върнем на 13 юни 1941 година. Под прикритието на съобщението на ТАСС милионни маси съветски войски се устремили към западните граници. Хиляди войскови железопътни композиции от Далечния изток чак до Брест задръстили железопътната мрежа на страната, парализирайки цялото останало движение. Нощем дивизиите, корпусите и армиите тайно се стоварват в крайграничните гори. Съветските командири засега не знаят какво им предстои да извършат. Всеки вижда само своята рота, батарея, батальон, дивизион, полк, бригада, дивизия, корпус, армия, но не си представя цялата дълбочина и размаха на Сталиновия замисъл. И тъкмо тогава съветските командири ги връхлита страшна новина: Хитлер е нанесъл изпреварващ удар, внезапно започвайки превантивна война.
	Стандартна картина от 22 юни: в белоруските гори се стоварва тайно прехвърлената от Урал 22-ра армия. Както и всички други съветски армии, тя се е готвила за нахлуване. Но на 22-ра армия й поставят неочаквана и съвсем изненадваща задача: да подготви отбрана и контраудари на своя територия. Генерал-лейтенант Н. И. Бирюков по онова време бил генерал-майор и командвал 186-а пехотна дивизия от 62-ри пехотен корпус на 22-ра армия. Ето неговия разказ: „Единствения екземпляр на карта, който можах да си изпрося от началник-щаба на 21-ви механизиран корпус, ми го взе командирът на нашия корпус генерал-майор И. П. Карманов“ _(ВИЖ. 1962, кн. 4, с. 82)_.
	186-а дивизия на генерал Бирюков е комплектувана почти напълно. В дивизията има 13 000 войници, сержанти и офицери, 144 оръдия, 154 минохвъргачки, 558 картечници, 13 бронирани коли, 16 плаващи танка, 99 трактора, 558 автомобила, 3000 коня и… нито един комплект карти. Една карта Бирюков си изпросил от съседите, но вишестоящият командир му я отнел. Отношенията между съветските генерали са като в сталински лагер за криминални престъпници. Между другото, отнелият картата Карманов току-що е пуснат от затвора и цялата уралска 22-ра армия е обилно комплектувана със „спецконтингент“ — със затворници от уралските концлагери. Генерал Бирюков в случая проявил непростимо лекомислие: щом имаш само една карта, не я показвай на никого, иначе ще ти я _свият_, ще ти я _цунат_. Но нека не завиждаме и на вишестоящия командир, който отнел картата: той командва 62-ри пехотен корпус, а това са три дивизии (153-та, 174-та и 186-а), два самостоятелни артилерийски полка, зенитноартилерийски дивизион, свързочен батальон и сапьорен батальон, авиационен отряд. Един пехотен корпус — това са 50 000 войници и офицери. Общо в корпуса има 17 полка, от които 8 са артилерийски. В корпуса има 966 оръдия и минохвъргачки.
	Вече знаем с колко комплекта карти трябва да разполага една батарея. Но в пехотния корпус има не една батарея, а 173 артилерийски и минохвъргачни батареи (включително батареята за управление). Всеки пехотен корпус за коригиране на огъня си има собствена авиация. Само че накъде да излетят самолетите без карти и как да коригират огъня на батареите? А и не само на артилеристите им трябват карти. Карти са нужни и на пехотинците, и на сапьорите, и на тиловаците. Ако на артилеристите дадеш карти, а на пехотинците не дадеш, как ще организираш взаимодействието им? А щабовете на батальоните, полковете и дивизиите изобщо не могат да работят без карти. 186-а пехотна дивизия и 62-ри пехотен корпус са само примери. В 21-ви механизиран корпус картината е същата. Командир на корпуса бил генерал-майор Д. Д. Лелюшенко — човек с широка душа. Взаимопомощта в боя е главният принцип на войсковото приятелство. През войната генерал Лелюшенко бил един от най-ревностните привърженици на този принцип. Той завършил войната като генерал-полковник, командващ 4-та гвардейска танкова армия. На всички постове, във всички ситуации Лелюшенко подкрепял своите съседи с огън, със смела атака, със стремителен маньовър. И ако в началото на войната генерал Бирюков се видял принуден да проси от генерал Лелюшенко карти и получил един лист, това показва, че картите в 21-ви мехкорпус на Дмитрий Данилович Лелюшенко не са били в изобилие. Но става дума не за дивизиите, не за корпусите и дори не за армиите: Вторият стратегически ешелон, състоящ се от седем армии и много самостоятелни корпуси, се оказал без карти. В Първи стратегически ешелон (петнайсет армии за нахлуване и десетки самостоятелни корпуси и дивизии) карти също няма. Зад тях се извършва разгръщането на третия, а после и на четвъртия ешелон, но управляването им е невъзможно: там също няма карти.
	Ето един пример за положението в Първи стратегически ешелон на съветските войски. Свидетел е генерал-майор Д. И. Осадчи. По онова време той бил старши лейтенант, командир на танкова рота в 3-ти танков полк от 2-ра танкова дивизия на 3-ти механизиран полк на 11-а армия на Северозападния фронт. Това е в Литва. Преди войната дивизията била вдигната по бойна тревога и изкарана в крайграничните гори. Танковете КВ-2 били снабдени с бетонобойни снаряди. Логично: отпред е Източна Прусия, на територията й има стотици мощни железобетонни отбранителни съоръжения. За разрушаването им се изискват именно бетонобойни снаряди. Но войната започнала не както била планирана: на танкистите не им се наложило да пробиват железобетонни укрепени линии, бетонобойните снаряди не им трябвали, наложило им се да отбраняват своята страна, да воюват на своя територия. И тогава възникнал проблем: командирите нямат топографски карти. Статията на генерал Осадчи е съвсем кратка, но генералът на няколко пъти споменава за липсата на карти _(ВИЖ. 1988, кн. 6, с. 52–54)_.
	От документите от онова време личи, че не само в 2-ра танкова дивизия не е имало карти, а и във всички други танкови дивизии. На 5 август 1941 година помощник-командващият бронетанковите войски на Червената армия генерал-майор от танковите войски В. Т. Волски изпратил до заместник-наркома на отбраната доклад за използването на танковите войски през първите дни на войната. Сред изводите четем: „Командният състав нямаше карти, което водеше до това, че не само отделни танкове, а и цели подразделения блуждаеха“ _(ЦАМО, фонд 38, опис 11360, папка 2, с. 13)_.
	А ето един свидетел от висок ранг — Ф. И. Голиков. Преди войната — началник на ГРУ, в края на войната — заместник-нарком на отбраната (тоест заместник на Сталин), след войната — маршал на Съветския съюз. През ноември 1941 година Голиков бил генерал-лейтенант, командвал 10-а армия. Кадровата Червена армия вече била изтребена. Пред самата Москва противника спират останките от Трети стратегически ешелон на Червената армия, а Сталин тайно е сформирал десет армии от необучени запасняци и подготвя контранастъпление. Но проблемът си остава: „Имахме само два екземпляра от картата. Единият беше у мен, другият — у началник-щаба на армията“ _(ВИЖ. 1966, кн. 5, с. 74)_.
	10-а армия на Голиков през ноември 1941 година имала над 100 000 войници. Два листа от картата на сто хиляди войници… Пропорцията е като в 62-ри пехотен корпус от 22-ра армия: един лист на петдесет хиляди бойци и командири. Зле бил другарят Сталин с картите.
	От думите на маршала произтича, че в оперативния отдел на щаба на 10-а армия (отделът се занимава с планиране на бойните действия) карти няма. Нито една. В разузнавателния отдел на щаба на 10-а армия карти няма. Командващият артилерията на армията карти няма. Началникът на тила няма. А това не е щаб на дивизия, нито на корпус. Това е щаб на армия. Ха воювай, ако началникът на оперативния отдел рисува плана на операцията не на карта, а на хартийка. Това е все едно хирург да прави операция не с хирургически инструменти, а с вилица и нож за хранене.
	Но нека допуснем, че планът криво-ляво е изобразен на хартийка. Как да бъде съобщен той на по-долустоящите командири? На пръсти ли да им се обясни ситуацията? По-долустоящите генерали и техните щабове изобщо нямат карти. А как да стреля артилерията? В 10-а армия, както и във всяка друга, артилерийските и минохвъргачните батареи са стотици. Как ще се управлява техният огън? Никак. Невъзможно е. Как ще бъдат снабдявани дивизиите, ако е невъзможно да се покаже на тиловаците на карта разположението на дивизиите? Как ще се организира взаимодействието с авиацията? Как ще се организира разузнаването? Получени са сведения от партизани за положението на противника, какво да се правят тези сведения? На хартийка ли да се запишат?
	Свидетелствата за страхотния недостиг на карти в моя архив са над триста. Свидетелите са офицери, генерали, маршали. Мисля, че тези четири примера са достатъчни. А ако не са, мога да продължа. Ако щете, мога да напиша цяла книга за това, че карти НЕ Е ИМАЛО.


>>	2
	Липсата на карти в подразделенията, частите, съединенията и обединенията на Червената армия имала катастрофални последици. Управляването на войските е невъзможно без карти. Както и да въоръжавате една дивизия, каквито и грамотни командири да сложите начело на нея, с колкото и храбри и опитни войници да я комплектувате, дивизията е неуправляемо стадо, ако няма карти. Такава дивизия ще изгине безславно и ще отвори път на противника към други също толкова мощни, силни, но неуправляеми и поради това безполезни дивизии. Съветската полева артилерия имала най-добрите в света артилерийски оръдия, а по количество на артилерията Червената армия превъзхождала всички армии на света, взети заедно. Но поради липсата на карти през първите месеци от войната използването на тази мощ било невъзможно. А неуправляваната и неподкрепяна от артилерията пехота отстъпвала (тоест бягала), оголвайки фронта. А като оголвала фронта, пехотата давала на противника и командните пунктове, и стратегическите запаси, и крайграничните летища, и артилерията, която без пехотно прикритие е беззащитна. А танковете без карти блуждаели… И това е краят на кадровата армия, а без нея държавата загубила по-голямата и по-добрата част от военната си промишленост. И станало така, че Хитлер имал и кадрова армия, и запасняци, и военна промишленост, а Сталин — нито кадрова армия, нито военна промишленост, — само запасняци, които тепърва трябва да бъдат събрани, обучени и въоръжени, след като се разгърнат в Урал и Сибир нови центрове на военната промишленост.
	Тук именно трябва да търсим отговора на въпроса защо Червената армия могла да стигне само до Одер, Дунав и Елба: катастрофалното започване на войната означавало и катастрофален неин завършек. Ясно е, сталинските запасняци били толкова много, че можели да пречупят гръбнака на германската кадрова армия и германските запасняци, които били снабдявани от промишлеността на цяла Европа. Но Сталин не могъл да завладее почти нищо в Европа.
	Чудно нещо, но нито един от кремълските историци не с насочил вниманието ни към липсата на карти като причина за поражението на Съветския съюз във Втората световна война. Официалната историческа наука е подминала тези толкова интересни сведения. И ако някой от кремълските историци беше се сетил за картите, непременно, сигурен съм, би използвал факта, че са липсвали карти, като доказателство за „неподготвеността“ на Сталин за война.
	А ние нека не бързаме с изводите. Преди всичко нека си изясним имената на онези, които в Червената армия отговаряли за топографското подсигуряване на войските и щабовете. И едва след това да произнесем присъдата им.


>>	3
	Виновните лесно могат да бъдат намерени и назовани поименно.
	На всеки лист съветска топографска карта пише:
	„Генерален щаб“. Посочена е организацията, която отговаря за подготовката на войната и за осигуряването на войските с планове, както и с карти, на които са изобразени тези планове. През 1941 година в състава на Генералния щаб имало осем управления. Едното от тях се наричало Топографско и се занимавало с всички въпроси на топографското подсигуряване на войските. Към 22 юни 1941 година Топографското отделение на Генералния щаб възглавявал генерал-майор М. К. Кудрявцев. Той се подчинявал пряко на началника на Генералния щаб армейски генерал Г. К. Жуков.
	Това са двамата главни виновници.
	Правилно би било да се разстрелят генерал Кудрявцев заради липсата на карти, а генерал Жуков — загдето не е насочвал работата на Кудрявцев както трябва.
	Разстрелял ли ги Сталин? Обесил ли ги?
	Не, нито ги разстрелял, нито ги обесил.
	Веднага възниква подозрението: може би другарят Сталин е бил мекосърдечен, прощавал е грешките и пропуските?
	Сталин наистина бил мекосърдечен, но не много и не винаги: предходника на Жуков на поста началник на Генералния щаб армейски генерал (и бъдещ маршал на Съветския съюз) К. А. Мерецков през същите тези дни го поели с пикня, прищипвали му половите органи с врата и смъквали с бич парчета от гърба му и от други места.
	А как постъпил с Жуков другарят Сталин? Много скоро другарят Сталин назначил Жуков за свой заместник, накичил го с повече ордени, отколкото всеки друг, доверил му да приеме така наречения „парад на победата“, вместо да го приеме той лично, и никога не го упрекнал за липсата на топографски карти.
	А онзи, който? Да, главният топограф, на него какво му направили?
	Не се тревожете, и той не бил пренебрегнат. Завършил войната като генерал-лейтенант. На гърдите му имало десет бойни ордена и безброй медали. Той приел топографската служба на Генералния щаб през 1938 година, когато бил на 36 години, и останал на този пост 30 (трийсет) години по Сталиново, Маленково, Хрушчово и Брежнево време. Сменяли се началниците на Генералния щаб, наркомите и министрите, сменяли се генералните секретари, а Кудрявцев си оставал. И десетилетия наред в съветската топографска служба било съвсем естествено да встъпиш в редиците й като зелен курсант от военното училище под командването на Кудрявцев и да завършиш службата си като беловлас полковник или генерал под командването на същия този Кудрявцев. 30 години на длъжността главен армейски топограф е рекорд. Наистина е рекорд. Разпитвах британски, френски, американски и германски военни историци. Никой на подобна длъжност в никоя армия в света не се е задържал трийсет години. В цялата световна история. Кудрявцев бил пенсиониран с почести и доживял до 82 години. Не го заплашвали затвори и лагери. Всички го уважавали. Ето какво е писал за него бившият началник на ГРУ и началник на Генщаба армейски генерал Щеменко: „Топографската служба на Генщаба се възглавяваше от блестящия познавач на това дело генерал М. К. Кудрявцев“ _(„Генеральный штаб во время войны“, с. 128)_.
	А ето още една похвала на генерал Кудрявцев и възглавяваната от него топографска служба: „Излезе, че в Съветска Русия било създадено картографско производство, което по своите размах, организация, обем и качество на работата превъзхожда всичко направено до днес където и да било.“
	Похвалата е особено ценна, тъй като произхожда от противника, и то по време на войната, която противникът още се надява да спечели. Това е от германското списание Petermanns geographischen Mitteilungen _(1943, Heft 9/10)_. Тук не става дума за това, че единият противник признава превъзходството на другия. Тук става дума за нещо повече. Висшата раса признава, че я превъзхождат тъпите и мързеливи руснаци, които изобщо не са хора. Такава оценка трябва да се заслужи.
	След публикуването на „Ледоразбивачът“ получих действително много писма от бивши германски войници и офицери. Има да ги чета до края на живота си. И в нито едно писмо не се говори за неподготвеност на Червената армия за война. Всички писма са за подготвеността й. Пишат за всичко, споменават и за съветските топографски карти. Най-често — за залавянето в навечерието на войната на съветски артилерийски разузнавачи, умишлено или случайно попаднали на германска територия, и за това, че от тях са били изземвани висококачествени топографски карти. Има и писма за завладени в крайграничната ивица през първите дни на войната съветски топографски складове. Например за огромното хранилище в Тираспол, където се пазели карти със смайващо качество, включително и карти на Галацкия проход, за заляното с бензин и подпалено мазе в покрайнините на град Шауляй. Мазето било натъпкано с карти, от които останали само обгорели ъгълчета. Един стар войник пише, че целият му взвод бил потресен от качеството на хартията и от отчетливостта на рисунъка: „По-добри, отколкото на германските банкноти.“


>>	4
	Остава ни най-простото — да свържем в едно фактите. От една страна — най-добрата топографска служба на света, от друга — липса на карти. От една страна — блестяща кариера на главния съветски топограф, от друга — съветски генерал проси карта от съседите си, а по-горният генерал му отнема тази карта. Как да се подведе всичко това под общ знаменател?
	Може би някой ще намери друго обяснение, но на мен ми се струва, че само едно е задоволително: Съветският съюз е подготвял агресия.
	Подготовката била започнала още от двайсетте години. Готвели се за война и съветските военни топографи. Топографската служба била изработила карти в огромни количества. Но всички те били съсредоточени в крайграничните райони на СССР и там се наложило да бъдат унищожени при отстъплението, фактът, че са били съсипвани стотици и хиляди тонове топографски карти, е потвърден от мнозина германски историци.
	И съветските извори говорят за същото: картите били закарани в крайграничните райони на страната и там загубени или преднамерено унищожени при принудителното оттегляне. Генерал-лейтенант А. И. Лосев е обяснил причините за недостига на топографски карти: „Складовете за топографски карти, неоправдано разположени досами границата, бяха или завзети от противника, или унищожени от противника при първите бомбардировки. В резултат от това войските се лишиха от 100 млн. карти“ _(ВИЖ. 1992, кн. 10, с. 82)_.
	И тъй, картите били произведени, но всичките били унищожени по границата през първите дни от войната.
	В петте крайгранични окръга на Съветския съюз към 21 юни 1941 година се намирали петнайсет армии от Първи стратегически ешелон, пристигали и се стоварвали още седем армии от Втори стратегически ешелон, освен това се формирали три армии от Трети стратегически ешелон. Планирало се след внезапния съветски удар и обявяването на Деня „М“ броят на армиите в западните райони на СССР да бъде увеличен до петдесет. Та за всяка от съществуващите и дори заплануваните за разгръщане армии по границите вече били складирани по два милиона карти.
	А им се наложило да воюват, имайки във всяка армия не по два милиона карти, а понякога по две карти, както в 10 а армия на генерал-лейтенант Голиков.
	Разликата е един милион пъти.
	Това обаче е съвременна занижена оценка. А доскоро загубите на топографски карти се оценяваха като по-големи. Лично главният военен топограф генерал-лейтенант Кудрявцев свидетелства, че през първите дни от войната само в Прибалтийския, Западния и Киевския окръг съветските войски са унищожили близо двеста вагона топографски карти. _(ВИЖ 1970, кн. 12, с. 22)_. През 1941 година в Съветския съюз най-малките железопътни вагони били 20-тонни. Ако предположим, че са били използвани само малки вагони, и тогава ще получим четири хиляди тона унищожени карти.
	Генерал-лейтенант Кудрявцев дава още един ключ за оценка на количеството на похабените карти: средно във всеки вагон е имало по 1 033 000 екземпляра. Двеста вагона — това прави двеста милиона карти.
	Сега генерал-лейтенант Лосев съобщава: загубени са сто милиона карти във всички крайгранични окръзи. А преди много години генерал-лейтенант Кудрявцев, който пряко отговарял за тези карти, давал друга цифра: само в три окръга били загубени двеста милиона карти.
	Но да не издребняваме. Хайде да не спорим кой е прав, ако приемем едното или другото становище — няма разлика, и в двата случая говорим за чудовищни, за астрономически количества, които човек не може да си представи. Никой никога не е губил толкова. Посочете ми друга страна, която да е загубила поне десет милиона карти. За три дена. Що се отнася до мен, друга аз такваз страна не зная. Който знае, да ми я посочи.
	И след като Червената армия е губела карти в такива количества, след като самите началници на Военнотопографската служба са на различно мнение за размера на загубите, ако разликата в оценките им е сто милиона, та и повече, нека се съгласим: произвели са много. Произвели са толкова, колкото никой никога не е произвеждал. Нека се съгласим, че и у нас са готвели нещичко за война.


>>	5
	И тъй, проблемът е описан от четири гледни точки: от германски военни експерти топографи по време на войната, от бивши германски войници много десетилетия след войната, от съветския генерал, който пряко лично ръководел топографската служба през войната, и от друг генерал половин век след станалото. Резултатът е един и същ: никъде по света не е имало нищо подобно нито по организация, нито по обем, нито по размах, нито по качество. Съветският съюз е разполагал с най-добрата в света топографска служба, която произвела просто невероятно количество карти за бъдещата война. Генерал Кудрявцев и всичките му подчинени топографи са се готвили за войната, както никой по света не се е готвил, те създали такъв запас от карти, който никой дори не може да си представи.
	В това отношение Сталин не можел да има претенции към генерал Кудрявцев и не било редно да го разстрелва заради предвоенната му работа. Редно било да го награди.
	Но възниква въпросът: защо е трябвало да се превозват картите до крайграничните райони?
	За това, че са изработили толкова много карти, генералът не бива да се разстрелва, но за това, че ги е прехвърлил към границите — да се разстреля! Голяма ли е разликата: нищо не си вършил преди войната и не си приготвил карти или картите са изработени, но си ги изпратил там, където те всичките наведнъж били унищожени? Резултатът е един и същ: карти няма и затова катастрофите се зареждат една след друга, затова войниците гинат с милиони, затова отстъпваме град след град, затова даваме територия с милиони квадратни километри и население — с десетки милиони.
	Защо Кудрявцев не е бил разстрелян за толкова неразумното разпределяне на картите?
	Ужасно обичам нашите генерали и някои военни историци. Това са много особени хора. Могат да ти обяснят и най-сложните проблеми просто, разбираемо и достъпно „неоправдано са били разположени“. И толкоз. И проблемът отпада. И дискусия не пламва.
	А аз приканвам моя читател да си представи ситуацията, да си въобрази как е могло да се случи това. И тъй, идва непосредствено преди германското нападение генерал-майор Кудрявцев при прекия си началник армейски генерал Г. К. Жуков:
	— Георгий Константинович, решил съм да прехвърля всичките ни запаси от карти чак на германската граница!
	— Браво бе! Добре си се сетил. А защо, Марк Карпович?
	— Ами ей тъй, Георгий Константинович, хрумна ми.
	— И никаква причина ли не си измислил?
	— Затруднявам се, Георгий Константинович, по цели дни и нощи мисля, никаква причина не ми идва наум. Просто реших да ги изпратя всичките и там да ги държа. Без това да е наложително. Без причина. Всичките двеста милиона. Та германецът, като удари, всичките карти наведнъж да му паднат в ръчичките. Така ли е?
	— Така е, Марк Карпович.
	— Та аз да дам ли заповед, Георгий Константинович?…
	— Действай, Марк Карпович. Прехвърли всичките ни запаси от карти чак на границата. В непосредствена близост!
	Смешно ли е?
	Но тази ситуация не съм я измислил аз. Измисленият от мен диалог пряко произтича от официалната версия на родния ни Генерален щаб: ей тъй взели и ей тъй неоправдано закарали всички карти на границата. Без причина.
	Големите началници в Министерството на отбраната, в Генералния щаб, във високите научни учреждения хем самите петдесет години се правят на глупаци, хем ни предлагат да повярваме, че генерал Кудрявцев е бил пълен идиот. Главата на най-добрата военнотопографска служба на света, самият той — най-добрият военен топограф в световната история, целият окичен с ордени от главата до петите, изневиделица взел, че погубил всичките резултати от дългогодишен труд, лашнал всички карти право към германската граница. И дори забравил да измисли причина защо това е нужно.
	Добре, ще повярваме на официалните историци: Кудрявцев е идиот.
	Но те ни предлагат да повярваме, че и Жуков е бил пълен идиот. Именно началникът на Генералния щаб Жуков отговарял за всички карти. Без негово разрешение дори хиляда тона карти, дори една композиция, дори един вагон с карти не може да бъде насочен към границата. Иска се подписът на Жуков. Или в краен случай — устното му нареждане. Но Кудрявцев изпратил всички карти на Червената армия на границата, а Жуков пет пари не дава. Жуков хабер си няма с какво се занимават пряко подчинените му генерали.
	Интересното е, че самият Жуков е описал в книгата си сума какви ли не дивотии, посочил е хиляди имена, дати и факти, които смело е можел да прескочи: те на никого не са интересни и нямат нищо общо с темата, а въпроса за топографските карти, за които отговарял лично, Жуков заобикаля с вихрен артилерийски маньовър. В предложенията за награждаване с пълководчески ордени това се формулира така: смело и решително той заобиколи огнището на съпротива, за да не бъде въвлечен в изтощителни боеве.
	И нито един официален историк не се осмели приживе на Жуков да му зададе неудобния въпрос за топографските карти. Но и след смъртта на Жуков въпросът не бе повдигнат. Колко благородна ярост стоварихте, доктори и кандидати, върху мен и моя „Ледоразбивач“, а по-добре щяхте да постъпите, другари, ако бяхте вложили тази ярост във въпросите си към великия пълководец. Не аз, а той допуснал да бъдат изтребени и осакатени десетки милиони души, защото нямало карти, просто поради това, че топографските складове „неоправдано били разположени в непосредствена близост“.


>>	6
	Никой не се е заяждал с Жуков, никой не му е задавал неудобни въпроси. А Жуков, естествено, не е отговарял на тях. И затова позорът от четирийсет и първа година, тъй да се каже, няма нищо общо с Жуков: той е велик, той е мъдър и могъщ. Той защитил Москва. И Ленинград… За Георгий Константинович Жуков никой не си мисли нищо лошо: той е чист.
	Но позорът от разгрома не е заличен. И ако този позор не падна персонално върху нечия глава, все някъде трябваше да падне. И падна върху главите на всички ни. И шета из света мнението: много са глупави тия руснаци! За нищо не ги бива. Не могат и да воюват. Но да не си правят илюзии и украинците, и казахите, и евреите или татарите: когато чужденец говори за глупавите руснаци, той има предвид и всички останали, позорът пада не само върху руските глави, а и върху главите на всички народи от бившия Съюз.
	Всички подвизи на нашия народ са затулени от хилядите най-позорни факти от началото на войната, за които няма друго обяснение освен нашата всеобща тъпотия и глупост. Светът ни се подиграва. На всички ни.
	Но не всички ние сме отговаряли за разполагането на топографските складове (летищата, командните пунктове, запасите от течно гориво, на стотиците хиляди тонове боеприпаси и т.н., и т.н.). Отговарял е Генералният щаб и персонално — неговият началник армейски генерал Г. К. Жуков.
	Затова предлагам: хайде или публично да наречем Георгий Константинович Жуков идиот, да смъкнем от постаментите неговите статуи и да ги натрошим на парчета, или всички заедно да потърсим причината, поради която хранилищата на карти (както и щабовете, свързочните възли, планините от кожени ботуши, евакуационните лазарети и всичко останало) се оказали в „непосредствена близост“, оказали се там, където били загубени още при първия досег с противника.
	Едно от двете: или ще открием обяснението на неразбираемите действия на Жуков (на Кудрявцев, на Сталин, Ватутин, Василевски, Берия и т.н.) и ще го обявим за зъл гений, или няма да открием причината за действията му и ще го провъзгласим за глупак, но при всички случаи време е да снемем позора от разгрома от главата на нашия народ. И ако всичко се дължи на глупост, време е позорът да се стовари върху нечия глупава глава персонално. Не бива да позволяваме на кремълската пропаганда да прехвърля нечии персонални грешки (или престъпни замисли) върху нашия народ, върху всички нас и нашите потомци.


>	Глава 15
>	А какви танкове е имал Хитлер?

E>
	Пътищата са труднопроходими. Голям брой машини са излезли от строя в резултат на аварии. Щабът на танковата група на Гот докладва, че в строя са останали едва 50% от щатното количество бойни машини… Нашите танкове Т-1 са бреме за войските.
@	Генерал-полковник Ф. Халдер
@	Военен дневник. Записките от 4 юли 1941 г.
E$

>>	1
	Към 21 юни 1941 година Сталин имал 24 000 танка. Въпрос към випускник на тримесечни курсове за младши лейтенанти: какво превъзходство трябва да има настъпващият?
	Отговорът е: трикратно.
	Правилно. Следователно, за да нападне Сталин, Хитлер е трябвало да има 72 000 танка.
	Но противниците се намирали в неравни условия. Известно е, че нашите пътища са противотанкови. Нашите пътища притежават подхвърляща сила. Пътищата сами изтребват танковете, автомобилите, влекачите и бронетранспортьорите на противника.
	Затова Хитлер е трябвало да има не 72 000 танка, а повече. Някъде над 100 000.
	Освен това територията ни е безкрайна. За завземането на такава територия трябва да имаш безгранично количество танкове.
	Но Хитлер нямал безгранично количество танкове. Хитлер нямал дори 100 000 танка. Нямал нито 72 000, нито 24 000.
	Към 22 юни 1941 година на Източния фронт Хитлер имал 3350 танка.
	Общо във вермахта танковете били малко повече, но те били ангажирани по другите фронтове, затова не е редно да ги вземаме под внимание.
	Всеки випускник на тримесечни курсове може да направи разчет на потребностите и за другата страна. Не се иска да си генерал-полковник, професор или доктор на науките, за да знаеш, че на настъпващия са му необходими три пъти повече сили, а на отбраняващия се — три пъти по-малко. Настъпващият Хитлер е имал 3350 танка, следователно на отбраняващия се Сталин за равновесие са му трябвали 1127 танка.
	Сталин имал 21 пъти повече танкове, отколкото са му били необходими за отбрана.
	А ако Сталин се е канел да нападне Хитлер, срещу 3 350-те хитлеристки танка трикратното превъзходство е 10 050.
	Така че и за нападение Сталин имал над два пъти повече танкове, отколкото му трябвали.
	Задачата на Сталин се опростявала от това, че той имал пред себе си малката уютна Европа с хубави пътища, с курортен климат, със запас от картофи във всяко мазе, с пити кашкавал във всеки килер, с пушени бутове над всяка камина, с население, което в по-голямата си част смятало Сталин за освободител и очаквало идването на неговите танкове.
	А задачата на Хитлер се усложнявала от това, че пред него се ширели безкрайни простори, страхотно разбити пътища и непроходими гори. Полеските блата имат площ горе-долу колкото една прилична европейска страна. Четири месеца — от средата на май до средата на септември — в тази страна може да се воюва, а след това — дъждове, калища, зима, сняг, студ и отново кал.
	И селяни с брадви.


>>	2
	И ето че след войната кремълските вождове събират доблестните съветски маршали, генерали, професори и академици и им възлагат бойна задача: да докажат, че 3-те хиляди хитлеристки танка са повече от 24-те хиляди сталински, да докажат, че Хитлер е бил готов за война, а Сталин не е бил.
	Как са били подбирани учените другари за тази работа, не знам. Не знам какво са им обещавали. Може да са обещали на всеки по каца сладко и кошница бисквити, може да са им обещавали по десет милиона долара на калпак, може би апартамент на улица „Арбат“ с шестстотин и петдесет квадратни метра жилищна площ и вила в Крим, може би на един — гащи с лампази, а на друг маршалски звезди… Нека не се напъваме да познаем. Ясно е едно: за такава долна работа подбирали хора, готови да търгуват не само със съвестта си…
	И те търгували.
	И могли да докажат, че всички ние, жителите на бившия Съюз, сме пълни идиоти. Могли да докажат, че по умственото си развитие сме били далеч под германските стандарти, че мързелът и глупостта са главните характеристики на нашите народи.
	Как са могли да докажат това полковниците Мерцалов и Анфилов, генералите Гареев, Жилин и Волкогонов, маршалите Куликов и Огарков?
	Всичко е много просто: в научните си изследвания те просто премълчали за 24-те хиляди сталински танка. За 50 години в официални издания тази цифра не се е появявала. Тя изплува едва през деветдесетте години, макар че на Запад винаги е била известна.
	Но ако разгърнем „Спомени и размисли“ на маршала на Съветския съюз Георгий Константинович Жуков, ако я прелистим от началото до края, няма да намерим най-важното. Георгий Константинович пише предимно за дреболии.
	На Жуков не му позволили да си спомни за седемкратното превъзходство в танкове, заръчали му да не размишлява на тази тема. Тъкмо удобен повод за Георгий Константинович да затръшне вратата: няма да пиша, и толкоз!
	Само че много му се искало да получи онези каци със сладко и кошници с бисквити…


>>	3
	А Институтът по военна история работел. Под ръководството на Главното политуправление на армията и на Идеологическия отдел на ЦК на КПСС. И военните историци у нас се водели към пропагандното ведомство. А те и без друго произхождали предимно от пропагандното ведомство, от УСП — управлението за спецпропаганда на Главното политуправление, възглавявано от някой си Волкогонов. Пропагандистите не изучавали военната история, а я моделирали. По зададени параметри.
	И се родила в недрата на пропагандисткото ведомство формулата: „В Червената армия към 21 юни 1941 година имало 1861 от модерните танкове Т-34 и КВ, както и много остарели и леки танкове.“
	Тъй да се каже, формула с допълнение. И на всички било заповядано да повтарят тази формула и допълнението й: „както и много леки и остарели“.
	Тази формула е фалшива от край до край. Както и допълнението й.
	Първо, Червената армия освен танковете Т-34 и КВ имала към 22 юни 1941 година най-модерните танкове Т-40 и Т-50. Нашите пропагандисти „забравили“ да включат тези танкове в статистиката.
	Второ, 1861 Т-34 и КВ е занижена цифра. Двама мъжествени, тоест истински, историци — Н. П. Золотов и С. И. Исаев — извършили огромна работа по изучаването на танковия парк на СССР към момента на започването на войната. Те пишат: „До средата на 80-те години онези, които пишеха по този проблем, се придържаха към строго установените цифри, фигуриращи във фундаменталните издания. Според официалната версия в Червената армия в навечерието на войната на въоръжение е имало 1861 танка КВ и Т-34… Още тогава мнозина изследователи притежаваха поточни данни, но тяхното публикуване беше практически невъзможно“ _(ВИЖ, 1993, кн. 11, с. 75)_. Цифрата 1861 е точна, но е валидна за 30 май 1941 година. Към 21 юни 1941 година в Червената армия имало 1363 Т-34 и 677 КВ, тоест 2040 най-модерни танка само от тези два типа, без да се броят Т-40 и Т-50.
	Допълнението за „остарелите и леките“ също издава лукавство. Дори ако се съгласим, че всички останали танкове освен Т-34 и КВ са били наистина остарели и леки, все едно интересно е да се разбере каква е била бройката им. Но мълчаха генералите и маршалите, докторите и кандидатите.
	И след като в продължение на 25-те следвоенни години ни втълпяваха неверните цифри, Академията на науките на СССР получи от ЦК на КПСС заповед измамата да се задълбочи и разшири. Академиците отговориха: „Слушам!“
	Изворът е списание „Вопросы истории“ _(1970, кн. 5, с. 25)_. Издател — Академия на науките на СССР. Четем: „В германската армия имало 3712 танка, в Червената армия — 1800 (тежки и средни).“
	За „голямото количество леки и остарели“ — нито дума. Допълнението за „голямото количество“ отпадна, откъсна се като опашчицата на гущерче.
	В случая количеството на германските танкове е неоправдано завишено, количеството на съветските средни и тежки танкове е посочено неправилно, а на всичко отгоре закръглено, при което и закръгляването е неправилно: дори ако приемем официалната цифра 1 861, тя е по-близо до 1 900, отколкото до 1 800. Щом ще закръгляват, редно е било да закръглят към по-голямата цифра. Но имало заповед мощта ни да се занижава, затова академиците закръглявали по посока към занижаването.


>>	4
	А сега да преминем на германските танкове.
	Германските конструктори били допуснали една непростима грешка: те монтирали двигателя на танка на кърмата, а трансмисията — в предната част на танка. Същата грешка допущали конструкторите на британските, американските и японските танкове.
	Това разположение има голям брой предимства. Предимствата се виждали от всички. Но имало и един недостатък, него не го забелязвали.
	А той се състои в следното: ако двигателят е в кърмовата част, а трансмисията — в предната, от двигателя към трансмисията трябва да се прехвърли карданен вал. Точно така правели. Карданният вал се вкарвал в корпуса на танка и той не заемал много място. По принцип точно така се прави в повечето леки коли: двигателят е на едно място, а задвижващите колела — на друго. От двигателя към задвижващата ос е прехвърлен карданен вал. Той не заема много място: закриваме го с кожух, а отдясно и отляво монтираме седалките. Присъствието на карданния вал не влияе на височината на корпуса.
	В танка не е така. Над карданния вал трябва да се разположи плоскост — подът на въртящата се кула. Затова между дъното на корпуса и пода на кулата се образува кухо пространство. Заради тази по принцип ненужна кухина сме принудени да увеличаваме височината на корпуса на танка с 30–40, та дори и с цели 50 сантиметра. Съответно се увеличавали силуетът на танка и уязвимостта му по време на бой. Нещо повече: пораства теглото на корпуса. Танковият корпус е от бронева стомана, ако се увеличи височината на броневия корпус с 30–40, та дори и с 50 сантиметра, увеличението на теглото ще се измерва със стотици килограми, ако бронята е противокуршумна. А ако бронята е дебела, противоснарядна, увеличението на теглото ще се измерва с тонове.
	Но не е само това: за да бъде носена тази допълнителна и абсолютно ненужна броня, се изисквал помощен (следователно по-тежък) двигател. Помощният двигател има по-голям обем, този обем трябва да се прикрие — теглото пак пораства. Кръгът се затваря: на помощния двигател му е нужен по-голям обем, който изисква допълнително брониране, а за носенето на допълнителното брониране трябва да се вземе още помощен двигател, който… и т.н. Бедата е там, че се затваря не един кръг, а няколко: помощният двигател изисква помощна трансмисия, която тежи повече и изисква допълнителни обеми, които трябва да се прикриват с допълнителна броня. Това е излишно тегло. За носенето му е нужен още помощен двигател, а към него — помощна трансмисия, която трябва… и т.н. Помощният двигател иска повече гориво, което изисква по-големи обеми, които също трябва да се прикрият с броня, а за носенето й е нужен помощен двигател…
	Нарастването на абсолютно ненужните обеми и тегло вървяло по няколко спирали едновременно, при това с ускорение. С порастването на ненужните обеми и тегло спадали всички бойни характеристики: танковете ставали тромави, носели малокалибрени оръдия и слаба броня.
	Не може да се каже, че конструкторите не разбирали такива елементарни неща: разбирали ги, но порастването на обема и теглото било смятано за естествена и неизбежна цена на прогреса.
	Съветските конструктори на танковете БТ, Т-34, КВ и ИС разполагали двигателя и трансмисията на едно място — на кърмата. Това разположение имало безброй видими недостатъци и едно невидимо за никого предимство: от корпуса на танка бил изхвърлен карданният вал. Сега половината кула можела да бъде смъкната чак до дъното на корпуса. За сметка на това се снижи: ли височината на корпуса и общият силует на танка. Рязко намаляла вероятността за улучване, особено от далечни дистанции. Но най-важното било, че намаляло теглото. Нещо повече — омагьосаните кръгове се завъртели в обратната посока: като намалиш теглото на танка, можеш да намалиш мощността на двигателя, не толкова мощният двигател тежи по-малко и изисква по-малък обем, следователно може да бъде свалена още част от бронята, а следователно и да се намали мощността на двигателя. Не толкова мощният двигател изисква по-малко гориво — отново се снижава теглото, освен това се намалява обемът, следователно сваляме ненужната броня, намаляваме теглото… и т.н.
	Щом проумеел това просто правило, конструкторът можел да тръгне по който си поиска път: можел да не снижава мощността на двигателя, а икономията от теглото да използва за подсилване на броневата защита, на въоръжението или на ходовите характеристики на танка.
	Тук именно трябва да се търси отговорът на въпроса защо съветският танк ИС-3, фактически връстник на „Кралския тигър“, го превъзхождал по всички параметри: по скорост, проходимост, двойно по разстояние, изминавано без презареждане с гориво, по брониране (бронята е по-дебела, по-висококачествена и с по-добра форма), по въоръжение — 122-мм оръдие срещу 88-мм на „Кралския тигър“. При това ИС-3 имал значително по-нисък силует и тежал с 21 тона по-малко. Това си имало последици — ИС можел да се превозва със стандартна железопътна платформа, а „Кралският тигър“ — единствено със специална платформа и само след съответна подготовка. И с мостовете „Тигрите“ имали значително повече проблеми: нито един понтонен мост не издържал теглото им.
	Всичко това ще ни потрябва малко по-късно. Сега нека запомним най-важното: сравняването на теглото на съветските и германските танкове далеч не означава, че по-тежкият танк е бил помощен. Съвсем не: съветските танкове имали рационална компоновка, а танковете на Германия, САЩ, Британия и Япония — нерационална. Ако един човек тежи 150 кг, от това далеч не произтича, че е по-силен от онзи, който тежи 75 кг: човекът с по-голямо тегло може просто да мъкне излишни тлъстини, както носели върху си допълнителна броня около принципно ненужни обеми танковете на САЩ, Британия, Япония и Германия.


>>	5
	Нека се върнем на модерните и остарелите танкове.
	Червените военни историци — красвоенистите — с едно драсване с перодръжката отписаха 22 000 сталински танка, просто ги зачеркнаха от статистиката, обявявайки ги за леки и остарели. Ние пак ще се върнем на тези танкове. А сега нека видим какво е остарял танк според комунистическата наука и по какво се различава той от модерния.
	През 1941 година имало пет конструктивни елемента, които вкарвали един танк в категорията на модерните:
	— мощно дългоцевно оръдие с калибър 76-мм и повече;
	— противоснарядно брониране, тоест способност да устоява и оцелява в условия, когато противникът прилага противотанкова артилерия;
	— широки вериги, които дават на танка способност да действа практически на всякаква местност при всякакви метеорологични условия извън пътищата;
	— рационална компоновка: двигателят и трансмисията са заедно;
	— дизелов двигател: лек, икономичен, най-важното — труднозапалим.
	Т-34 и КВ били не просто модерни, а най-модерни по всички показатели. В конструкцията им всички тези пет елемента присъствали и се съчетавали хармонично.
	Червената армия разполагала с великолепните танкове БТ. Всички те имали правилна рационална компоновка: двигател и трансмисия в кърмовото отделение. Най-последните от тази фамилия — БТ-7М, имали дизелов двигател В-2. Същия легендарен В-2, който се монтирал на Т-34 и на КВ. Всички танкове БТ имали в конструкцията си един от елементите на модерния танк. БТ-7М имали два такива елемента — рационалната компоновка и дизеловия двигател.
	Това е недостатъчно, казаха комунистите и отнесоха всички танкове БТ към категорията на остарелите, зачеркнаха ги от статистиката.
	И тъй, подходът е много строг: ако в конструкцията на танка присъстват и петте елемента, чак тогава танкът се включва в статистиката.
	Добре. Ще се съгласим с такъв подход. И ще насочим погледа си пак към германските танкове.


>>	6
	Другари комунисти, посочете ми германския танк, който през 1941 година да е имал и петте конструктивни елемента на модерния танк: мощно дългоцевно оръдие, противоснарядно брониране, широки вериги, дизелов двигател и трансмисия на кърмата. Повдигнете ми клепачите и ми го покажете!
	Такива танкове през 1941 година в Германия нямало нито един. И в целия останал свят — нито един. Тогава посочете ми онзи германски танк, който да е съчетавал в конструкцията си четири елемента на модерния танк.
	Затруднявате ли се? Естествено, такива танкове в Германия също нямало. Нито един. И в целия останал свят — нито един.
	А как стои въпросът с трите елемента? По същия начин. Такива също нямало. А два? Нямало и два. Е, може пък по един от тези елементи да е имало на някой германски танк? Пак не. И в цял свят — не.
	През войната германските конструктори заимствали съветския опит и създали танковете „Тигър“ (1942), „Пантера“ (1943) и „Тигър-Б“ (1944). Те имали в конструкцията си три елемента, които ги причислявали към категорията на най-модерните: мощни дългоцевни оръдия, противоснарядно брониране и широки вериги. Но двигателите се монтирали на кърмата, а трансмисията — в предната част на корпуса. Това е нерационално решение, това е техническа изостаналост. През войната Германия не могла да създаде и танков дизел. Наложило й се да завърши войната с карбураторни двигатели.
	В САЩ, Британия и Япония положението в танкостроенето било малко по-лошо, отколкото в Германия.


>>	7
	Аз практически харча всичките си пари за книги. В библиотеката ми, с която се гордея, само за танковете съм събрал 407 тома. И няма нито един, който да не осмива съветските „остарели“ танкове. На нашите „остарели“ танкове от 1941 година се присмива цял свят. А когато те се фукат с победите си в Северна Африка и с десанта в Нормандия, ние кой знае защо не им се смеем. Кой знае защо не казваме, че те са воювали с остарели танкове и са завършили войната с остарели. А примерите са въпиющи.
	Американският танк МЗ се произвеждал в огромни (според техните представи) количества до 1943 година, той се използвал до края на войната и след нея. Елементите на леката противокуршумна броня на този танк не се заварявали, а се запитвали. Като на броненосците от XIX век.
	На танка М5 имало два автомобилни двигателя, а на танка М4А4 — пет автомобилни двигателя _(P. Chamberlain and C. Ellis. British and American Tanks of World War Two. New York. ARCO. 1969. P. 110)_.
	Как са работели пет автомобилни двигателя в едно силово отделение на танка нека всеки сам си представи. Аз не мога.
	През 1940 година в американския Конгрес били изречени думи, които влезли в историята: „Вчера видях всички танкове на Съединените щати, и четиристотинте едновременно.“ През юни 1940 година за отбрана на Британските острови Чърчил имал по-малко от сто танка — броят им се изразявал с двуцифрено число.
	Червената армия единствена в света в началото на войната имала танкове, в чиято конструкция се съчетавали наведнъж и петте елемента на най-модерните бойни машини. И Сталин имал само от най-модерните Т-34 и КВ повече, отколкото били в Британия, САЩ и Япония танковете от всички типове, взети заедно.
	Германия едва през втората половина на войната могла да организира производството на „Пантерите“ и „Тигрите“, в чиято конструкция се съчетавали по три елемента на най-модерния танк. Останалите страни не могли да направят това.
	И ето че цял свят се присмива на нашите „остарели“ танкове.
	А между другото на 22 юни 1941 година Хитлер навлязъл в съветската територия, разполагайки едва с 3350 танка.
	И ТЕ ДО ЕДИН БИЛИ ОСТАРЕЛИ.


>	Глава 16
>	С германски разговорник из… Смоленска област

E>
	Към Германия комунистите насочват главното си внимание.
@	К. Маркс и Фр. Енгелс
@	„Манифест на комунистическата партия“
E$

>>	1
	Възразяват ми: „Ако е съществувал такъв план, никаква секретност не би помогнала. Германците пленявали високопоставени командири на Червената армия, голям брой щабове от най-високо равнище… Дори от анализа на заловените запечатани пликове с инструкции, ако те са съставяли единен замисъл за нахлуване, този план лесно би могъл да бъде възстановен“ _(Владимир Юровицкий. „Российское время“. 1993, кн. 1, с. 10)_.
	Отговарям. Единен замисъл за съветско нахлуване съществувал и в общи линии бил разкрит от германското разузнаване. Заранта на 22 юни 1941 година германският посланик фон дер Шуленбург достатъчно точно обрисувал на другаря Молотов този план. Връчил му и нота. За спомен. Този разкрит от германското разузнаване съветски замисъл за нахлуване всъщност станал причината и поводът за германското нахлуване като изпреварваща акция на самоотбрана от неизбежното и скорошно съветско нападение.
	Декларацията на германското правителство за необоснованото концентриране на съветски войски по границите на Германия и Румъния незабавно била подкрепена с факти. И самият Владимир Юровицки признава: „Германците пленявали високопоставени командири от Червената армия, голям брой щабове от най-високо равнище…“
	Пленявали ги, защото не се били готвили за отбрана. Но какво в такъв случай правели „щабовете от най-високо равнище“ по германската и румънската граница?
	Още през първите дни от войната германските войски сложили ръка на значително количество съветски планове и многократно ги демонстрирали на цял свят. Препоръчвам на Владимир Юровицки да прегледа още веднъж германските военни списания от онова време. Например „Сигнал“. Съветските командири по време на разпитите също давали интересни показания. За това съществуват купища информация. Практически неизчерпаеми. И съвсем не е нужно да се спираме на онези генерали, които се опитвали да воюват срещу комунизма в състава на Руската освободителна армия и на други формирования. Онези, които предпочели смъртта и лагера, казвали същото. Препоръчвам ви да прочетете протоколите на разпитите на командващите 5-а армия генерал-майор М. И. Потапов, 6-а армия генерал-лейтенант Н. И. Музиченко, 12-а армия генерал-майор П. Г. Понеделин, 19-а армия генерал-майор С. В. Вишневски. За същото говорели пленените командири на корпуси, дивизии, бригади, полкове и батальони, техните заместници и началник-щабове.
	Разговора си за топографията започнахме оттам, че на командира на артилерийска батарея му е трудно без карта по време на бой. За да подкрепим това твърдение с пример, не би било зле да чуем мнението на артилерист, и именно — на батареен командир. В германски плен се озовали наведнъж много хиляди такива. Ето един от тях. Той командвал 5-а батарея на 14-и гаубичен артилерийски полк от 14-а танкова дивизия на 7-и механизиран корпус. Съдбата на този офицер е посвоему показателна. Той не бил избрал военното поприще. Искал да е подчертано мирен човек: инженер-механик от железопътния транспорт. И станал такъв. Но имал властен баща, който настоял младият инженер да стане офицер, да постъпи в Артилерийската академия, и не да постъпи как да е, а така, че да я завърши през май 1941 година. И младежът, изпълнявайки волята на баща си, станал офицер и завършил Артилерийската академия. На 5 май в Кремъл се състоял тържествен прием в чест на випускниците на военните академии. На този прием бащата държал реч, която повече от петдесет години се пазеше като абсолютна държавна тайна, а синът — старши лейтенант Яков Йосифович Джугашвили — седял в залата и слушал. Какво е казал бащата, какви тостове е вдигал, вече знаем.
	След завършването на академията синът попаднал в Московския военен окръг, в 7-и механизиран корпус на генерал-майор В. И. Виноградов (14-а и 18-а танкова и 1-ва Московска пролетарска мотопехотна дивизия). Маршалът на Съветския съюз А. И. Ерьоменко в самото начало на войната срещнал този корпус в Белорусия, за което свидетелства: „Корпусът е комплектуван“ _(„На западном направлении“, с. 29)_.
	Смайващо е, но 7-и мехкорпус от Московския военен окръг се озовал в Западна Белорусия още на 25 юни. Всеки, който поне веднъж е виждал товаренето на един танков батальон на железопътна композиция и стоварването му, ще ме подкрепи: невъзможно е мехкорпус, в който има 1031 танка, 358 оръдия и минохвъргачки, 266 бронирани коли, 352 трактора, 5165 леки коли и камиони и 36 080 войници, сержанти и генерали, да бъде прехвърлен за три дена от Московския в Западния специален окръг. Невъзможно е дори в нормална обстановка.
	А обстановката след съобщението на ТАСС от 13 юни 1941 година била, меко казано, ненормална: не само 7-и корпус се прехвърлял тайно към границата, а и десетки други корпуси. От същия този Московски окръг в същия този Западен специален — 21-ви механизиран корпус на генерал-майор Д. Д. Лелюшенко, от когото генерал от 22-ра армия (пак там тайно прехвърлена от Урал) си изпросва карта. Излиза, че 7-и мехкорпус е започнал да се товари преди 22 юни. Преди германското нападение. Защо? Това ще ни го обяснят историците.
	След като се озовал в Белорусия, 7-и мехкорпус бил разгромен заедно с 5-и мехкорпус (тайно прехвърлен от Задбайкалието), заедно с 21-ви и с всички останали. Те били доста там. Заедно с 22-ра армия. Заедно с 3-та, 4-та, 10-а и 13-а армия. А командирът на 5-а гаубична артилерийска батарея на 14-и гаубичен артилерийски полк от 14-а танкова дивизия на 7-и мехкорпус старши лейтенант Яков Йосифович Джугашвили бил пленен и при разпита заявил: „Картите провалиха Червената армия, тъй като войната, противно на очакванията, се разигра източно от държавната граница.“ Показанията на Сталиновия син са публикувани от германския историк И. Хофман в руското списание „Отечественная история“ _(1993, кн. 4, с. 26)_.
	Мисълта ми е, че материал за намеренията и замислите на съветското командване има. В изобилие. При желание всеки може да намери в германските архиви купища разобличителен материал, документи, свидетелстващи за подготовката на Червената армия да „освободи“ Европа през лятото на 1941 година.
	Тук му е мястото да кажа, че най-интересното се пази съвсем не в Германия, а край Москва, в град Подолск. Но по някаква странна причина нито другарят Сталин, нито другарят Хрушчов, нито Брежнев, нито Андропов, нито Горбачов и Елцин не горяха от желание да пуснат историци при германските архиви. На пръв поглед, щом сме завзели Берлин, щом архивите на висшето германско командване са наш военен трофей, редно е той да бъде публикуван! Естествено, всичко няма как да се публикува, но за петдесет години, издавайки по сто тома годишно, бихме могли да продемонстрираме на света туй-онуй. Да, ама не. Нищичко не публикуват. И желаещите не се допущат до тези фондове. Никак не е лесно да се влезе там. Лично на мен не ми се удаде. А големите началства, които имат достъп, проявяват необяснимо равнодушие.
	Но ето кое е интересното. След войната германските генерали пишеха мемоари и изследвания за войната. Те разчитаха предимно на паметта си и на онези жалки останки от архивите, които Сталин не успял да обсеби и изнесе. А нашите генерали и маршали имаха всички възможности да се възползват от германските архиви: те дори не е трябвало да ходят до Подолск — вдигаш слушалката и ти донасят папките. Да, ама не. Нашите маршали, армейски генерали и генерал-полковници, които са съветници на президента, на министъра на отбраната, на началника на Генералния щаб и техните заместници, охотно цитираха мемоарите на германските генерали, а архивите игнорираха. Защо? Какво крием? Да не би публикуването на трофейните германски военни документи да представлява заплаха за нашата историческа наука, за нашата версия за войната, за устоите на режима?
	Аз не цитирам германските архиви, защото най-интересното ми е недостъпно. А онова, което се е запазило след войната в Германия, не цитирам, защото същият онзи Владимир Юровицки от списание „Российское время“ пръв ще ме обвини, че повтарям „измислиците на Гьобелсовата пропаганда“. Тъкмо затова ще се осланям на нашите официални издания, на Жуков, Конев и Рокосовски. Само ще отбележа, че мемоарите на нашите маршали и генерали учудващо потвърждават всичко онова, което е прието да се нарича „измислици на германската пропаганда“.
	И тъй, план за нахлуване съществувал. И само най-строгата секретност в опазването на трофейните германски и нашите архиви позволяваше няколко десетилетия той да бъде запазен в тайна.
	Но Владимир Юровицки е прав: в края на краищата никаква секретност няма да помогне. Прекалено явна била подготовката за нахлуването. Тя се вижда с просто око. Добре ще е да се поровя в подолските папчици десет-петнайсет години. Какво обаче да правя? Налага ми се да боравя с явни материали. Но ще дойде ден, ще се добера и до подолските хранилища.
	Свято вярвам в това.


>>	2
	Много неща от въпроса за топографските карти ще ни станат по-ясни, ако си спомним, че картата е особен стратегически продукт.
	Войната е ненаситна. Войната иска нефт и стомана, злато и памук, патерици и протези, бинтове и хляб, кръв и месо, манган и калай, волфрам и мед. И не можеш да насмогнеш: ту алуминият не достига, ту копчетата за войнишки гащи, ту броневите плочи. Но има един стратегически продукт, с който най-трудно можеш да се запасиш преди войната. Този продукт са топографските карти.
	Трудността е в следното: гори се изсичат с ударни темпове, блата се пресушават, реки се преграждат с бентове, течението им се обръща от север към юг, концлагеристи копаят плавателни канали, храбри миньори хвърлят с динамит камбанарии във въздуха, в непроходимите гори се появяват „барачни селища за секачи“. С една дума, местността се променя пред очите ни и миналогодишната карта вече не дава правдива картина. С кожените ботуши за освободителен поход няма проблеми: слагаш ги в склада и те си кротуват, чакат да им дойде времето — ако ще след пет, ако ще след десет години. А топографската карта е от категорията на малотрайните продукти. Само на географската карта почти нищо не трябва да се променя, а на топографската се нанася всяко ручейче и дере с посочване на ширината и дълбочината му, всяко мостче с посочване на товароподемността му и на материала, от който е направено то, всяка горичка с посочване на средната височина на дърветата, на дебелината на дънерите и на разстоянието между дърветата, всяко село и дори всяка къща. Затова трябва постоянно да се вземат под внимание промените, да се внасят поправки и да се печатат нови топографски карти. Нямате проблеми, ако страната ви е малка — два-три милиона квадратни километра. Тогава си подновявайте картите, ако щете, всяка година. А ако имате най-голямата територия на света? А ако официално провъзгласената цел на съществуването на вашата държава е територията й да бъде разпространена върху целия свят и ВСИЧКИ страни по света до най-последната да бъдат превърнати в съветски републики и включени в състава на СССР? Как да работи тогава топографската служба? Какви карти да отпечатва? Кои да коригира и да печата на нова сметка?
	Но главната трудност дори не е в това. Топографската карта е стратегически продукт, който се различава от всички други по това, че абсолютно му липсва универсалност. Патроните и патериците, стоманата и оловото, сухарите и палатките можеш да използваш, ако щеш, край Москва, ако щеш, край Сталинград, ако щеш, край Кьонигсберг или Берлин, а и най-добрата, най-точната карта на Берлин не ви върши работа при отбраната на Сталинград, и наопаки — произвели сте карти на Сталинградска област, но те не могат да се използват при подготовка за завземане на румънските нефтени райони: тук трябват карти на Галацкия проход.
	Почти всеки друг стратегически материал е универсален: произвел си десет хиляди тона бинтове и можеш да ги използваш, ако щеш, в настъпателна война, ако щеш, в отбранителна, ако щеш, във война срещу Германия, ако щеш, срещу Япония. А топографските карти създават главоболия: едни карти винаги са в излишък, други не достигат.
	Проблемът на началника на Генералния щаб се състои в това, че много преди войната той трябва точно да определи районите, чиито карти ще са нужни през войната. Началникът на Генералния щаб трябва така да постави задачата на топографите, че да не хаби усилията на топографските войски за снимане и преснимане на райони, които няма да бъдат засегнати от войната, а за районите на предстоящите бойни действия картите трябва да се изработени с нужното качество, в нужните количества.
	Смятало се, че войната с Германия е неизбежна.
	Но не на съветска територия.
	В съответствие тъкмо с това работели съветските топографи.


>>	3
	На всяка съветска топографска карта пише, че тя е поверителна. Картата е поверителна още преди да влезе в ръцете на командира, поверителна е независимо от това, нанесъл ли е командирът на нея положението на войските си, на съседите и противника. Картата е поверителна просто поради това, че на нея са нанесени горите и реките, мостовете и полята. И това е разбираемо: картата трябва да си остава поверителен документ и работата на военните топографи винаги трябва да е забулена от мрака на държавната тайна. Да проникне в тайните на топографската служба е мечтата на противниковото разузнаване.
	Пояснявам с пример. Нека си представим, че разузнаванията на западните страни през пролетта на 1968 година бяха установили, че съветските картографски фабрики са започнали масово производство на карти на Чехословакия… На тези карти още не са нанесени плановете на освободителния поход, на тези карти още не са означени летищата за дебаркиране, маршрутите за движение на войските, обектите за завземане, но фактът, че масово се произвеждат карти на дадена страна, е интересен сам по себе си и буди размисли.
	Или, да речем, през 1979-а чуждите разузнавания са научили, че в Съветския съюз спешно са обновени картите на Афганистан и картографските фабрики са започнали масовото им производство. Интересно ли е? Интересно е. От такива факти могат да се правят изводи. А карти на Аляска например в Москва сега-засега не отпечатват. От това също могат да се правят изводи.
	Съветското военно разузнаване винаги е проявявало особен интерес към топографските служби на противника. Пример: в началото на 1943 година съветското военно разузнаване получило сведения, че германските картографски фабрики отпечатват стотици хиляди листове с карти на Орловска, Белгородска и Курска област. От това били направени изводи. В самото начало на 1941 година съветското военно разузнаване докладвало на командването: японската топографска служба е получила заповед да изработи подробен релефен макет на филипинските острови. Какво ли можело да означава това? А карти на съветските далекоизточни области сега-засега в големи количества не отпечатва.
	Днес имаме достатъчно сведения за това с какво са се занимавали съветските топографи преди войната.
	И има над какво да се замислим.
	Свидетелства бившият началник на Генералния щаб армейски генерал С. М. Щеменко: „А трябва да отбележа, че преди войната карти, нужни на войските, за значителна част от територията на нашата държава не се съставяха“ _(„Генеральный штаб в годы войны“, с. 28)_. Изключение, казва Щеменко, била тясната ивица от западната граница до градовете Петрозаводск, Витебск, Киев и Одеса.
	Нека се вгледаме: ето я границата, а съвсем наблизо е Одеса. Чак след това границата била изместена на запад, а до 1940 година Одеса била крайграничен град. Между одеските покрайнини и границата има тясна ивица територия. На тази именно ивица работели топографите. А за всички територии, които са по на изток (а по на изток е цялата страна), топографски карти не се съставяли. Защото не били нужни. Не се предвиждало да воюваме на наша земя.
	Щом нашите територии преди войната са били извън интересите на военните топографи, какво в такъв случай ги е интересувало? Лесно е да се досетим: интересували са ги териториите отвъд границата. Военните топографи не просто съставяли карти на съседните територии, но и ги отпечатвали в нужните количества, с най-високо качество. И тези карти не събирали праха в складовете, а се използвали от войските и щабовете за бойна подготовка и за планиране на бъдещата война. Генерал-полковник Л. М. Сандалов съобщава, че в Белоруския окръг за тренировка на командния състав се използвали карти на Полша и целият команден състав познавал полската територия до най-малките селца. През 1939 година Червената армия „освободила“ територия с население над 20 милиона души. Сандалов описва полевото пътуване на съветските щабни командири по „освободената“ земя. Те никога не били стъпвали тук, но след дългогодишните щабни учения успели да изучат местността по картите до най-дребни подробности. Съветските командири са смаяни от точността на картите си. „Единственият човек, на когото пътуването из освободената територия не създаде особени грижи, беше началникът на топографския отдел“ _(„На московском направлении“, с. 39)_.
	Червената армия през 1939 година се придвижила напред до 350 километра, но това не създало проблеми на топографската служба: картите на тези райони отдавна били съставени и отпечатани. 350 километра не са предел за интересите на червенозвездните топографи. Преди 1939 година били съставени карти и на по-отдалечени от нашата граница територии. През 1939 година в Москва излязла от печат великолепната във всички отношения книга на Александър Лапчински „Въздушната армия“. Нека разгърнем раздела „Подсигуряване на настъпателните действия на въздушните сили“ и се порадваме на картите. Тук са и германските летища, и местоположенията на германските командни пунктове, и стратегическите складове, и, то се знае, Берлин в цялото му великолепие. Нанесени са и широките улици, и уличките, и мостовете, и гарите, и заводите. Книгата е писана през годините на Голямата чистка и не смятам, че нашата цензура е допуснала да бъде публикувано най-доброто, с което сме разполагали. Но и показаното в тази книга впечатлява. Това е обратната страна на нашата „неподготвеност“ за войната. Неподготвеност само на своя територия, а за освободителните походи всичко е готово.
	Другарят Сталин не е имал причини да разстрелва генерал Кудрявцев (и Жуков). Възглавяваната от генерал Кудрявцев Военнотопографска служба (ВТС) била напълно готова за война.
	Само че не за „велика отечествена“.
	Нашите топографи се били подготвили за някаква съвсем друга война, те не се ограничили само с прехвърлянето на всички карти в крайграничните райони. Генерал-лейтенант А. И. Лосев свидетелства: „Войната стана за Военнотопографската служба тежко изпитание. Тя завари повечето от нейните части непосредствено на границата. Някои части от ВТС заедно с граничарите влязоха в бой на 22 юни 1941 година. Службата понесе значителни загуби в хора и техника“ _(ВИЖ 1992, кн. 10, с. 82)_.
	Ако се е готвела война на своя територия, тогава и частите от ВТС е трябвало да работят в районите на предполагаемите сражения. Защо са ги държали в граничните застави? С какво са се занимавали те там?


>>	4
	На Европа много й провървяло. Германската армия с внезапен удар изтласкала Червената армия от границите към вътрешността на Съветския съюз, където Червената армия по много причини (липсата на топографски карти е само една от тях) била почти небоеспособна. Нещо повече, на границата били унищожени най-добрите кадри на Военнотопографската служба, били загубени извънредно ценни прибори и оборудване. Проблемът не е просто в това, че нямало карти на съветската територия, но и в това, че през първите дни от войната заедно с хилядите тонове карти били загубени много части от ВТС, които биха могли да съставят нови карти. Хем няма карти, хем няма кой да ги състави.
	Тъкмо затова Червената армия била изтласкана до стените на Москва, Ленинград и Сталинград. На съветска територия за три години Червената армия била обезкървена. През 1944 година свръхмощна Червена армия отново се появила на границите на Германия. Тя провеждала блестящи, смайващи цял свят операции. Но не бива да забравяме, че най-добрата част от Червената армия отдавна била изтребена. В Полша, Румъния, Унгария, Чехословакия, Австрия и Германия се появили жалки отломки от онова, което можело да бъде. Ето защо Червената армия съумяла да завземе в Европа толкова малко територии.
	Съветската топографска служба била подготвила картите, които й заповядали да подготви: картите на териториите на съседните държави. Сред писмата на бивши германски войници и офицери, които са виждали купища недоизгорели карти, има свидетелства не само за изгорели складове, а и за натъпкани с карти железопътни вагони, например на гара Тевли, Брестка област, на гара Броди, Лвовска област.
	Интересно е, че и съветските генерали говорят не само за складове, а и за вагони с карти.
	И човек не проумява защо не са ги извозили. Картите вече са натоварени във вагоните, трудно ли е да ги прикачат към преминаващите композиции и да ги изтеглят в безопасния тил?
	Ясно е, че не навсякъде и не винаги има преминаващи композиции, особено ако вагоните с картите са били край самата граница. Ясно е, че обкръжените съветски войски не са можели да спасят не само картите, а и боеприпасите. Но имало и още една причина: във вътрешните райони тези карти били ненужни.
	Ако сме решили да отбраняваме например Смоленск или Москва, ще ни трябват карти на Смоленска и Московска област. Къде да се пазят такива карти преди войната? Според мен където и да е, само не на противниковата граница. Където и да е, но не на гара Тевли край Брест, нито в Алитус до границата на Източна Прусия. В големи количества карти на Московска област могат да бъдат използвани само на територията на Московска област и никъде другаде. А карти на Сталинградска област — само в района на Сталинград. На никое друго място те не са нужни. Ясно е, че картите на Московска област трябва да се пазят някъде близо до Москва, а на Сталинградска — край Сталинград. А в крайграничните райони пазим онези карти, които във вътрешните райони на страната не могат да имат приложение. В крайграничните райони държим хиляди тонове карти, които ще ни потрябват в „освободителните походи“. Тъкмо затова те са натоварени на вагони.
	Топографските карти представляват голяма ценност, но ги изгаряли, защото на тайно прехвърлената от Урал 22-ра армия била поставена неочаквана и абсолютно изненадваща задача — да подготви отбрана на собствена територия. И на всички други крайгранични и пристигащи армии се поставя същата изненадваща задача — да отбраняват своята територия. Те изпитват отчайващ недостиг на карти, но дори ако се докарат от границата вагоните с картите, това няма да помогне: за какво са ти при отбраната на Смоленск картите на Мюнхен и Хамбург?
	„Освобождението“ претърпяло провал и ценността на складираните по границите карти спаднала до нула като стойността на акциите на фалирала фирма. Тези карти дори представлявали опасност като разобличителен материал, който може да се окаже полезен за противника или за вътрешно ползване, или като вторична суровина от най-високо качество. Ето защо картите се изгаряли на границата, но никой не упреквал главния топограф: защо си ги държал не където трябва? Понеже той ги държал там, където трябвало.


>>	5
	Между другото, край границите изгаряли не само картите.
	Край границите ярко пламтели вагони, натъпкани с малки сиви книжлета, озаглавени „Кратък руско-немски разговорник“.
	Съставител на разговорника бил генерал-майор Н. Н. Биязи. Редактор — А. В. Любарски. Това книжле се издавало в тиражи, на които може да завиди всеки бестселър. Но също толкова бързо книжлето било унищожено. Останали са съвсем малко от тези книжлета. Едно от тях зърнах за пръв път във Военно-дипломатическата академия на Съветската армия. То, едно такова неугледно, кротуваше на библиотечната лавица и никой не посягаше към него. Книжлето беше на много ниско равнище: ние учехме езиците сериозно, но в библиотеката се пазеха всички речници, всички учебници и всички разговорници на всички езици на света, издавани когато и да било в Русия и Съветския съюз.
	Скромното книжле изобщо не можеше да свърши работа на бъдещите шпиони дипломати, защото беше предназначено за милионните войнишки маси, за хора, които никога не са изучавали чужди езици и са чували чужда реч само във филмите за кривокраките фашисти: „Вие не казва истина!“
	Разговорникът е с размерите на цигарена кутия. За всеки боец освободител — под кончова на ботуша. През 1941 година докарали милиони чифтове кожени ботуши за освобождението, та към всеки чифт ботуши — нещо като приложение.
	Разговорникът ме привлече със съдържанието си: нито дума за отбрана. Само за настъпление. Заглавията на разделите са: „Завземане на железопътна гара от разред или разузнавателна група“, „Ориентиране на наш парашутист“ и т.н. С помощта на разговорника може лесно и свободно да се общува с местни жители: как се нарича селото? къде има вода за пиене? къде има гориво? ще мине ли оттук камион? Можеш да влезеш в местната поща и да кажеш на телеграфиста на съвсем разбираем за него език: „Прекрати предаването или ще те застрелям!“ А можеш да поискаш да отпият глътка и да изядат залък, преди да го захапе освободителят, та агарянците да не отровят нашия воин.
	През 1941 година германските войници имали съвсем същите разговорници под кончовите си: „Мамка, млеко“, „Мамка, яйки“. Та и за нашите войници били приготвили предостатъчно. Разгръщаш книжлето, намираш нужната фраза и можеш да полюбопитстваш кой членува в отрядите на SA. Незаменимо книжле. Вярно, ако воюваме край Старая Руса или край Вязма, такова книжле не ни трябва. За какъв дявол ще се изясняваме на немски език с новгородския или смоленския селянин? За какво му е на червеноармеец в центъра на Русия да пита на немски език за името на селото?
	А фразите в книжлето са такива: „Как се казва селото?“, „Как се казва градът?“, „Годна ли е за пиене?“, „Отпий първо ти!“, „Къде има гориво?“, „Колко е добитъкът?“ и т.н., и т.н.
	Въображението ми е доста буйно. Представих си: започнала е „великата отечествена“, нашите войничета бранят родината, воюват на родна земя. Влизат в непознат град, намират в разговорника нужната фраза и казват на първия срещнат човечец:
	— Nennen Sie die Stadt!
	А онзи им отговаря:
	— Смоленск!
	А нашите му викат:
	— Sie lügen, мръснико!
	Или се отбиват в някое село край Орша, гребват изворна водица и казват на някоя млада булка: „Trinken Sie zuerst mal selbst!“
	Рускинята изобщо няма да ги разбере. Виж, ако заговориш някоя германска млада булка…
	А въпросите са предимно към населението: къде са се скрили полицаите?
	Ясно е, че нашите войници са били инструктирани да издирват измежду пленниците полицаите, войниците и офицерите от СС, активистите на СА. Ама проблемът е в това, че отрядите на СА действали само на територията на Германия. Край Брест, Смоленск или Орша нямало начин да бъдат открити. И вече съвсем неразбираем въпрос: къде са се скрили членовете на партията? Членове на коя партия са се канели да излавят нашите войничета през 1941 година?
	Това разговорниче било използваемо само на територията на Германия, само там можело да бъде приложено това книжле. То се знае, че в Пияно-Залянск няма да питаш на немски език как се стига до кметството и къде се е скрил кметът.
	В книгата си „Денят «М»“ споменах за руско-румънските разговорници, които в началото на юни 1941 година получили войниците от 9-и специален пехотен корпус на генерал-лейтенант П. И. Батов. А за основната маса от войските бил приготвен „Руско-немски разговорник“. В руско-румънския разговорник най-важното е: как да се стигне до нефтените кладенци. Но и в руско-немския главният въпрос не е забравен — сред възможните отговори на пленените германски войници и офицери четем и този: „Нефтените кладенци са там.“ В Германия, доколкото си спомням от годините в училището, нефтени находища няма. Такъв отговор може да даде само германски офицер или войник, пленен в Румъния.
	Разговорникът бил даден за печат на 5 юни 1941 година. Отпечатан е в 2-ра печатница на Воениздат на НКО на СССР „К. Ворошилов“, Ленинград, ул. „Херцен“ №1.
	Нашата армия и цялата ни държава работели с точността на часовников механизъм: книгата била дадена за печат на 5 юни, а още на 23 юни тези книжлета били открити от челните германски части в Лиепая, на 25 юни — в Рава Русская, на 28 юни — край Минск. Откривали ги с вагони. Изгорели, полуизгорели, цели. Тези книжлета можели да бъдат разпространени сред войските (ако Хитлер не бил нападнал) също толкова бързо както вестник „Красная звезда“. И по същите канали.
	И уж всичко ми беше ясно. Само че… Защо ли са ги отпечатвали в Ленинград? При нашата централизация… Пък и да ги разпространяваш от далечния северозападен край на нашата родина не е особено удобно… Крие ли се нещо зад това?


>>	6
	След публикуването на „Ледоразбивачът“ здравата ме драха и в Русия, и в Германия, и в Америка, и в Израел, и в Британия. Но по същество никой нищо не можа да оспори. Затова критиците предприеха обходен маньовър. Затова критиците понякога търсеха в „Ледоразбивачът“ неща, каквито не съществуват в него. И ме пердашеха за онова, което не съм казвал, не съм писал, не съм мислил. Например такава конструкция: Суворов казва, че Сталин е бил престъпник, да не би той да защитава Хитлер? Да не би да отрича съществуването на нацистките концлагери и изтребването на милиони хора?
	Такива декларации направи например израелският историк Габриел Городецки.
	Не влязох в полемика с Городецки: най-глупавото нещо е да спориш по схемата: „глупак — глупак си ти!“ Знаех, че ще се намерят обективни критици, които ще подсетят Городецки и подобните нему, че не можеш да биеш автора за материал, за който той дори не споменава.
	И се намериха защитници на версията ми и в Русия, и в Полша, и в Израел, и в Германия, и в Америка.
	Израелският историк Зеев Бар-Села разпердушини Городецки в списание „Окна“, а в подкрепа на версията ми публикува фотокопие… на руско-немския разговорник. Излезе, че те са се запазили не само в нашата академия, не само у старите германски войници, а и в частни колекции на съветски граждани, а след това са прекосили границите на социалистическото отечество… Зарадвах се: ето още едно потвърждение… И можех да оставя публикацията настрана. Само че другояче съм възпитан: да обръщам внимание и на най-дребните ченгелчета. Книгата е същата, текстът е същият. Обаче… Обаче на най-последната страница има разлика. В най-последните буквички, в същите тези най-дребни ченгелчета: „Дадено за печат на 29.5.41. I-ва печатница на Военното издателство на НКО на СССР «С. К. Тимошенко», Москва, ул. «Скворцов-Степанов» №3.“
	След академията на няколко пъти бяха ми попадали в ръцете такива разговорници, след публикуването на „Ледоразбивачът“ в Германия ми ги изпращаха бивши германски офицери и войници. Но винаги — от ленинградското издание. За съществуването на московско издание не знаех. А ето че имало и такова. И е дадено за печат една седмица по-рано от ленинградското.
	И тъй, започнали са да печатат разговорника в Москва на 29 май 1941 година. Но се оказало, че трябват много екземпляри. Страхотно много. И спешно. Затова след една седмица, на 5 юни 1941 година, в работата се впрегнала ленинградската печатница, а може би и още някои.
	А датата подканва към размисъл.
	Всички историци комунисти без изключение признават, че Сталин се е канел да съкруши Европа. Но, казват те… през 1942 година. Ще им възразим: в такъв случай разговорничето е щяло да си стои в огнеупорната каса на генерал Биязи до 1942 година. А някъде към един месец преди нахлуването щяла да бъде дадена зелена светлина, то щяло да бъде отпечатано в съответния тираж, натоварено на вагони и изпратено към западните граници на съветските армии за нахлуване. Да се разпраща на войските такова книжле цяла година преди нахлуването е лекомислие. Тъкмо затова другарят Сталин през 1937–1938 година трепел другарите началници, та да научи останалите на ред. Не би посмял генерал-майор Биязи да разкрива цяла година преди нахлуването Сталиновия план пред милиони изпълнители. И прекият началник на генерал Биязи, началникът на ГРУ генерал-лейтенант Ф. И. Голиков, не би допуснал такова книжле преждевременно да се отпечатва в масов тираж и да се разпраща на войските. Не бил от такова тесто Филип Иванович Голиков. Не току-тъй през войната той станал Сталинов заместник. Другарят Сталин не вземал за свои заместници глупаци.
	Виж, ако нахлуването се е готвело за 6 юли 1941 година, тогава книжлето е било пуснато в производство тъкмо когато трябва. Един месец преди тази дата. Точно премерено.
	Но през същия този „буреносен юни“ същите тези разговорници се изгаряли с цели вагони като ненужни в момента. Заедно с картите на Бавария и Лотарингия.

	* * *

	В „Ледоразбивачът“ изложих доказателства, че съветският Генерален щаб е планирал агресивна война. Лубянските историци не започнаха да спорят с мен: да, казват, имало с настъпателни планове. Но, добавиха те, всеки генерален щаб за всеки случай има и настъпателни, и отбранителни планове.
	Не, другари, „за всеки случай“ в съветските щабове имало само настъпателни планове. А планове за отбрана или контраудари „за всеки случай“ изобщо не били правени.
	Просто не съществували карти, на които тези планове можели да бъдат изрисувани.


>	Глава 17
>	Колко часа път има до Плоещ?

E>
	Военната доктрина на Червената армия гласи: ще бием врага на собствената му територия.
@	„Красная Звезда“
@	18, април 1941 г.
E$

>>	1
	Преди много години в Съветския съюз бяха публикувани сведения за това, че в навечерието на войната някои остарели съветски танкове били толкова амортизирани, че ресурсът им възлизал едва на 40–150 часа. С други думи, оставали им от 40 до 150 часа активен живот.
	Съобщението направи сензация и във всяка книга по история на танковете и изобщо по история на войната ще срещнем въпросните 40–150 часа. Тези цифри се използват като доказателство за пълната неподготвеност на Червената армия за война. Цифрите наистина са зашеметяващи. Трима водещи американски военни историци през 1985 година публикуваха отворено писмо, в което ми зададоха много въпроси. Покрай другите: знам ли, че някои съветски танкове са имали ресурс едва по 40–150 часа?! Разбирам ли, че тези танкове не са можели да представляват никаква заплаха за Германия?
	На тримата видни историци зададох насрещен въпрос: а какъв ресурс са имали германските танкове към 22 юни 1941 година?
	Те отбягнаха да ми отговорят.
	Такъв подход на някои учени към методиката на историческите изследвания ме огорчава. Истината се открива чрез сравняване. А къде са сравненията? Когато публикувате каквито и да било статистически сведения за едната страна, незабавно публикувайте сведения и за другата. Ако не сравняваме, нищо няма да разберем, нищо няма да научим. Ще ми възразят: че какво има да сравняваме?! Цифрите говорят сами за себе си. 40–150 часа активен живот — това е ужасно.
	Хайде да поумуваме.


>>	2
	В различните армии активният живот на танка и междуремонтните срокове се изчисляват в различни мерни единици: едни измерват междуремонтния пробег в километри, други — в мили, а в Червената армия — в часове. В книгата си „Разкази на освободителя“ аз с гордост съобщих, че съветските танкове (ставаше дума за танковете от 60-те години) при излизането си от завода имат гигантски, почти невероятен ресурс — 500 часа активен живот. На Запад всеки, който бе прочел това, приемаше съобщението ми като шега и се смееше със сълзи. Един американски автор написа популярна книга за това, че Съветската армия не може да представлява никаква заплаха. По принцип книгата на американския автор беше просто преразказ на моята книга, но с весели коментари. То се знае, той дълго се смя на ресурса от 500 часа, а след това съобщи, че танковете на западните армии имали многократно по-голям ресурс.
	Авторът явно не разбираше, че танкът има няколко живота. След 500 часа връщат танка в завода и правят онова, което на руски език се нарича основен ремонт, на английски — rebuild. Термините са различни, значението — еднакво: от танка се сваля всичко освен голия корпус и на корпуса монтират нов двигател, трансмисия и всички останали възли и агрегати. Щом мине заводски ремонт, съветският танк получава нов живот — още 500 часа. Такива реставрации танкът понася по-леко от автомобила, бронираният корпус на танка не се амортизира като автомобилното купе. На бронирания корпус може много пъти поред да се монтират нови агрегати.
	А сега нека все пак се опитаме да сравним ресурса на „остарелите“, амортизирани сталински танкове от 1941 година със съвременните западни показатели. Може би всичко не е чак дотам смешно, нито чак дотам ужасно.
	Най-опасен противник на съветските танкове в Европа през годините на „студената война“ бяха не американските и дори не германските, а британските танкове. Това е обяснимо: когато „Леопардите“ и М-60 имаха 105-мм оръдия, британските „Чифтани“ вече имаха 120-мм оръдия. И по броневата си защита те рязко превъзхождаха и германските, и американските танкове. Нека не забравяме и това, че на британските танкове бяха монтирани не просто двигатели, а способните да използват различни горива дизели на фирмата „Ролс-Ройс“. Да не би някой да е разполагал с нещо по-добро?
	Та сега аз каня читателите си в танковите заводи в Шефилд и в 18-а ремонтна база за бронетанкова техника в Бовингтън, графство Дорсет.
	И тъй, всеки нов „Чифтан“ при излизането си от завода имал ресурс 3000 (три хиляди) мили, или 4827 километра. В мирно време този ресурс се дели на шест години. Годишно един британски танк изминава 500 мили, или, прехвърлено в ясната за нас система, 800 километра. Това е лимит, който не бива да се надхвърля. След шест години толкова безмилостна експлоатация танкът се връща в ремонтната база, там го събличат „гол-голеничък“ и му правят, както казват англичаните, „рибилд“, или, преведено на руски, перестройка.
	На всички, които нямат достъп до британските танкови и танкоремонтни заводи, а на мен не ми вярват, препоръчвам списанието на британската армия „Фокус“ от февруари 1993 година _(с. 11)_.
	А сега нека прехвърлим милите (или, ако щете, километрите) в часове.
	Средната скорост на „Чифтан“ е 25 мили/час (максималната — 30). Като разделим ресурса от 3000 мили на средната скорост, ще получим ресурса в часове — 120 часа.
	Именно толкова имал всеки новичък „Чифтан“, излязъл от завода — 120 часа активен живот.
	Ако танкът бъде юркан с максимална скорост, ресурсът му ще намалее до сто часа.
	120-те часа активен живот на британския танк се делят на шест години: по двайсет часа годишно за бойна подготовка, кормуване, стрелби и учения. 20 часа годишно — тук влизат извън всичко друго и бойните тревоги в моментите на честите изостряния на обстановката през периода на „студената война“.
	То се знае, не всички танкове се експлоатират толкова зверски. На 1 ноември 1994 година Бристолската телевизионна компания „HTV“ показа репортаж за един фермер от Глостър, който превърнал фермата си в танкодрум. Той си купил десетина танкове, бронирани коли и бронетранспортьори, между които е един „Чифтан“. „Чифтанът“ му излязъл евтин — едва десетина хиляди паунда. Този танк бил произведен през 1971 година, бил даден на 1-ви корпус от Британската Рейнска армия. Бракували го през 1994 година. За 23 години активна служба танкът участвал в много учения, имало кормуване, учебни и бойни тревоги и т.н., и т.н. За 23 години активен живот танкът изминал 200 мили, тоест малко повече от 300 километра. През перестройка не минавал. При средна скорост 25 мили/час това прави 8 часа за 23 години.
	Някои наши историци обявиха, че съветските танкисти през лятото на 1941 година имали едва по няколко часа кормуване. Това е самата истина. Но ви препоръчвам да препрочетете още веднъж главата за Паша Ангелина в книгата ми „Денят «М»“. В тази книга изнасям сведения за това, че от запаса тайно били призовани в Червената армия 200 000 трактористи. А един професионален тракторист може да подкара всякакъв танк — разликата не е голяма. Това, първо. А, второ, щом сме взели да правим сравнения, и в най-професионалната армия на света, в британската, 8-те часа кормуване за 23 години също не са кой знае колко много. През тези години в танка са се сменили най-малко шест екипажа. Ясно е, че в Британската армия има и танкове, които биват разкарвани по 20 часа годишно. Но това не е всичко. И 20-те часа годишно са лимит, който може да бъде нарушаван само при бойни действия. 20-те часа годишно са не само за водача, а за целия екипаж от четирима души. Естествено, по-голямата част от кормуването се пада на водача, но и другите членове на екипажа трябва да натрупат навици… И криво-ляво се оправят. И се смятат за професионалисти. И имат всички основания за това.
	А сега нека се върнем на нашите 40–150 часа, които имали някои съветски „остарели“ танкове преди войната. Повтарям: става дума не за всички, а само за някои „остарели“. Нашите БТ-7 излизали от заводите с ресурс от 600 часа. В по-голямата си част към 22 юни 1941 г. съветските танкове имали повече от 150 часа ресурс.
	В съвременната Британска армия, ако един танк има 40 часа ресурс, го държат в строя още най-малко две години, докато не си доизработи целия ресурс. А могат с ресурс от 40 часа да го държат в резерв, в консервация, за да не се прахосват скъпоценни ресурси. Основни бойни танкове с ресурс от 150 часа в Британия изобщо не се произвеждат. Повтарям: те излизат от завода с ресурс от 3000 мили, което означава 120 часа.


>>	3
	За да разберем метода, по който работят червените историци, нека пак се върнем на американските и японските линейни кораби от периода на Втората световна война. На американските линейни кораби, чието серийно производство започнало през 1940 година, главният калибър е 406 мм. На всеки линеен кораб има девет оръдия от главния калибър в три кули. Нека попитаме човек от улицата: колко може да тежи една оръдейна кула с три 406-мм оръдия. Най-честият отговор е: сто тона, двеста тона. Това е психологически ефект. Посочваме калибъра в милиметри и той изобщо не се асоциира с голямо тегло. А всяка оръдейна кула от тип МК-7 с три оръдия тежи 1708 тона без боеприпасите и екипажа. Екипажът на кулата е 212 души. Четири от тези линейни кораба още са в строя и на един от тях — „Ню Джърси“ — можах да се кача през 1987 година. Право да си кажа, впечатлява.
	Ако калибърът на оръдията бъде увеличен с 54 мм, ще порасне теглото на самите оръдия, а следователно и на оръдейната кула. Японците на линейните кораби от тип „Ямато“ слагали оръдия с калибър 460 мм. Едната цев тежи 165 тона. Трите цеви — 495 тона. Но на цевите са им нужни подемни механизми, противооткатни устройства… И всичко това трябва да се побере във въртяща се кула с челна броня 650 мм — половин метър и кусур. Общото тегло на всяка кула ще стане 2510 тона _(J. Campbell. Naval Weapons of World War Two. London. „Conway“. 1982. P. 180)_. Всяка такава кула имала 268 души екипаж и боекомплект от 100 изстрела на цев, 300 — на кула. Теглото на снаряда е 1460 кг, теглото на заряда — 330 кг. Но това, естествено, не го слагаме в сметката.
	Всичко това е пример за проумяване на нашата психология: калибърът на оръдията бил увеличен с 54 милиметра, теглото на кулата нараснало с 802 тона.
	Това трудно се възприема. Тъкмо на такъв психологически ефект са разчитали комунистите.
	Психологията е оръжие, което кремълските историци владеят майсторски. Като съобщиха, че някои остарели съветски танкове са имали ресурс „едва толкова и толкова“, комунистите предизвикаха буря от смях и веселби. Мозъкът ни не приема такава цифра, мозъкът ни протестира. Комунистите съобщиха смешната цифра и на нас след това не ни се правят сравнения. И без сравнения ни е ясно, че в Германия не е можело да има такива смешни цифри.
	Така малко по малко от дребни (и напълно достоверни) факти се очертава картината: Хитлер е коварен, въоръжен до зъби злодей, ръфащ Европа, а Сталин е наивен глупчо, неспособен за каквото и да било, неподготвен за война и непредставляващ заплаха за никого, армията на Сталин се състои от абдали и танковете са дотам амортизирани, че на някои ресурсът е, да си умреш от смях, едва 40–150 часа…


>>	4
	Каквато и методика да прилагаме, няма спор, че активният живот на танка е кратък. И съвсем не случайно танкът през по-голямата част от живота си не се помръдва. Не случайно го превозват от място на място с тежък влекач, с трайлери. Ние си мислим, че това се прави, за да не съсипва танкът пътищата. Но и когато войната се води в пустиня, все едно всички воюващи страни превозват танковете си през пустинята с трайлери, стига това да е възможно. А защо ли? Ами защото танкът бързо се амортизира.
	За да разберем това, нека насочим вниманието си към състезателния автомобил. Цената му е несравнимо по-висока, отколкото на обикновения автомобил. Състезателният автомобил се шофира от професионалист от звездна класа, а край него се върти цял екип от монтьори. Чудно нещо: автомобилът прави едва няколко обиколки, а вече му сменят колелата, регулират му двигателя. Гумите му уж са най-добрите, а такъв двигател направо не сме сънували. Защо състезателния автомобил непрекъснато го ремонтират, а моята таратайка върви вече седма година и е навъртяла стотици хиляди мили? Ами защото състезателният автомобил работи на предела на възможното и отвъд този предел.
	Сега нека погледнем някой олимпийски шампион: огромен мъжага с великолепни мускули и целият окичен с медали. Но чудно нещо — пробягва едва сто метра (сто!) и не може да си поеме дъх, и рухва на тревата, и около него се разтичват лекари и треньори.
	А аз мога три пъти да обиколя стадиона и няма да падна.
	В какво се състои разликата?
	В това, че аз вървя, без да се напрягам кой знае колко, а той тича така, че да умре или да победи.
	Та и танковете са от същата порода. Танкът работи на предела, отвъд предела и винаги в екстремни ситуации. Танкът мъкне тежка броня, агрегати, механизми, въоръжение и боеприпаси през кал и пясък, в жега и студ, минава през камъни и блата, подмята се по трапове. Нещо повече, всяка секунда от живота на танка може да се окаже последна и затова водачът ту го подкарва от място с максимална скорост, ту удря спирачки, ту внезапно прави завой, ту отново го погва напред, колкото позволява мощността на двигателя. По време на бой танкът блъска с чело локомотиви и вагони, събаря стени, огради, дървета, мачка хора и коли. Той също си изпаща. Затова не живее дълго. Може да живее дълго в хангара, чакайки да дойде неговият час.


>>	5
	Когато не много умните (или не много честни) историци се присмиваха на някои съветски танкове, чийто ресурс бил „едва еди-колко си…“, аз казвах: нека сравним.
	Но никой от присмехулниците не бързаше да сравнява… А Хитлер също си имал проблеми. На 29 юни 1941 година в подземния бетонен бункер на Хитлер се провежда съвещание на висшия команден състав. Изминала е първата седмица от войната и се решава принципният въпрос как да бъде използвана тази танкова група. Има два варианта. Първият е: да бъде хвърлена право към Москва. Вторият: първо — към Ленинград и чак след това към Москва. От границата до Москва по права линия има 1000 километра, а ако се удари към Ленинград, а после към Москва, ще станат 1700. И се чуват гласове, че не е зле да се убият две зайчета наведнъж — и Ленинград, и Москва. А други казват: не бива да губим време, трябва да тръгнем право към Москва. Мненията се разделили и в този спор мъдрият генерал-полковник А. Йодл се обажда, че „движението на танковите съединения към Петербург може да надхвърли техния моторесурс“.
	Операцията се планира в обстановка, когато силна съпротива на Червената армия не се очаква, лятото е горещо, ако пътищата са лоши, може да се върви просто извън пътищата, тъй като танкът в края на краищата не е измислен за пътища. При скорост 25 км/час разстоянието от 1700 километра може да бъде изминато за 70 ходови часа. Ако се наложи танковете да маневрират, да се отбиват встрани, да се връщат, да отстъпват и пак да вървят напред, то и тогава 100 ходови часа са напълно достатъчни, за да се стигне от границата до Питер, а после до Москва. Но мъдрият генерал проявява безпокойство. А в безпокойството му се проявява _знанието_. Генералът знае какво представлява истинският танк и го е виждал не само по паради. Затова на него цифрата 40 — 150 часа не е щяла да му се стори смешна. Ако всички германски танкове към 22 юни разполагали с по 150 часа ресурс, изобщо нямало да има проблеми: щели да стигнат до Питер, да го превземат, а след това да стигнат до Москва. Само че германските танкове нямали 150 часа. Очевидно повечето нямали и 100. Оттам идвало безпокойството.
	Изтичала втората седмица от войната. На 3 юли 1941-ва генерал Ф. Халдер записал в служебния си дневник: „Кампанията в Русия бе спечелена за 14 дена.“ Същия ден се решава въпросът накъде да бъде насочена 2-ра танкова група от района на Смоленск. Обсъждат се две възможности: Смоленск — Харков 744 км, и Смоленск — Азовско море — 1150 км. Още няма нито кал, нито сняг, нито студ, съпротива на Червената армия не се предвижда: германското ръководство вече било решило, че войната е спечелена. Трябва просто да се извърши марш с танкови колони, на които, както се предполага, никой няма да им пречи. Но възниква въпросът ще стигне ли ресурсът на танковете. Танковете воюват вече две седмици, танковете вече са силно износени, а до Харков при скорост 25 км/час трябват 30 часа ходово време. Генералите, които разбират от танкове, изказват напълно обосновани опасения: ще стигнат ли ресурсите? А Азовско море е дори още по-далеч — на 40–45 часа.
	Комунистическите историци се смеят на малкия ресурс на някои „остарели“ съветски танкове. Но хората, които планирали и водели войната, не се присмивали на ресурс от 30, 40, 45 часа. Недостигът или наличието на такъв ресурс означавали победа във войната или поражение.


>>	6
	А сега нека анализираме въпроса: били ли са сталинските танкове с ресурс 40–150 часа опасни за Германия? Или, другояче казано, какъв минимален ресурс е трябвало да имат съветските танкове за нанасяне на съкрушаващ удар?
	Хайде да смятаме заедно.
	От съветската граница до нефтените полета на Плоещ има 180 километра. Това е гладка открита местност. Тук край самите граници били съсредоточени войските на Одеския военен окръг. В състава им има 1043 танка _(А. Г. Хорьков. „Грозовой июнь“. М., Воениздат, 1991, с. 21)_. В най-близко време окръгът трябвало да получи допълнително още 220 танка. Освен това срещу Румъния бил разгърнат 16-и механизиран корпус (608 танка) от съседния окръг. Зад тези войски през първата половина на юни по железопътните гари се стоварвали съединения и части от 16-а армия, която под прикритието на съобщението на ТАСС от 13 юни 1941 година тайно се прехвърляла от Задбайкалието. В състава на тази армия имало 1370 танка. Пак насам тайно се прехвърляла и 19-а армия. В нейния състав имало 484 танка. На цялата тази маса съветски войски противостояли войските на Румъния (60 танка).
	Одеският окръг и 16-и механизиран корпус от Киевския специален военен окръг имат общо 1651 танка. Това е 27 пъти повече танкове от румънските. Ако сложим в сметката допълнително отпуснатите на Одеския окръг танкове и танковете, които вече се стоварвали близо до румънските граници, съотношението ще стане 3725 съветски танка срещу 60 румънски, тоест повече от 60 съветски танка срещу всеки румънски. Ако и това не стигнело, срещу Румъния можели да бъдат насочени танковете на 9-и, 19-и и 24-ти механизиран корпус, без да говорим за въздушнодесантните корпуси, авиацията и останалото. Съветският „остарял“ танк БТ-7М дори официално имал скорост 86 км/час (в действителност още по-висока). Противостоящите му румънски танкове РТ-17 имали максимална скорост 9 км/час. Затова съветските танкове можели просто да не обръщат внимание на румънските танкове, да ги игнорират и отминават. Дори ако 1000 съветски танка бъдат хвърлени в продължителни боеве срещу 60-те румънски, то и тогава стотици и хиляди други ще могат безпрепятствено да се насочат към Плоещ, без да се отбиват и да маневрират. Ако се движим със скорост 25 км/час, ще са ни нужни 7–8 часа. Една нощ. Но ние имаме не обикновени танкове, а бързоходни, специално създадени за такива случаи. Местността пред нас е гладка, почвата твърда, пътищата добри. Танковете БТ като нищо могат да вървят със скорост 40–50 км/час, а ако си свалят веригите — със 70–80 км/час. До Плоещ има ТРИ часа чисто ходово време.
	На 23 август 1939 година в Москва Сталин (с ръката на Молотов) подписал такъв пакт, според който Хитлер получил война на два фронта, според който британският флот блокирал Германия и не допущал подвоз на нефт по море. На Германия й оставал само един (заслужаващ споменаване) източник за снабдяване с нефт. Неговата загуба щяла да означава спиране на германската промишленост и парализа на армията, авиацията и флота. Без нефт не може да се воюва. Нефтът е не само гориво, а и суровина за химическата промишленост, без която не може да се мине. Стига само една съветска танкова рота от десет танка да се появи в района на Плоещ и всеки танкист да има в джоба си кутийка кибрит, за да завърши войната в Европа с крах на Третия райх.
	Дори Сталин да е имал танкове с ресурс 1–2 до 5 часа, то и тогава те щели да представляват смъртна опасност за Германия и за цяла Европа: танковете с минимален ресурс водят бой от място, сковават противника, променяйки от време на време позициите си, за което отиват няколко минути ходово време, а в това време танковете с ресурс 4–5 часа извършват скок към нефтените полета.
	Германия произвеждала значително количество синтетично гориво. В края на войната. През 1941-ва производството му още било недостатъчно. Освен това само със синтетично гориво не могат да се решат всички проблеми на армията. Превземането на Плоещ от съветските войски или просто един пожар на нефтените полета означавали парализа на Германия. Тъкмо това чакали хилядите други съветски танкове. От Брест и Лвов, от Белосток и Гродно пътят до Берлин е съвсем къс. Ако германската армия и авиация са парализирани, ако никой не им пречи, по добрите пътища танковите клинове могат да стигнат не само до Берлин и Мюнхен, но и до Париж, Марсилия и Брест. Ресурс от 40 ходови часа при скорост 25 км/час — това са 1000 километра. Но Западна Европа не е нито Смоленска област, нито Псковска. Тук танковите колони могат да вървят с два-три пъти по-висока скорост. Затова за 40 ходови часа могат да се изминат не хиляда километра, а две хиляди и повече. На хиляда километра от съветските граници се намират Букурещ, София, Атина, Белград, Будапеща, Виена, Берлин, Мюнхен, Хамбург, Копенхаген… Две хиляди километра — това са не само Париж и Рим, а и Тулуза, и Барселона.
	А 150 ходови часа е огромен ресурс. Дори при скорост 25 км/час за 150 ходови часа един танк изминава без основен ремонт 3750 километра. При по-високи скорости по европейските пътища пробегът ще бъде по-голям. С ресурс от 150 часа може да се завладее не само Европа…
	Нека припомня, че говорим само за онази известна част „остарели“ съветски танкове. На останалите моторесурсът бил над 150 часа.
	Ударът в Румъния решавал и проблема за ремонта на танковете. След такъв удар хиляди изправни танкове можели да бъдат хвърлени в Европа, хиляди неизправни — спокойно да се ремонтират и да се вкарват в боя, когато бъдат готови.
	Ще ми възразят, че по време на война танковете не вървят по права линия, а маневрират. Съгласен съм. Това се нарича коефициент на маньовъра. В настъпателни операции срещу слаб противник (а Румъния, колкото и да ни се ще, не можем да я отнесем към силните), особено във внезапни операции, коефициентът на маньовъра рядко се е качвал над 1,3. С други думи, фактическият пробег може да бъде с около 30% по-висок от дълбочината на бойната задача. В нашия случай при дълбочина на задачата 180 км реалният пробег е можел да възлезе на 230–240 километра. Този път танковете можели да изминат не за три, а за четири часа.

	* * *

	През 1945 година Червената армия нанесла внезапен удар по японските войски в Манджурия и Китай. 6-а гвардейска танкова армия осъществила безпримерен скок през пустинята, през планинската верига Голям Хинган и оризищата към океана. За 11 денонощия при липса на пътища танковата армия покрила разстояние по права линия от 810 километра, а челните й отряди — 1100 километра. В този скок взели участие и стотици танкове БТ-5, БТ-7 и Т-26, които се били запазили във войските в Далечния изток. Танковете с малък ресурс се използвали в крайграничните боеве, а танковете с ресурс 40 и повече часа стигнали до океана.
	Изводът е: от август 1939 година, от момента на подписването на пакта Молотов-Рибентроп, цяла континентална Европа живеела под заплахата на съветската брадва. Ударът по нефтеното сърце на Европа можел да бъде смъртоносен. Всички съветски танкове, най-модерните и старите, току-що излезлите от заводите и вече износените, представлявали заплаха не само за Германия, а и за цяла Европа.
	Легендите за „неподготвеността“ на Сталин за война лесно се разобличаван щом преминем от едностранчиво разглеждане на проблемите към сравненията. Истината се открива чрез сравняване. Жалко е, че някои уважаеми историци не искат да сравняват.


>	Глава 18
>	Гвардейските чудеса

E>
	Чудеса не стават.
@	Й. Сталин
E$

>>	1
	През пролетта на 1942 година Червената армия претърпяла наведнъж няколко съкрушителни поражения: в боевете край Ржев била обкръжена и загинала 39-а армия на генерал-лейтенант М. Г. Ефремов; била отрязана и загинала в обкръжение 2-ра ударна армия на генерал-лейтенант А. А. Власов; бил разбит Кримският фронт, там загинали 44-та, 47-а и 51-ва армия; а в Харковското сражение били унищожени 6-а, 9-а, 28-а и 57-а армия, седем самостоятелни танкови и кавалерийски корпуса, значителен брой дивизии, бригади и полкове за подсилване, загубени хиляди танкове и оръдия, изобилни стратегически запаси, стотици хиляди офицери и войници били убити или пленени. Съветският стратегически фронт на юг бил разкъсан на огромно протежение и германските войски, без да срещат съпротива, се устремили през гигантския пробив в две посоки едновременно: към Кавказ и към Сталинград.
	Завземането на Кавказ означавало почти сигурно рухване на Сталиновия режим. Кавказ — това е нефтът. Падането на Сталинград означавало същото: през Каспийско море нефтът отивал нагоре по Волга. Най-простият начин за прерязване на нефтената артерия е да стигнеш до Сталинград. Всичко, което се искало, било да стигнеш до реката, да сложиш два-три танка на стръмния бряг и да потопяваш нефтените шлепове. Съветските войски се оттеглят неорганизирано. По-просто казано, бягат. Сталин издава гръмовната заповед №227 за заградителните отряди и наказателните батальони, вилнеят комисари и чекисти. Но никакви зверства, никакви заповеди не могат да спрат деморализираните съветски войски. Нужни са свежи резерви. Но резервите са изчерпани по време на зимното настъпление, в хода на безуспешните опити за разкъсване на блокадата на Ленинград, в опитите да бъде спасено положението край Харков и в Крим.
	И тъй, откъде да се вземат резерви? Без резерви — край. Сталин можело да го спаси само чудо.
	И то станало.


>>	2
	В Червената армия до момента имало девет гвардейски пехотни корпуса, те отдавна участвали в боевете, били обезкървени и изтощени, невъзможно било да ги изтеглят от онези участъци от фронта, където воювали.
	Но на Кавказкото направление пред германските дивизии и корпусите на 4-та танкова армия ненадейно се изправили като стена два съветски нови, свежи, елитни, напълно комплектувани гвардейски корпуса. 10-и и 11-и. Тяхното появяване в най-критичния момент тъкмо там, където трябвало, спасило ситуацията. Съветското командване получило възможност да си поеме дъх, да прегрупира войските, да ги приведе в относителен ред и да стабилизира ситуацията, превръщайки паническото бягство на войските в организирано оттегляне, след това — в ожесточени боеве и най-накрая — в настъпление. На Сталинградското направление също станало чудо. В този момент в Червената армия имало 31 гвардейски пехотни дивизии. Всички гвардейски дивизии, естествено, били въвлечени в боевете, в които доста пооредели и се изтощили. Да бъдат извадени от месомелачките, в които се въртят, и хвърлени край Сталинград е невъзможно… Но ненадейно край Сталинград се появява свежата, елитна, новичка 32-ра гвардейска пехотна дивизия. Веднага след нея — 33-та, 34-та, 35-а, 36-а. Сталинградските воденични колела се въртят: Хитлер изпраща нови войски край Сталинград — и Сталин изпраща. Залогът расте. Другарят Сталин цака с асо — вкарва в сражението 1-ва гвардейска армия на генерал-лейтенант Ф. И. Голиков, в която влизат пет гвардейски пехотни дивизии: 37-а, 38-а, 39-а, 40-а и 41-ва.
	Дотогава имало гвардейски полкове и бригади, дивизии и корпуси. За пръв път — цяла гвардейска армия! И армията не е обикновена — свежа, напълно комплектувана: юнак до юнака и бившият началник на ГРУ начело…
	Редът бил такъв: гвардейските съединения получавали високите си звания в боевете: тази дивизия се е отличила на Северозападния фронт, а тази — на Централния, и войната разбърквала полкове, бригади, дивизии, корпуси и армии с костеливата си ръка. Случайно да излязат пет номера един подир друг нямало начин, а тук — десет гвардейски дивизии и номерата им са поредни.
	Тази редица от номера беше ме развълнувала още на младини. Зад това явно се криеше нещо. Откъде са се взели те, свежи, с последователни номера като на новенички банкноти в пачка?


>>	3
	Войната си течала и гвардейските чудеса продължавали. През лятото на 1943 година пламнало изключително жестокото сражение на Курската дъга. Противникът нанесъл два свръхмощни концентрични удара. Пробив на отбраната на съветските войски не се получил. Между многото причини влизат: великолепната работа на съветското разузнаване, което разкрило плановете на противника, превъзходството на Червената армия в количеството и качеството на бойната техника, умелото ръководене на войските, държеливостта на съветските войски в отбрана… Но не минало и без чудеса. Германския удар от север поела 13-а армия от Централния фронт. В състава й се оказал великолепният, комплектуван с елитни момци 18-и гвардейски пехотен корпус. И на южния край на Курската издатина внезапно като изпод земята се появили несломими гвардейски дивизии.
	След като отблъснали удара на противника, съветските войски преминали в решително настъпление. И пак станали чудеса. В сражението бил вкаран стратегическият резерв — Степният фронт, в чийто състав освен останалите влизала 4-та гвардейска армия, напълно комплектувана, при това с елитни войници и офицери. Заедно с нея воювала 5-а гвардейска армия, която също имала не разнокалибрени войничета, а същински гвардейци както по времето на Петър Велики — на такъв му дай стърчишка, ще изтрепе половината пазар.
	Такива гвардейци хвърлял другарят Сталин в боя, те воювали отлично, но войната поглъщала хората, отново възниквала криза и отново ставало чудо. Другарят Сталин винаги разполагал с някаква елитна гвардейска дивизия, с корпус или с цяла гвардейска армия.
	Една сламка в повече пречупва гърба на камилата. Другарят Сталин винаги имал подръка такава сламка. И не само сламка, а и сноп, ако потрябва. Та дори и купа, която затуля небето. Последното гвардейско чудо станало през март 1945 година по време на Балатонската отбранителна операция.
	До края на войната Сталин стигнал с плачевен резултат — цяло поколение млади момци и мъже изгинало по незнайни горички и падинки. Към края на войната броят на дребосъците във войската се увеличил — мобилизирали каквото може да се мобилизира. „Войските им са изключително добре въоръжени, но те все повече страдат от недостиг на хора. Атакуващата им пехота се състои предимно от остарбайтери и поляци, хванати в нашите източни райони.“ Това е записал в дневника си доктор Й. Гьобелс на 3 март 1945 година. Записаното не е предназначено за пропаганда, нито за публикуване. И няма какво да му се възрази: съветското село било смъртоносно ранено от колективизацията и доубито от „великата отечествена“. Ние никога нито сме знаели как, нито сме искали да пазим хората си. Войната била изтребила селяците.
	Но за всеки случай другарят Сталин имал нещо в резерв… Тъкмо Гьобелс вписал горните редове в дневника си, а на 16 март било зарегистрирано ново чудо. Случило се следното. В началото на 1945 година Червената армия завзема последния заслужаващ споменаване източник на нефт в Унгария, след което Германия трябвало да рухне. Хитлер спешно прекратява настъплението срещу американските войски в Ардените и прехвърля главната си ударна сила — 6-а танкова СС армия, в Унгария и започва последното настъпление в района на езерото Балатон — нефтът трябва да бъде върнат. За съветските войски възникнала отчайваща ситуация, но 4-та гвардейска и 26-а армия спрели 6-а танкова СС армия и в този момент другарят Сталин отново хвърлил на масата асо коз — вкарал в сражението новата 9-а гвардейска армия в състав 37-и, 38-и и 39-и гвардейски пехотен корпус, всеки от по три гвардейски пехотни дивизии. 9-а гвардейска армия била напълно комплектувана, и то с великолепни войници. 9-а гвардейска армия нанесла класически удар във фланг и тил на 6-а танкова СС армия. После 9-а гвардейска устремно се насочила към Виена, след това идват Пражката операция и излизането на Елба.
	Изводът е: в най-критичните моменти от войната винаги се намирали елитни резерви: гвардейски дивизии, корпуси и цели армии, които Сталин хвърлял в сраженията и решавал изхода им в своя полза.
	Във военните училища и академии изучавахме операциите задълбочено, но когато се стигнеше до чудесата, преподавателите не ни ги обясняваха, а просто ни съобщаваха: станало чудо, намерил се резерв, вкарали сме го в бой и, то се знае, спечелили сме сражението…
	И всеки път ми се искаше да вдигна ръка и да попитам смирено: а откъде, другарю полковник, се е взела въпросната гвардейска армия?
	Но тъй като се бях напатил, не задавах въпроси, знаех, че прекалено любопитните в нашите академии и училища ги прекоросват Кутузовци, Бонапартовци и Македонскиевци и рядко някой от тях завършва съответното учебно заведение…
	Така че в академията аз си траех, макар личното ми познанство с всички тези чудеса да бе започнало отдавна.


>>	4
	На 12 юни 1964 година нашата 6-а рота от Калининското суворовско военно училище пристигна на войскови стаж в 35-а гвардейска Лозовска, червенознаменна, носителка на ордените „Суворов“ и „Богдан Хмелницки“ мотопехотна дивизия — Московски военен окръг, учебен център Путилово.
	Знаехме какво ни чака, затова нищо не ни учудваше. Чакаше ни доста сурова армейска действителност и бойна подготовка на равнището на световните стандарти и малко над тях. Бяхме по на 17 години, зад гърба си имахме вече по шест години военно училище, този стаж далеч не ни беше първият. Така че нямаше на какво да се учудваме.
	Впрочем…
	По време на стажа се наблягаше на практиката. Така ни скапваха, че късно през нощта, когато занятията приключеха, мнозина се строполяваха в палатките върху тънките дюшечета (едно дюшече за двама, прилепнали един до друг) и заспиваха, без да успеят да се съблекат, та дори и да се събуят. Това също си имаше предимство: след два часа ще те вдигнат по тревога, а ти вече си обут…
	А с теория там почти не се занимавахме. Съвсем по малко: всеки, който се озовава за пръв път в който и да било съветски полк, бригада или дивизия, е длъжен да получи макар и обща представа за бойния път… „Другари суворовци, нашата доблестна 35-а гвардейска мотопехотна била сформирана през 1942 година на базата на 8-и въздушнодесантен корпус…“
	Трудно мога да кажа как не съм паднал в нокаут, когато чух това. Всеки от нас знаеше, че Червената армия е влязла във войната с пет въздушнодесантни корпуса, че номерата им са били от първи до пети и че в отбранителната война те все едно не били нужни — използвали ги не по прякото им предназначение, а като обикновена пехота… Но откъде се е взел 8-и въздушнодесантен корпус?
	А тренировките, ученията и стрелбите си вървяха по реда. И само неделен ден следобед ни се отваряха няколко свободни часа и на всички, които не бяха наряд, се разрешаваше през това време „да почиват лежешком“. Ротата се строполяваше в общ порив и „почиваше лежешком“ в някакъв тежък, единен за всички непробуден сън. Ротата не заспиваше, а едновременно се изключваше от този суетен свят, то се знае, след като бе излъчила дневални, наряд за кухнята и т.н. и изпратила „доброволци“ за индивидуалните събеседвания при замполитите.
	През обикновените дни нямахме нито една свободна минута, но политическата работа все пак трябваше да върви. Политическа работа са колективните занятия веднъж седмично през съботите, но трябва да се работи и индивидуално, а откъде време за това? Та замполитите на батальона и полка, политработниците на дивизионно равнище изчакваха въпросните часове, когато ни се разрешаваше да „почиваме лежешком“. И през тези часове се нахвърляха върху ни. Дежурехме, когато ни дойде редът, а „доброволци“ за индивидуалните беседи със замполитите избирахме помежду си по жребие.
	Но в нашия втори взвод жребие не хвърляхме, тъй като сред нас имаше един не съвсем нормален другар, който отдавна демонстрираше признаци на леки отклонения. За всеобщо облекчение на втори взвод той доброволно ходеше на такива индивидуални събеседвания със замполитите и по този начин спасяваше останалите. За възможността спокойно да „почива лежешком“ взводът се отплащаше на своя спасител с безобидни закачки.
	Въпросният любител, то се знае, бях аз.
	А можеше ли да е другояче, след като бях чул за 8-и (!) въздушнодесантен корпус?!


>>	5
	За мен най-интересна винаги е била организационната структура на войсковите части и съединения, системата на номерацията им. Въоръжението, тактиката и всичко останало е на второ място. Затова за мен най-първият въпрос беше: преди получаването на гвардейското звание кой номер е носела дивизията.
	Отговорът ме зашемети: същия, 35-и. Дивизията още от самото начало била формирана като 35-а гвардейска, още преди да е участвала в боеве. Гвардейското си звание и номера в гвардейската номерация тя получила в аванс.
	За мен това беше откритие. Знаех, че подразделенията от устройства за залпов огън БМ-8, БМ-13, М-30 и БМ-31 се формирали направо като гвардейски, получавайки това звание в аванс. Тежките танкови полкове, ако получели танкове ИС-2, се преформирали в гвардейски тежки танкови полкове за пробив. Но съединенията и частите от всички останали родове войски получавали гвардейско звание само в бой. Така смятах аз. И изведнъж се изяснява, че понякога и пехотни дивизии са получавали това звание още преди да влязат в бой.
	Ама защо? За какви заслуги? Продължавайте, продължавайте, другарю полковник.
	И той продължи: през войната 21 воини от 35-а гвардейска дивизия били удостоени със званието герой на Съветския съюз. Пръв бил лейтенант Рубен Ибарури.
	— Фамилното му име май не прилича на сибирско?
	— Той е син на генералния секретар на Испанската комунистическа партия другарката Долорес Ибарури.
	А, така ли било?!
	— Изобщо испанците са куражлии момчета. Добре воюваха.
	— Кои испанци?
	— Ами нашият въздушнодесантен корпус беше с испански уклон и в състава му воюваха испански другари. Самият Рубен наистина започна войната не в нашия корпус, ние сме във втората вълна, а той искаше да се отличи още от първите дни, затова през първите дни от войната беше в 7-и механизиран корпус.
	— При Виноградов ли?
	— При Виноградов. Там бяха и синът на Сталин, и други… Известно е за какви дела се готвеше 7-и мехкорпус…
	— На мен не ми е известно, другарю полковник.
	— А бе много се отклонихме. Да се върнем на нашите испанци.
	— Ама нали се подготвяла война срещу Германия, а не срещу Испания?
	— Срещу Германия е първата вълна от корпуси, ама ние бяхме във втората вълна! Трябва да загряваш.
	И аз се стараех да загрявам. Само че гатанките ставаха все повече и повече, а аз нищо не можех да проумея.
	Стажът ни през следващата, 1965 година беше пак в 35-а гвардейска мотопехотна дивизия. През изтеклата година се бях подковал откъм теорията и се канех да задам много въпроси. Но със задаването номерът не стана. Вместо отговори — приятелско предупреждение от полковника фронтовак: ако любопитстваш, съпоставяш и мислиш, има да си патиш.
	Той не ми препоръчваше да мисля. А и ако мисля, да не се издавам, че мисля. Така ще ми е мирна главата. До големи звезди, ми каза той тъжно, може да дослужиш, ако никой не заподозре, че си сапиенс, момченце.


>	Глава 19
>	Колко тежки танка имал Хитлер?

E>
	Германците с учудване установили, че е почти невъзможно да бъдат спрени танковете КВ.
@	Робърт Горалски
@	World War II Almanac. 1931–1945. London: „Hamish Hamilton“ 1981. P. 164
E$

>>	1
	Всички генерали от Втората световна война лесно могат да бъдат разделени на кадърни и некадърни. За целта съществува напълно сигурен метод. Ако генералът е разбирал ролята на танковете във войната, чакал го е успех. А ако не я е разбирал, значи щял е да яде бой. Именно тази черта разделяла гениите на войната от тъпите службаши. Правилото няма изключения и смисълът му е в това, че самолетите, па макар и най-бързите, корабите, па макар и най-мощните, не могат нито да превземат, нито да удържат и един квадратен метър територия. Разгромяването на армиите на противника, завземането и удържането на територии — до това в крайна сметка се свеждала цялата стратегия и тази работа се вършела от танковете (то се знае, във взаимодействие с пехотата, артилерията, авиацията и т.н.). През войната всеки германски град можел да бъде сринат до основите, а основите му — изчоплени от земята посредством въздушни бомбардировки. Но германският град се предавал едва когато на неговите порутени улици нахлуели танкове на противника. Още по-зле ставало, когато танковите съединения не се включвали в кръвопролитни продължителни боеве, а избикаляли града и правели отбраната му безполезна.
	Не само германските градове се предавали на танковете, а и градовете на всички страни, където се воювало: във Варшава и Рим, във Виена и Прага, в Будапеща и Белград, в Атина и Рига, в Талин, Вилнюс и Брюксел новите господари пристигали с танкове. Париж и Киев, Минск и Смоленск паднали, защото били избиколени от танковете. А многострадалният град Хелзинки си изпатил от авиацията, но танкове не се появили на улиците на града и градът устоял. И Лондон пострадал от авиацията, и Москва, но противникови танкове не минали по улиците им и затова тези градове не били загубени. А Питер си изпатил не само от авиацията: месеци наред градът бил тормозен от тежка артилерия, а под покривите му свирепствал глад, но танковете не могли да стигнат до неговите улици и градът не бил покорен…
	През миналата война танковете били стратегическото оръжие. Онзи, който не разбирал ролята на танковете, бил обречен. Затова не бива да говорим за готовността за война, без да си спомним за танковете. Нека започнем от тежките, защото тежкият танк е нещо като диктатор сред останалите танкове. Сред тях той заема положението, което лъвът заема в царството на животните. И съвсем не случайно през войната тежките танкове били кръщавани с имена на зъбати хищници и страшни диктатори.
	Сега ролята на танковете се разбира от всеки, но през 1941 година само две армии в света били осъзнали необходимостта, че трябва да притежават тежки танкове. Това били армиите на Германия и СССР.


>>	2
	Заповедта да се пристъпи към работа над проекта за първия германски тежък танк била дадена на 26 май 1941 година. Проектът се наричал VK4501: 45 тона, образец първи. До 22 юни германските конструктори успели да нахвърлят първите ескизи. До експерименталните образци в метал било още далеч, но опитът поне на хартия да се нарисува тежкият танк бил направен.
	Работата по създаването на тежък танк в Съветския съюз започнала по-рано — през 1930 година. През 1933 година първият съветски тежък танк Т-35 бил пуснат в серийно производство и постъпил на въоръжение във войските. Той представлявал гигант с пет кули, с екипаж от 11 души, въоръжен с три оръдия и шест картечници, с 30-мм броня. Конструкцията на Т-35 постоянно се усъвършенствала. Например на модела от 1938 година броят на картечниците се увеличил на седем, а бронята била подсилена до 50 мм. Последната серия на Т-35 стигнала до войските през 1939 година. Но танкът се усъвършенствал и след като производството му било прекратено: когато приключила войната във Финландия, всички Т-35 били върнати в заводите и броневата им защита била подсилена до 80 мм. Теглото на танка нараснало на 50 тона.
	През 1939 година в бойни условия преминали държавните изпитания на трите типа най-модерни съветски тежки танкове: КВ-1, СМК и Т-100. Тези танкове се изпробвали на „противникова“ местност, в условия, в които бойно приложение на танкове е невъзможно дори теоретично. Тежките съветски танкове издържали екстремалните натоварвания на войната във Финландия: липсата на пътища, невидимите под снега морени, непроходимите гори, блатата, убийствения огън, безкрайните минни полета, противотанковите ровове, надолбите, стоманените ежове, ескарпите и контраескарпите, снега чак до куполите, студа, на който стоманата се троши.
	Чрез кървавия експеримент във Финландия било доказано, че съветските тежки танкове могат да воюват дори в такива условия, и то да воюват успешно.
	От трите тежки експериментални танка за най-добър бил признат КВ-1. На 19 декември 1939 година той бил приет на въоръжение в Червената армия, а промишлеността получила заповед да разгърне серийното му производство.
	През февруари 1940 година в бойни условия бил изпробван тежкият танк КВ-2 и също приет на въоръжение.
	КВ-1 и КВ-2 тежели съответно 47 и 52 тона. КВ е първият в света танк с действително противоснарядно брониране: челна броня — 100 мм с възможност за допълнително подсилване. Широките вериги позволявали на КВ да воюва почти на всякаква местност, при всякакви метеорологични условия. Широките вериги на КВ в буквалния смисъл на думата победили природата. Представете си ситуацията през 1941 година: в калта и снега германските танкове затъват, екипажите им (в които имало и бъдещи историци) проклинат липсата на пътища и лошото време, а КВ пердаши през калта и снега, минава във фланг и тил, избира си цели, съкрушава ги и устремно продължава по-нататък. И ако Хитлер загубил войната, виновни са му не калта и студът, а германските конструктори, които се надявали на лесни победи, които създавали танкове за оперетна война, за парникови условия, за действия само през курортния сезон, и то само там, където има добри пътища. А трябвало да създават танкове не за паради, а за война. И да ги изпробват във Финландия. Трябвало да им слагат по-широки вериги. И дизел.
	КВ имал дизелов двигател с мощност 600 к.с. Съветският танков дизел, както вече знаем, превъзхождал всички чуждестранни танкови двигатели по мощност, сигурност и икономичност, освен това използването на дизелово гориво рязко снижавало възможността за възникване на пожар. Такъв двигател или поне близък по характеристики, нито една страна нямала в началото на войната и не могла да създаде чак до края й.
	КВ-1 имал 76-мм дългоцевно оръдие. По онова време то нямало равно на себе си. Нека сравним: Германия имала великолепни танкове, които покорили цяла континентална Европа. Най-мощното германско танково оръдие към момента на започването на войната е 75-мм късоцевно на танка Т-IV. Началната скорост на неговия снаряд е 385 м/сек. Това е много добро оръдие. Но на КВ-1 началната скорост на снаряда е 662 м/сек. Разликата в началната скорост не е само разлика в енергията на снаряда, а и в точността на стрелбата.
	КВ-2 имал още помощно въоръжение. На него била монтирана 152-мм гаубица. Най-мощният германски танков снаряд от онова време тежи 6,8 кг. Това е добър снаряд за много добро оръдие. А КВ-2 стрелял с бетонобойни снаряди с тегло 39,9 кг (начална скорост 529 м/сек) и с осколочно-фугасни с тегло 48,7 кг. В някои източници се споменава за снаряд с тегло 50,8 кг. Началникът на Генералния щаб на сухопътните войски на Германия генерал-полковник Франц Халдер просто не повярвал, когато му съобщили за оръдие с такъв калибър на съветски танк (виж записаното в работния му дневник от 24 юни 1941 година).
	Съперниците на КВ — тежките танкове СМК (55 тона) и Т-100 (58 тона) също издържали държавните изпитания и ако изборът бил паднал на който и да е от тях, те също можели да бъдат пуснати в серийно производство. (Най-добрият танк бил СМК, в колоната от експериментални машини той действал пръв, но се натъкнал на мощен фугас и затова не взел участие в заключителния етап на бойните изпитания. С лидерството си СМК, така да се каже, проправил път за серийния КВ.) Освен тези танкове били създадени и представени за държавни изпитания СВ-3 и КВ-220, работело се по създаването на КВ-4 с тегло 90 тона и КВ-5 — 100 тона (според някои сведения КВ-5 тежал 150 тона).
	Така че Германия и СССР си поделили първите две места в тежкото танкостроене. А на трето място нямало никой: във всички останали страни в света в този момент на генералите и конструкторите през ум не им минавало дори да нарисуват тежък танк на хартия.
	И възниква ситуация: в Германия тежкият танк е само на хартия, в останалите страни дори и това го няма. Съветският съюз е единствената държава в света, която през 1941 година има тежки танкове и в стадий на експериментални образци, и в серийно производство. Червената армия е единствената армия в света, която има тежки танкове на въоръжение. В тази област Съветският съюз не просто заема първото място, а притежава безпределно господство: всички останали държави в света в най-добрия случай имат смели замисли и красиви рисунки.
	А сега нека се поставим на мястото на един от съветските историци комунисти някъде в края на петдесетте години. Ситуацията е следната: в Централния комитет искат да бъдат измислени доказателства за неподготвеността на Съветския съюз за война, искат с помощта на всякакви лъжи, на всякакви извъртаници да бъде доказано, че ние сме глупаци, а германците са умни. По-конкретно, комунистите заповядали да се докаже, че съществувалият само на хартия, само в първи ескизи германски танк е нещо несравнимо с реално съществувалия, проверен в боеве, серийно произвеждан КВ. Комунистите заповядали историята да се пише по такъв начин, че решителното превъзходство (по-точно казано — пълното съветско господство) в областта на тежкото танкостроене да бъде скрито. Трябвало така да се замъгли въпросът, че да не бие на очи съветската готовност за война. Трябвало да се измислят такива трикове, че тежките танкове изобщо да ги няма в статистиката.
	Нашите историци измислили трикове. Завиждат им най-добрите илюзионисти на света.


>>	3
	Първи трик: обявили танка Т-35 за остарял и решили да не го споменават в статистиката. И не го споменават. А за да не ни хрумне и на нас да включим Т-35 в статистиката, сведенията за тяхното количество в Съветския съюз никога не са били публикувани. А същевременно В ЦЕЛИЯ ОСТАНАЛ СВЯТ НИЩО РАВНО НА ТАНКА ТЗ-5 В ТОЗИ МОМЕНТ НЯМАЛО.
	Да сравним. Най-мощният германски танков двигател към момента на започването на войната е HL120TRM — 265 к.с. Това е великолепен и много мощен за времето танков двигател. А у нас на „остарелия“ Т-35 — 500 к.с. На най-добрия германски танк основната броня е 30 мм и още 30 мм допълнителна, общо 60. За времето — напълно според световните стандарти и повече. А у нас на „остарелия“ Т-35 — 80 мм. Най-добрите германски танкове имат по едно оръдие и две картечници, на Т-35 — три оръдия и шест-седем картечници. Всичко е относително: можем да обявим Т-35 за остарял, но тогава как да постъпим с ВСИЧКИ танкове на всички останали страни в света? Т-35 превъзхождал най-доброто, което съществувало в другите страни, по въоръжение и брониране, по мощност на двигателя, тоест по всички главни характеристики. Освен това независимо от размерите и теглото си Т-35 имал по-малък относителен натиск върху почвата от германските танкове, тоест имал по-висока проходимост, не затъвал в сняг, кал и мека почва, където затъвали двойно и тройно по-леки танкове на другите армии.
	Ако Т-35 бъде обявен за остарял, всички останали танкове по света също трябва да бъдат обявени за остарели и да не се споменават в статистиката.
	Тук именно кремълските историци не са съгласни с мен. В Германия те изброили ВСИЧКИ танкове. Всички до един. Нещо повече, изброили всички танкове на съюзниците на Германия. Румънските например. А в Румъния най-добрият танк бил закупеният от Франция FT-17. Цифрата 17 показва рождената му дата — 1917 година. Последните FT излезли от заводския портал през 1919 година. Два румънски FT през Гражданската война били пленени от Червената армия, ремонтирани, пребоядисани и станали първите съветски танкове „Борец за свобода другарят Ленин“ и „Борец за свобода другарят Троцки“. До 1941-ва двата първи съветски (тоест бивши румънски, а по-точно казано — бивши френски) танка не се запазили дори в музеите, а събратята им били на въоръжение в Румъния. Само че тях не ги наричаме остарели. Броим ги един по един. Всеки комунистически историк знае точно колко танка е имало в Румъния. Това го публикуваме, това сме длъжни да го знаем: една танкова бригада — 60 танка FT-17. А те тежат по 6 тона, екипажът им е двама души, бронята — 16 мм, въоръжението — или една картечница, или късоцевно 37-мм оръдие, което изобщо не пробивало никаква броня, дори противокуршумна. Мощност на двигателя 39 к.с. Максимална скорост 9 км/час. Хайде да ги сравним с „остарелите“ Т-35. На опашката чакат още цели фамилии „остарели“ съветски танкове и самолети. Комунистите предпочитат да ги забравят и да не ги включват в статистиката.
	Централният орган на Министерството на отбраната вестник „Красная звезда“ нито веднъж не е посочвал бройката на танковете Т-35 в Червената армия към юни 1941 година — това е държавна тайна. Но „Красная звезда“ никога не е жалила калта за оклепване на съветските танкови войски. Последният пример: централният орган на Министерството на отбраната нарича танка Т-35 „тромав“ _(4 ноември 1994 година)_.
	„Красная звезда“ използва необорим похват. С този похват може да бъде оплюта всяка машина гигант. Русия притежава великолепния стратегически бомбардировач Ту-160. Това е летящ шедьовър. Към създателите му не могат да се отправят никакви упреци. На тези хора би трябвало да се издигнат паметници приживе. Но по метода на „Красная звезда“ този самолет може да бъде наклеветен, като се каже, че е тромав в сравнение с всеки изтребител. И наистина е така. По метода на „Красная звезда“ може да бъде охулена всяка голяма подводница: наистина една подводница от серията „К“ (Кръстосвач) е тромава в сравнение с подводница от серията „М“ (Мъниче). Може да бъде окепазен всеки голям кораб, защото линейният кораб наистина е тромав в сравнение с торпедния катер, а атомният ракетен кръстосвач е тромав в сравнение с ракетния катер. Всяка машина гигант е тромава в сравнение с обикновената машина. Т-35 е танк гигант. В другите страни такива танкове просто нямало. На всяка голяма машина може да се лепне етикетът „тромава“. По този начин може да бъде заклеймено всяко техническо чудо. Тъкмо с това се занимават юнаците от „Красная звезда“. И Русия им плаща пари за тежкия труд.
	Учудващо е, че Министерството на отбраната на Русия и централният му орган „Красная звезда“ използват този безотказен метод само срещу Русия. Те никога не са наричали „тромави“ съвременните американски атомни самолетоносачи гиганти, съвременните британски танкове „Челенджър“, не са наричали „тромави“ японските линейни кораби гиганти от времето на Втората световна война. Обидните епитети Министерството на отбраната и неговият вестник запазват само за Русия и за нейните въоръжени сили. А същевременно Т-35 макар и да бил гигант, каквито никой не притежавал, по ходовите си качества напълно би могъл да се мери с редица танкове от арсенала на Хитлер и неговите съюзници. Нека сравним: максималната скорост на Т-35 е 30 км/час, а скоростта на румънския FT-17 — 9 км/час. По нашия танк Министерството на отбраната качули оскърбителни епитети. Другарите от Министерството на отбраната отдавна са разделили всички танкове от 1941 година на най-модерни тежки и остарели леки. Според тази класификация Т-35 с тегло 50 тона, произведен през 1939-а и модернизиран през 1940 година, през 1941 година се озовава в категорията на леките и остарелите. А румънският танк с тегло 6 тона, произведен през 1917 година, се води за най-модерен и тежък.


>>	4
	Нейсе, нека комунистите наричат Т-35 остарял. Нека. Но КВ по никакъв начин не може да бъде изкарай остарял. Невъзможно е дори теоретично да се сравняват КВ и най-добрите германски танкове Т-III и Т-IV. КВ е тежък танк, а в германската армия през 1941 година такива изобщо нямало. Видният германски теоретик и практик на танковата война генерал-полковник Хайнц Гудериан смятал, че „… борбата на танкове срещу танкове прилича на морските сражения. Там също борбата се води само между най-силните“ _(„Воспоминания солдата“. М., 1957, с. 727)_. Войната започнала, Сталин изкарва танковете КВ-1 с тегло 47 и КВ-2 с тегло 52 тона (и Т-35 с тегло 50 тона), а Хитлер не разполага с нищо подобно и е принуден да изкара най-доброто, което могъл да намери — средните Т-III и Т-IV с тегло 20–21 тона. Аз не бих се заловил да ги сравнявам, ако на въоръжение в германската армия е имало нещо що-годе по-стойностно. Но в германската армия по-стойностно нямало. Германия изобщо не се била готвила за война. Затова войната срещнала съветския КВ с най-доброто, което имала германската армия. И войната правела своите сравнения.
	Давам думата на един свидетел. Армейски генерал К. Н. Галицки описва боя на един съветски тежък КВ с три средни германски танка Т-III: два изстрела на КВ — и два германски танка са изтърбушени, а третият германски танк решил да избяга, но при преминаването през една канавка двигателят му загаснал. КВ го настигнал, възкачил се отгоре му, „смаза го с тежестта си и го строши като орех“ _(„Годы суровых испытаний“. М., Наука, 1973, с. 79)_. Веднага след това генерал Галицки описва друг случай: намерен е ударен съветски КВ, а около него — десет унищожени германски танка. КВ бил улучен от четирийсет и три снаряда, от които четирийсет оставили вдлъбнатини и само три пробили бронята. Докато германските танкове унищожавали един КВ, той унищожил десет германски танка.
	Генерал-полковник А. И. Родимцев: „В продължение на единайсет месеца война не знаехме случай германско оръдие да е пробило бронята на този танк. Понякога танк КВ имаше 90–100 вдлъбнатини от улучили го противникови снаряди, но продължаваше да участва в боевете“ _(„Твои, Отечество, сыновья“. Киев, 1982, с. 291)_.
	У други съветски генерали ще намерим още много подобни примери.
	Въпросът е дали съветските генерали, меко казано, не разкрасяват ситуацията. Не. В германските бюлетини от същото време се долавя тиха паника: германските танкисти били свикнали с мисълта, че техните танкове са най-добрите на света, и изведнъж се появява КВ. Такова нещо те не очаквали. Германските документи от онова време са достатъчно добре известни и няма да ги повтарям. Само общия извод за 1941 година: „КВ са най-страшното оръжие, с което някога се е срещал войник по време на бой. Противотанковите оръдия са безсилни срещу него.“
	Ако не вярваме на германските документи, нека прелистим трудовете на съвременните западни историци и ще намерим интересни щрихи към портрета на КВ. Британският военен историк Р. Горалски описва боя на един КВ срещу група германски танкове и противотанкови оръдия: по време само на един бой КВ получил СЕДЕМДЕСЕТ преки попадения, всички снаряди оставили вдлъбнатини в бронята, но нито един не я пробил. А ние нека си представим този бой. КВ сигурно също е отвръщал, а един негов снаряд бил предостатъчен за който и да било германски танк.
	Или нека чуем американския историк Стивън Залога. Препоръчвам книгите му на всички: в чужбина по-добър познавач на историята на съветските танкове няма. Той цитира случай, когато един КВ унищожил осем германски танка, получил от много къса дистанция трийсет преки попадения, но нито един снаряд не пробил бронята му _(Soviet Heavy Tanks. London: Osprey, 1981. P. 12–13)_. Пак там намираме друг пример, явно феноменален: един КВ мачка германска противотанкова батарея, от къса дистанция получава ДВЕСТА преки попадения на противотанкови снаряди и след като си свършва работата, излиза цял и невредим от боя.
	Но и това не е всичко. Залога дава още един пример. Както знаем, германските танкови войски в началото на войната били разделени на четири танкови групи, които много скоро се преобразували в танкови армии. Та през юни 1941 година в Литва, в района на град Рассеняй, един съветски КВ в продължение на цяло денонощие спирал настъплението на 4-та германска танкова група.
	Тази танкова група представлява една четвърт от всички германски танкови войски. Един съветски танк срещу германска танкова армия. Незнаен старши сержант срещу генерал-полковник Хьопнер. Но тук няма нищо за чудене: старши сержантът е от армия, която се е подготвяла за война, старши сержантът има един тежък КВ, а германският генерал-полковник се е готвил за лесни победи, германският генерал-полковник не разполага с тежки танкове.
	И сега „Красная звезда“ ни разказва приказчици за смазващото германско превъзходство.


>	Глава 20
>	Милион. Или повече?

E>
	Всички мечтаехме за скорошна победа на световната революция.
@	Главен маршал на артилерията Н. Н. Воронов
@	„На службе военной“, с. 27
E$

>>	1
	Годините си вървяха, появяваха се статии и книги. Аз вече бях проумял естеството на гвардейските чудеса. А после забягнах. Едва в Англия си набавих „Советская военная энциклопедия“. В нея има сума интересни неща, преди всичко — родословията на най-знатните ни дивизии.
	И естеството на гвардейските чудеса се потвърди.
	И тъй, Съветският съюз се е готвил за война. Само че за друга война.
	За подготовката на войната били прахосани умопомрачаващо количество пари, време, ресурси, здравето и животът на мнозина младежи. Сталин подготвил гигантско количество парашутисти. Точно колко са били, не мога да кажа. Но безспорно — над един милион души. Милион ги писах в „Ледоразбивачът“. Комунистическите историци яростно отхвърлят тази цифра, но друга не посочват.
	Същевременно за единия милион парашутисти, подготвени в СССР, е писал вестник „Правда“ на 18 август 1940 година. А не лъже ли „Правда“? Тя никога не се е отличавала с правдивост.
	Може и да лъже, но само в посока към занижаването. Ето нещо по-определено: „От април 1934 година до февруари 1936 година в Украйна са подготвени 427 000 парашутисти.“ Това е официалната история на Киевския военен окръг _(„Киевский краснознаменный“. М., 1974, с. 122)_. Тези сведения се позовават на Партийния архив на Института по история на партията на ЦК на Украинската комунистическа партия _(фонд 7, опис 1, папка 1330, лист 32)_.
	427 000 парашутисти не са един милион, но и не само в Украйна са ги подготвяли! Украйна далеч не е главният център за подготовката им. Парашутисти подготвяли предимно в Москва и Московска област, в Ленинград, Иваново, Горки, Куйбишев, в Урал, в Сибир, в Северен Кавказ, в Крим, който по онова време не влизал в Украйна.
	427 000 парашутисти Украйна подготвила за по-малко от две години, но подготовката им не е престанала след февруари 1936 година. Напротив, 1936 година е едва началото. Това е зараждането. А колко ли са били подготвени само от Украйна през 1937-а и 1938 година? През 1939-а, 1940-а и 1941-ва?
	За да се икономисват средства, парашутистите били подготвяни уж като любители. Хем младият ентусиаст да бачка, хем да отделя от свободното си време за парашутното дело. Но се подготвяли и десантни подразделения, части и дори съединения: „До края на 1933 година Червената армия разполагаше с една въздушнодесантна бригада, с четири авиамотоотреда, с 29 самостоятелни батальона и с няколко роти и взводове с обща численост близо 10 хиляди души“ _(ВИЖ. 1982, кн. 10, с. 75)_.
	„През 1938 година на базата на вече съществуващите по онова време авиодесантни части и съединения се формират шест въздушнодесантни бригади — 201-ва, 202-ра, 204-та, 211-а, 212-а и 214-а“ _(Заместник-командващ ВДВ генерал-лейтенант К. Курочкин. ВИЖ. 1980, кн. 8, с. 94)_. Общата численост на шестте бригади е 18 000 души _(ВИЖ. 7975, кн. 9, с. 81)_.
	Издръжката на повече бойни части и съединения е обременителна. Затова през тези части и съединения можели да минат само някои. Останалите нека бачкат по нивите и в заводите. Ако се наложи — не е трудно всеки момент да бъдат призовани под знамената. Всеки от тях е вече подготвен…


>>	2
	И ето че моментът настъпил. През пролетта на 1941 година в Червената армия се създават пет въздушнодесантни корпуса. Всеки корпус включвал в състава си управление, щаб, обслужващи подразделения, три въздушнодесантни бригади, артилерийски дивизион, самостоятелен танков батальон (50 танка) и други подразделения. Числеността на всеки от корпусите е 10 419 души.
	Ето списъка на въздушнодесантните бригади (вдбр) в състава на въздушнодесантните корпуси (вдк) към края на май 1941 година:
	1-ви вдк — генерал-майор М. А. Усенко — 1-ва, 204-та и 211-а вдбр. Киевски военен окръг.
	2-ри вдк — генерал-майор Ф. М. Харитонов 2-ра, 3-та и 4-та вдбр. Харковски военен окръг.
	3-ти вдк — генерал-майор В. А. Глазунов — 5-а, 6-а и 212-а вдбр, Одеса.
	4-ти вдк — генерал-майор А. С. Жадов — 7-а, 8-а и 214-а вдбр, Пуховичи.
	5-и вдк — генерал-майор Безугли — 9-а, 10-а и 201-ва вдбр, Даугавпилс.
	Освен това 202-ра въздушнодесантна бригада оставала самостоятелна.
	Не исках да тормозя читателите на „Ледоразбивачът“ с тези номера, мислех си, че никой няма да ги оспори. Но се намериха недоверчиви полковници и генерали. Усъмниха се.
	А когато предявих номерата, пак не ми вярват: зад номерата нищо не е имало — надут балон; корпусите не били комплектувани.
	Няма да споря. Официалната история на ВДВ да говори вместо мен: „Комплектуването на корпусите с личен състав бе привършено до 1 юни 1941 година“ _(„Советские воздушно-десантные“. М., Воениздат, 1986, с. 51)_.
	А можем да четем не сухата история на ВДВ, а свидетелствата на участници в събитията. Свидетелства два пъти героят на Съветския съюз генерал-полковник Александър Илич Родимцев, който през май 1941-ва бил назначен за командир на 5-а въздушнодесантна бригада от 3-ти въздушнодесантен корпус. По онова време Родимцев бил полковник, имал боен опит, бил воювал в Испания, където получил първата си Златна звезда, а по онова време току-тъй златни звезди не раздавали. Родимцев пише: „Предстоеше ми да служа с отлично подготвени бойци, с цвета на нашата съветска младеж… В основния, офицерския, състав имаше опитни парашутисти, всеки от тях беше натрупал от петдесет до сто скока. Бригадата се състоеше от четири самостоятелни парашутнодесантни батальона, от самостоятелен артилерийски дивизион, самостоятелна разузнавателна рота, самостоятелна зенитнокартечна рота и самостоятелна свързочна рота. С въоръжение, с необходимата материална част и с парашути бригадата беше напълно подсигурена. Отличен офицерски колектив, дисциплиниран и задружен… По-късно се убедих: първото ми впечатление не е било погрешно: всеки от тях в битките за родината прояви висока самоотверженост и смелост… Бригадата планомерно и делово развиваше учебната дейност… Радваха ме трудолюбието на моите парашутисти, мъжеството им и волевото им напрежение, което лесно се долавяше при общуването с уверените в себе си младежи… Цялото ни време беше погълнато от подготовката за скокове, от самите скокове, от задачата да се десантират подразделенията…“
	В съседство с бригадата на Родимцев се готви за боеве, „в условия, максимално приближени до бойните“, 212-ра въздушнодесантна бригада, току-що тайно прехвърлена от Далечния изток. Родимцев разказва и за нея: нейните бойци и командири имали по 100 и дори по 200 скока с парашут, а командирът им, полковник И. И. Затевахин, бил извършил най-малко 300 скока _(„Твои, Отечество, сыновья“, с. 16–21)_.
	Още едно свидетелство. Полковник И. Г. Старчак, книгата е „С неба — в бой“ _(М., Воениздат, 1965)_. Препоръчвам ви я.
	А армейски генерал А. С. Жадов през 1941 година бил генерал-майор, в началото на юни бил назначен за командир на 4-ти въздушнодесантен корпус. Ето неговия разказ: „Всички бригади и корпусни подразделения бяха комплектувани с добре подготвен личен състав, с материална част и въоръжение“ _(„Четыре года войны“. М., 1978, с. 14)_.
	Свидетелствата, че и петте корпуса се намирали в пълна готовност за десантиране, са неизброими.


>>	3
	От нормалната бойна подготовка въздушнодесантните корпуси скоро преминали към твърде конкретна подготовка. След 13 юни 1941 година били дадени съответните нареждания и извършени най-най-последните приготовления за изпълняване на бойните задачи, например в районите на летищата за товарене били складирани десетки хиляди парашути.
	Но Хитлер нанесъл изпреварващ удар, освобождението се провалило и стоварването на въздушни десанти в тила на противника станало излишно. За всички десантни корпуси се създала такава ситуация: в отбранителната война те са излишни. Началник-щабът на Югозападния фронт генерал-лейтенант М. А. Пуркаев популярно обяснил на полковник А. И. Родимцев: „А бе, другарю Родимцев, сега обстановката е такава, че и без да скачаш с парашут, като нищо можеш да се озовеш в тила на противника. Някои наши части и дори съединения вече се намират в обкръжение. А вие се каните да скачате с парашути…“ _(„Твои, Отечество, сыновья“, с. 29)_.
	Да, в отбранителна война не се иска да скачаш с парашут. Трябва да се спират противниковите танкове. Това трябвало да вършат и петте корпуса. Но за десантирането (вече ненужно) всичко било подготвено. И парашутите са вече в районите на летищата за товарене. И ето че командирът на 4-ти вдк генерал-майор Жадов виква при себе си помощник-началника на оперативния отдел на щаба на корпуса капитан А. Я. Горячов:
	— Знаете ли, другарю капитан, какво е злато?
	Той бил смаян от неочаквания въпрос, но все пак отговорил:
	— Представям си, макар че никога не съм имал злато.
	— Не е вярно — му казвам аз, — на всеки червеноармеец и командир е зачислен парашут. Това е нашето държавно злато. А къде се намират сега няколко хиляди парашута? В гората, на един километър от река Березина. Организирайте извозването на това имущество в тила _(„Четыре года войны“, с. 16)_.
	Преди 22 юни парашутите били докарани в гората, а сега трябвало да бъдат спасявани. Армейски генерал Жадов съобщава, че капитан Горячов изпълнил задачата — намерил отнякъде камиони и под картечния огън на настъпващия противник превозил парашутите на безопасно място, за което бил награден с орден.


>>	4
	Нека анализираме този пример.
	Парашутът е деликатно изделие. Десантникът не обича с парашута му да се правят какви ли не експерименти. В гората ръми дъждец, пада роса. Дори да ги покриеш с брезент, все едно има кондензация и така нататък. Та срещу командир на такъв батальон още същия ден в специалния отдел ще се получат точно толкова доноса, колкото хора има в батальона. И командира на такъв батальон ще го гръмнат за вредителство.
	А на командир на бригада такова нещо в никой случай няма да му го простят. Срещу командира на бригада ще има повече доноси, защото в бригадата има четири батальона, артилерийски дивизион, разузнавателна рота и т.н., и т.н. И всички ще напишат доноси.
	А да бъдат закарани парашутите на цял въздушнодесантен корпус в някаква гора? Такова нещо никой няма да позволи без московска заповед. И щом парашутите на цял десантен корпус преди започването на войната по някаква причина са се озовали в гората, значи това е било направено по нареждане на Москва.
	А и в Москва не всичко е просто. Дори ако на най-големия десантен началник му скимне да изпрати шифрована телеграма на командира на корпуса: я ти, Харитонов (или Безугли, или Жадов), откарай двайсет и пет хиляди парашута в гората, подръж ги там, а после ги върни в склада…
	Номерът няма да стане: ако парашутите ги навали дъждец, ще се наложи двайсет и пет хиляди бройки да се сушат и скатават на нова сметка… Това е загуба на боеготовността. За такова нещо и най-големия началник ще го опушкат. Срещу такъв началник и командирите на корпуси ще докладват където трябва, и прокурорите на корпусите, и особистите, и доносниците, които в десантните войски е редно да са повече в сравнение с общоприетите стандарти… А и обикновените войничета ще сигнализират: налице е вредителство!
	А ако парашутите постоят под открито небе малко повече, отколкото трябва, смъртната присъда е окончателна и не подлежи на обжалване.
	Ама сигурно са били замислени учения! И непосредствено преди ученията в петте въздушнодесантни корпуса са били получени заповеди парашутите да се прехвърлят в горите в районите на летищата за товарене!
	И тази версия не върши работа. Най-елементарната отбранителна мярка е да се направят окопи. Да, ама на съветските войски в крайграничните райони не им дали такова нареждане. Сега обясняват: за да не провокирали Хитлер. Добре, ще се съгласим. Но да изпратиш за учения досами германската граница цял корпус (или два, или и петте) — това не е ли провокация?! Ученията са си учения, но в германските щабове ще се вдигне паника: а бе за каква война се готвят руснаците? И ако са учения, защо не се провеждат в Гороховецките лагери край река Волга? Гороховецките лагери или Звенигород. Тоцките лагери отвъд Волга са традиционни места за подготовка на съветските десантници, защо да не се проведат там ученията? Далеч хем от любопитни очи, хем от районите, където провеждането на учения с десантиране ще са чиста провокация. Провеждането на учения край германската и румънската граница би било нещо по-лошо от провокация. Интересното е, че освен германската и румънската граница съществува една граница с огромно протежение в Далечния изток и там противник е Япония. Но там няма никакви десантни корпуси, нито се планират учения, нито се извозват парашути в тайгата.
	А може десантниците да са се готвели за отбранителна война? Ако са се готвели за отбранителна война, защо толкова ценното имущество през май 1941 година е било откарано там, откъдето под картечния огън на противника се наложило да го извозват през първите дни на войната? А и, както си изяснихме, по време на отбранителна война няма къде да се скача с парашут.
	А може би се е подготвяло съветско нахлуване, но за 1942 година?
	Много мъдро: през лятото на 1941-ва да изкараш парашутите в гората, да ги подържиш там, та дъждецът да ги похаби, а после да ги върнеш в складовете? Или са решили да ги държат в гората без складове до 1942 година?
	И с глупост не може да се обясни. В другите корпуси картинката е същата. Десантният корпус е секретна организация. Не може да знае генерал-майор Безугли в Даугавпилс какво става при Харитонов край Харков и при Глазунов край Одеса. И ако те до един са глупаци, глупостта им най-неочаквано се проявила едновременно — след съобщението на ТАСС от 13 юни 1941 година.
	Това е тя — готовността за война. Готовност в най-последния стадий.
	Една страница от книгата на армейски генерал А. С. Жадов може да бъде откъсната и залепена в учебника за начинаещи шпиони аналитици: двайсет секунди да прочетат текста, двайсет секунди — да го асимилират, още двайсет секунди — да направят единствения възможен извод. А той е следният: през лятото на 1941 година Съветският съюз се е намирал в най-последния стадий преди нанасянето на внезапен удар.
	Това е единственото възможно обяснение. Всички останали веднага отпадат.
	Бива ли по един корпус да се прави извод за цялата Червена армия?
	Да. Точно така е. 4-ти вдк до 22 юни явно се е готвил за скорошно и неизбежно десантиране, и то не учебно, а бойно. Само че може ли един въздушнодесантен корпус да бъде хвърлен срещу Германия, а цялата Червена армия да не се помръдне?
	Още повече че не се бил приготвил за десантиране само един корпус, а и петте.


>>	5
	Пет корпуса — това са 52 хиляди десантници. И една самостоятелна бригада, да ги кажем 55 хиляди. А къде е милионът?
	Докладвам. Петте въздушнодесантни корпуса са началото. Това е първата вълна, това е за първия удар. Било планирано през пролетта на 1941 година да бъдат разгърнати пет корпуса, разгърнали ги. Следващите пет, втората вълна, била с френски и испански профил. Тяхното разгръщане се планирало за лятото на 1941 година.
	Хитлер нападнал, десантните корпуси от първата вълна в отбранителна война не са нужни, но механизмът бил задействан и десантните корпуси от втората вълна все едно били разгърнати. Точно според плана — през лятото на 1941-ва.
	Ето състава им през август 1941 година:
	6-и вдк генерал-майор А. И. Пастревич — 11-а, 12-а и 13-а вдбр. Московска област.
	7-и вдк — генерал-майор Губаревич — 14-а, 15-а и 16-а вдбр. Поволжието.
	8-и вдк — генерал-майор В. А. Глазков — 17-а, 18-а и 19-а вдбр. Московска област.
	9-и вдк — генерал-майор М. И. Денисенко — 20-а, 21-ва и 22-ра вдбр. Ивановска област.
	10-и вдк — полковник Н. П. Иванов — 23-та, 24-та и 25-а вдбр. Поволжието, може би Гороховецките лагери.
	Освен петте корпуса били разгърнати пет самостоятелни маневрени въздушнодесантни бригади: 1-ва, 2-ра, 3-та, 4-та и 5-а. Корпусите от първата вълна били хвърлени под танковете. От втората вълна — частично пак там. 6-и въздушнодесантен корпус например отбранявал Нарофоминск през октомври 1941-ва _(Радио „Маяк“. Москва. 22 декември 1984 г. 15.50)_.


>>	6
	Е, станаха сто хиляди, ще ми кажете. Е, сто и петдесет хиляди, ако прибавим самостоятелните бригади и запасните десантни полкове. А къде го милиона? Десетте въздушнодесантни корпуса били нещо като транзитни пунктове.
	Механизмът работел така: десетки и стотици хиляди хора в десантните корпуси се подготвяли за десантиране. Но настъпвала нова криза. Нужни са резерви. Сталин заповядва да се вземат от корпусите определено количество десантници, да се сформират от тях дивизии, да се хвърлят в бой, а мястото им мигновено се заемало от нови, които бивали лишавани от освобождаването от военна служба и мобилизирани в десантните корпуси. И всичко се повтаряло отначало.
	Червената армия непрекъснато се опитвала да настъпва. Германците знаели това: „Постоянният стремеж да се настъпва на всяка цена водеше до непрекъснати повторения на безуспешни атаки и до големи загуби“ _(Е. Миделдорф. „Тактика в русской кампании“, с. 357)_.
	Това се вършело на всички равнища, включително и на стратегическо. Кримският фронт пропаднал, защото се готвел за настъпление, а не за отбрана. Харковската катастрофа представлява настъпление на няколко армии. Те били отрязани посредством удар във фланг. 2-ра ударна настъпвала — отрязали я. 39-а настъпвала — отрязали я. Разгромът през 1941 година има само едно обяснение — войските се готвели за настъпление, а не за отбрана.
	И съветските десантни войски се били готвили само за настъпление, за десантиране, за действия в тила на противника. Но поради това че непрекъснато се втурвала да настъпва, Червената армия понасяла огромни загуби. Възниквала нужда от резерви и Сталин отново давал заповед да бъдат взети хиляди, десетки и стотици хиляди от десантните войски, да бъдат превърнати в пехота и хвърлени без никаква подготовка под германските танкове.
	А десантните корпуси пак се попълвали с подготвени още преди войната запасняци.
	Когато Хитлер през лятото на 1942 година хвърлил 4-та танкова армия към Кавказ, на пътя й се изпречили два гвардейски корпуса. За тях официалната история казва: „Геройски се сражаваха воините от въздушнодесантните бригади, прехвърлени в Кавказ през лятото на 1942 година в състава на Севернокавказкия фронт. От въздушнодесантните войски бяха прехвърлени 1-ва, 2-ра, 3-та, 4-та и 5-а маневрена въздушнодесантна бригада и 4-ти резервен въздушнодесантен полк, които бяха преобразувани в гвардейски пехотни бригади и вкарани в състава на 10-и и 11-и гвардейски пехотен корпус“ _(„Советские воздушно-десантные“, с. 180)_.
	Това е разгадката на чудесата. Ето откъде са дошли тези корпуси — вземали са десантници, давали са им авансово гвардейското звание и са запушвали с тях дупките.
	Генерал-лейтенант И. Росли бил генерал-майор, назначили го за командир на 11-и гвардейски пехотен корпус и му заповядали да спре 4-та танкова армия на Клайст. Всичко е наред, войниците му са първокласни. Само че… само че никой не ги е обучавал да се отбраняват и на десантниците не им се полага тежко оръжие. Въздушнодесантните войски са леко и пределно гъвкаво бойно средство. Камшик. А танковата армия е брадва. Да хвърляш десантниците под танкове със заповед да ги спрат е опит да надвиеш брадвата с камшик. Но какво да се прави, щом други средства не са останали? Какво да се прави, когато има войски, и то в изобилие, само че подготвени за друг вид война?
	Генерал-лейтенант И. Росли си спомня: „Не достигаше артилерията (зенитна изобщо нямаше), липсваха танкове, недостатъчни бяха противотанковите средства… Помолих генерал М. И. Масленников да подсили корпуса с противотанкови средства, включително и поне с един танков батальон. За съжаление молбата ми бе отхвърлена. Воюва се не с бройка, а с умение, донякъде ядосан ми отговори той и се качи в колата си. Разбрах, че просто няма какво да ми даде“ _(ВИЖ. 1972, кн. 12, с. 79)_.
	Срещу танковете — героизъм. Срещу атаките от въздуха — пак героизъм.
	И за Сталинград отпътували десет гвардейски пехотни дивизии. Това са 130 000 десантници. И пак — необучени за отбрана, без тежко оръжие, но — герои. Тези не отстъпвали.
	А пак там, край Сталинград, са оцелелите десантници от корпусите от първата вълна. 3-ти въздушнодесантен корпус отдавна е превърнат в 13-а гвардейска пехотна дивизия на полковник Родимцев (а край Москва е създаден нов 3-ти въздушнодесантен корпус, в него са мобилизирани вече нови десантници).
	Само че те никога не извършили десант. Тях ги хвърляли под танковете, под танковете, под танковете.


>>	7
	За 7-и въздушнодесантен корпус съществуват спомени на генерал-лейтенант Н. Дьомин _(ВИЖ. 1978, кн. 2, с. 85–90)_. Тъжни спомени. Подготвят корпуса за десантиране и ненадейно през декември 1942 година се получава заповед да се заделят от състава на корпуса съответен брой десантници, да се сформира дивизия, авансово — гвардейското звание, и — напред към Северозападния фронт. Задачата е да се форсира река Ловат и да се разкъса дълбоката германска отбрана в печално известния „Рамушевски коридор“. И не една дивизия била хвърлена там, а три: другите две — от състава на 8-и вдк (а корпусът е като гумен, колкото си искаш го разтегляй, колкото си искаш дивизии вземай от него, все едно няма да се свършат).
	В онези краища, край Старая Руса, по Ловат, воювал баща ми в 1-ви гвардейски пехотен корпус. Той виждал десантниците и ми е разказвал как те пробивали отбраната. Но хайде да не се впущаме в семейни спомени. Нека се опитаме сами да си представим какво е можело да излезе от този замисъл. Пробивът на отбрана е работа, за която се иска тежък инструмент: гаубици с по-голямшък калибър, тежки танкове, много сапьори с тяхната специална техника — огнехвъргачни танкове и танкови тралове. Пробивът на отбрана — това са много минохвъргачки и „катюши“. За пробив на отбрана са нужни първокласни артилерийски коректировчици и много боеприпаси. Тъкмо с това десантниците не разполагали. Десантниците разполагат само с храброст. Тях ги хвърляли в боя като стахановците на строителството на московското метро, въоръжавайки ги с ентусиазъм…


>>	8
	А защо не са ги използвали по прякото им предназначение?
	Защото „успешното прилагане на голям десант е невъзможно без пълно господство във въздуха в ивицата на неговото прелитане, в района на десантирането и при следващите бойни действия“ _(Командващ ВДВ генерал-полковник Сухоруков. ВИЖ. 1981, кн. 7, с. 77)_.
	Това било известно и преди войната. За да стовариш голям десант, трябва да имаш не просто превъзходство във въздуха и дори не господство, а пълно господство, и не само над районите на прелитането и десантирането, а и над района на бойните действия на десантниците. С други думи, тези великолепни, но въоръжени с много леко оръжие съединения можели да се използват в извънредно специални условия. Например във война, която започваме с внезапен съкрушителен удар. Втората възможност (при същия сценарий) е: завземане на територии, които слабо се контролирали от германската авиация — Румъния, България, Югославия и т.н. Третата възможност е: в условията на рухване на Германската империя — завземане на огромните неконтролирани от никого територии на Франция, Белгия, Холандия и т.н. Четвъртата възможност е: завземане на неуправляваните от никого колонии на разгромените европейски метрополии и на приятелска Британия.
	А опитите да се парашутират корпуси в хода на нормалната война, когато се води дългогодишна борба при равни сили и променлив успех, завършвали катастрофално: стоварването на 4-ти въздушнодесантен корпус през февруари 1942 година край Вязма и Днепърският десант през 1943 година. Без абсолютно господство във въздуха стоварването на големи десанти е обречено на провал.
	От тази гледна точка направо ме смайва пълната загуба на бдителност, проявена от съветската цензура, която в мемоарите на маршал Жуков пуснала такъв пасаж: „Самият характер на възможните бойни действия определяше необходимостта от значително увеличаване на въздушнодесантните войски. През април 1941 година започва формирането на пет въздушнодесантни корпуса…“ _(„Воспоминания и размышления“, с. 211)_.
	През февруари 1941 година Жуков станал началник на Генералния щаб и, се започнало абсолютно безпримерно разгръщане на нови войскови формирования. Освен всичко друго през април се формират петте корпуса от първата вълна. Както вече знаем, това било само началото. На Жуков му било нужно „значително да се увеличат ВДВ, изхождайки от характера на възможните бойни действия“. Какви са тези възможни бойни действия? Бойният устав на Червената армия от 1936 година (ПУ-36) съвсем ясно определял, че използването на въздушнодесантни войски е възможно само при настъпателни операции и само във взаимодействие с настъпващите откъм фронта войски (параграф 7). Но за това човек може да се досети и без да разгръща устава. Щом е тъй, за какви възможни бойни действия говори Жуков?


>>	9
	Ако Сталин и Жуков били нанесли внезапен удар по Германия, с приложението на ВДВ нямало да има проблеми. Но Хитлер ги изпреварил. Хитлер ударил пръв, затова Сталин и Жуков просто нямали възможност да приложат цялата ни въздушнодесантна мощ. През цялата война Сталин чакал момента, когато германската авиация ще бъде окончателно разнебитена и той ще може да хвърли десантниците си за завладяване на неуправляваните територии. През цялата война десантните корпуси получавали най-качествените хора, които още преди войната били подбрани и подготвени за десантиране, но Хитлер продължавал да хапе и отново се налагало дупките да бъдат запушвани с десантници. Например: „36-а гвардейска пехотна дивизия бе сформирана на базата на 9-и въздушнодесантен корпус по директива на Главното командване от 31 юли 1941 година… На 5 август частите започнаха да се товарят на железопътни композиции, въпреки че формирането на дивизията до момента още не бе приключено: липсваха артилерийският полк, някои специални подразделения…“ _(К. В. Акижов. „От Волги до Альп. Боевой путь 36-й гвардейской стрелковой Верхнеднепровской Краснознаменной орденов Суворова и Кутузова дивизии“. М., Воениздат, 1987, с. 4–5)_.
	Другарят Сталин вземал решения нощем. 31 юли — това като нищо може да е било някъде към полунощ, та дори и след полунощ, тоест на 1 август. А от кабинета на другаря Сталин директивата трябвало да мине през доста инстанции, докато стигне до командира на корпуса. И вече се стига до товаренето… Без артилерийския полк… Нищо. Все ще се оправите някак.
	Корпусите излъчвали от състава си гвардейски дивизии и отново се попълвали с нови хора, готвели ги за десантиране и отново тревога, бегом, бегом, във вагоните! Напред!
	И всичко се повтаряло отначало… През 1944 година се формират три нови гвардейски въздушнодесантни корпуса.
	37-и на генерал-лейтенант П. В. Миронов;
	38-и на генерал-лейтенант А. И. Утвенко;
	39-и на генерал-лейтенант М. Ф. Тихонов. Това не са обикновени корпуси. Те се състоят не от бригади, а от дивизии по три гвардейски десантни дивизии във всеки корпус. През октомври 1944-та корпусите били елени в Самостоятелна гвардейска въздушнодесантна армия _(„Советские воздушно-десантные“, с. 276)_.
	Европа е пред прага на освобождението си. Другарят Сталин се е приготвил за скок…
	Но Хитлер нанесъл удара край Балатон… И се наложило Самостоятелната гвардейска въздушнодесантна армия да бъде преименувана на 9-а гвардейска армия, трите й гвардейски корпуса и деветте й дивизии — на гвардейски пехотни, и да се извърши последното чудо в тази война… „9-а гвардейска армия беше напълно комплектувана с добре подготвени кадри от офицерския, сержантския и войнишкия състав, обучен да води бойни действия в тила на врага“ _(пак там, с. 277)_.
	Изводът е: най-добрите бойци на Съветския съюз на брой над един милион души се подготвяли за операции от особен вид, за действия в тила на противника. Само че през цялата война внезапно без никаква подготовка ги хвърляли да изпълняват задачи, за чието решаване те нямали нито съответните навици, нито въоръжение.
	НАЙ-ДОБРИЯТ МИЛИОН БИЛ ПОГУБЕН НАХАЛОСТ.
	Ала в други условия, а именно — при внезапен удар на нашите войски по германските летища — този предварително подбран и великолепно подготвен милион бойци щял да представлява най-добрият инструмент за завоевателна война, създаден когато и да било от човек.


>>	10
	Но как да бъдат парашутирани един милион бойци? Моите критици се позовават на една главозамайваща статистика: когато американците през 1944 година стоварвали десантниците си в Нормандия, им било необходимо съвършено чудовищно количество самолети и безмоторници.
	Така е. Но нека не правим сравнения. Ние имаме друг подход към войната. Американците форсирали Рейн и им било нужно невероятно количество десантно-понтонни средства. А Червената армия форсирала Днепър „с подръчни средства“: щом си се удавил — значи си лош войник и не ти е мястото в Червената армия.
	Можем ли да си представим американска армия, която форсира Рейн с плуване, крепейки се на издутите си като мехур гимнастьорки? А заградителните отряди на НКВД с картечни откоси изотзад окуражават онези, които не знаят да плуват…
	Ние сме живеели в друг свят. Въздушният десант край Вязма през 1942 година — това са 8-а, 9-а и 214-а вдбр от 4-ти вдк и 211-а вдбр от 1-ви вдк. За шест нощи в тила на противника били хвърлени 7000 десантници и 1500 меки контейнера с въоръжение и бойни товари. За десантирането на такова количество десантници на американците щели да им трябват много самолети. А на нас ни стигнали… 67 самолета ПС-84 и ТБ-3 _(ВИЖ. 1975, кн. 9, с. 82–83)_.
	Никой не се канел през освободителната война в Европа, Азия и т.н. да хвърли всички десантници наведнъж и само в Германия. Пред нас се простирали огромни територии от Тихия океан до Индийския и от Индийския до Атлантическия. Хитлер бил съкрушил колониалните метрополии и трябвало само да бъдат придърпани безстопанствените колонии. Една след друга. Поред.
	Стига да сме смажели Германия — след това цялата ни авиация щяла да бъде хвърлена за подсигуряване на стоварването на десантите. Съветските бомбардировачи ДБ-Зф преди войната специално били модернизирани, за да могат освен бомби да пренасят десантници и товари за тях. Същото е валидно и за огромния флот от бомбардировачи СБ. А съветските бомбардировачи ТБ-1 и ТБ-3 специално били създадени за двойно използване: и като бомбардировачи, и като транспортно-десантни самолети — 32-ма души с парашути или 50 — без. Преди германското нападение Сталин имал близо хиляда ТБ-1 и ТБ-3. Хиляда ТБ — това прави 32 000–50 000 души на курс. Освен това в Съветския съюз съществували самолетите Р-5 и У-2. Те качвали малко парашутисти, но за сметка на това били много. Преди началото на войната Сталин получил от Америка най-добрия в света транспортно-десантен „Дъглас ДС-3“ и организирал производството на този самолет в СССР. Освен това: след разгромяването на Германия (или само на нефтодобивните райони в Плоещ) съветската промишленост можела да произвежда с десетки хиляди безмоторниците на конструктора О. Антонов „Масов-4“ и самолетите ПС-84 вместо изтребителите на Яковлев или щурмоваците на Илюшин…

	* * *

	Веднъж другарят Сталин възложил на авиоконструктора А. Яковлев бойна задача — да създаде нов, най-добър в света изтребител. Дал му три месеца време. Яковлев се позасмял и учтиво обяснил на лаика Сталин, че в Америка за създаването на такъв самолет изразходват две години. Другарят Сталин страшно се учудил: „Че ти да не би да си американец?“
	Великолепният изтребител бил създаден в установения срок.
	На онези, които ми припомнят колко десантни самолета са били нужни на американците, отговарям:
	Че ние да не би да сме американци?


>	Глава 21
>	Как да бъде изравнена затворническата дажба с кремълския порцион?

E>
	А по същината си комунистическата идея е свята и вечна.
@	„Красная звезда“
@	18 януари 1995 г.
E$

>>	1
	А сега нека пак си представим положението на подкупените от комунистите пропагандисти, на които било заповядано да омърсят историята на Русия, като навират в очите на хората „неподготвеността“. На платените историци им предстояло да публикуват хиляди книги, десетки хиляди статии, само че да ги публикуват по такъв начин, че да закрият зейналата дупка в германското тежко танкостроене. Трябвало така да съставят таблиците и графиците, че в графата „Германски тежки танкове“ да има поне нещичко. Цифрите трябвало да се разположат по такъв начин, че кръглата нула да не смущава читателя и да не предизвиква ненужни въпроси.
	И комунистическите историци приложили втори трик: от статистиката за 1941-ва премахнали графата „Тежки танкове“. Вместо нея във всички справочници, научни трактати, статии, таблици и графици се използва само графата „Тежки и средни танкове“. И нищо повече. И дупката била затулена. Всичко е въпрос на сръчност. И на гъвкавост на подхода. През 1941 година в Германия тежки танкове нямало, но статистиката не вдига шум по въпроса. Наопаки: наименованието на графата „Тежки и средни танкове“ ни позволява да си помислим, че Хитлер е имал и от едните, и от другите. Не трик, а находка. По този начин можеш да изравниш каквото си искаш и да докажеш каквото ти заповядат. Например Германия не е имала овчи кожуси за своите войници, но със статистическия фокус комунистите могат да създадат илюзията, че кожуси е имало. За целта трябва да се броят кожусите (каквито нямало) и шинелите не поотделно, а в обща графа: „Кожуси и шинели“, и веднага в статистиката ще се появи шестзначна цифра. Германската армия не разполагала с ватенки, а нашите комунисти могат да създадат илюзията, че е разполагала: трябва в статистиката ватенките да бъдат обединени с ботушите. А по същия начин може да се докаже, че Хитлер е имал много злато (по време на война това не е излишен продукт), за целта „Добив на злато“ и „Производство на стомана“ трябва да бъдат обединени в една графа и да се изразят с обща цифра, показваща милиони тонове. Нефтът е кръвта на войната. И с нефта Хитлер не бил много добре. Но ако се наложи, комунистическите историци могат да докажат, че Хитлер е разполагал с предостатъчно нефт. За целта трябва да се слеят графата „Нефтодобив“ и графата „Въгледобив“. Ако все едно резултатът не радва окото, може да се добави тук и торфът.
	При желание с такава статистика могат да бъдат изравнени затворническата дажба и кремълският порцион. За целта в една графа трябва да се обединят черният хляб и черният хайвер и да се запише: съветският концлагерист всеки ден е получавал 450 грама черен хайвер и черен хляб, 132 грама пушена сьомга и хамсия с избелени очички, 500 грама ананаси, портокали, банани и помръзнали картофи с вмирисано кисело зеле. И да не се уточнява при това колко именно е бил черният хайвер и колко — черният хляб.
	Не се шегувам: в продължение на петдесет години в Съветския съюз нито веднъж не е публикувана нито една таблица, нито един график, от които да личи, че ние сме имали тежки танкове, а германците не са имали. Нито един историк комунист не е публикувал таблица, където в графата „Тежки танкове“ да фигурира тризначна цифра за Съветския съюз и нула за всички останали страни в света.
	Пример за това са произведенията на военния историк А. Н. Мерцалов. През 1978 година в книгата си „Западногерманская буржуазная историография Второй мировой войны“ той съобщи, че в германските войски тежките и средните танкове били един път и половина повече, отколкото в Червената армия.
	Да прелистим съчиненията на армейски генерал М. Гареев и непременно ще срещнем същите цифри — Хитлер на 22 юни 1941 година е имал на Източния фронт 2800 тежки и средни танка _(„Мужество“. 7997, кн. 5, с. 232)_.
	А ето какво казва полковник В. А. Анфилов. Той е написал сума книги в защита на битите хитлеристки завоеватели. Ако разгърнем която и да е книга на Анфилов, ще открием 2800-те тежки и средни танка. Например „Провал блицкрига“ _(с. 81)_.
	Сега да се обърнем към маршала на Съветския съюз Н. В. Огарков: Николай Василиевич, а вашата изгода каква е? Под вашето водачество фашистката пропаганда в Съветския съюз работеше по-активно, отколкото под Гьобелсовото. В германските военни списания от 1941 година няма да открием нищо за германски тежки танкове. Защото не е имало такива. Имало ги на картинки, а картинките били секретни. В материалите на фашистката пропаганда от онова време тежки танкове не фигурирали. А в нашата съветска следвоенна пропаганда тези несъществуващи митични Хитлерови тежки танкове громолят и боботят. Кого искате да уплашите, Николай Василиевич? Вашите подчинени, другарю маршал на Съветския съюз, рисуваха хитлеристите по-силни, отколкото са били в действителност, по-умни, отколкото се изкарвали самите те.
	Маршал на Съветския съюз В. Г. Куликов, и вашият живот е преминал в служба на разбития хитлеризъм, в негово превъзнасяне и възхваляване. Под вашето мъдро ръководство процъфтяваха пропагандистите на преувеличената хитлеристка мощ. А сега получавате пенсия от руската държава.


>>	2
	А си имаме и Академия на бронетанковите войски. И в тази академия 50 години господа офицерите покорно повтаряха нфиловско-мерцаловските разкази: Хитлер е имал 2800 тежки и средни. И всяка година — научна конференция, доклади, реферати, в президиума — важни клечки.
	Господа офицери, дано на следващата конференция сред вас се намери храбрец, който да запрати към президиума някое паве.
	Лично на мен не ми стигна куражът да го сторя. Затова забягнах. Нима на никого от вас не му се иска да забегне от тази страна, където фашистките лъжци се чувстват по-уютно, отколкото във ведомството на доктор Гьобелс? Нима на никого от вас не му се иска да избяга където и да е, на майната си, и да викне, та цял свят да го чуе, че ни мамят?


>>	3
	Има и друг трик. Той не отстъпва по коварство на досегашните. Изобретили са го съветските историци комунисти В. Рапопорт и Ю. Алексеев. Те хвалят:
	„Тежката машина КВ във всеки случай не отстъпвала на германските аналози“ _(„Измена родине“. Лондон, „OPI“, 1989, с. 436)_.
	Уж хвалят, а похвалата — по-лоша от клевета. Чете тези редове човек, незапознат с военната история, и започва да си мисли: нещо се е правело у нас, нещо се е правело в Германия, през 1941 година сме имали тежки танкове, имало е „германски аналози“ и ние не сме изоставали кой знае колко, били сме във всеки случай на добро равнище, а може дори малко да сме изпреварвали. Другари историци, а не бихте ли могли да посочите как са се казвали „германските аналози“? Честно ли е да сравнявате серийния КВ с германските рисунки? Изработени в метал аналози не е имало никъде по света. Това трябва честно да се каже на читателя. Планирало се първите два екземпляра от германския експериментален тежък танк VK4501 да бъдат демонстрирани на Хитлер на рождения му ден — 20 април 1942 година _(Armoured Fighting Vehicles of Germany. Spain: „Profile“ 1978. P. 119)_.
	По много интересен начин се е готвел Хитлер за войната: наредил Русия да бъде разгромена още през лятото на 1941 година, без да се протака работата до есента, а първия експериментален образец на тежкия танк трябвало да му покажат през пролетта на 1942 година. Излиза, че „германският аналог“ изобщо не се предназначавал за Русия. Готвели са го за някакви бъдещи противници. А с какво се е канел Хитлер да съкруши Русия? С войнишки кепета ли?
	Та излиза, че с „аналози“ на КВ-1 и КВ-2 е разполагал само Сталин. Това били експерименталните Т-100, СМК, КВ-3 и КВ-200. В някои отношения те отстъпвали на КВ-1 и КВ-2, в други ги превъзхождали, но Сталин имал избор. А Хитлер можел да избира само рисунки. Нещо повече: дори ако Хитлер през 1941-ва наредял да произведат нещо подобно на нашия „остарял“ и „тромав“ Т-35, чието производство у нас вече било спряно, германците и това не биха могли да направят. За създаването дори на „остарелия“ Т-35 трябвало все пак да се започне от рисунките и чертежите и чак след това да се строят и изпробват експериментални образци, а за това били необходими месеци и години, с каквито Хитлер не разполагал. Както знаем, историята му отпуснала твърде малко време. Но и това отпуснато време Хитлер изразходвал по много своеобразен начин: през 1939 година се набутал във война срещу целия свят, а през 1941-ва решил да започне разработването на първия тежък танк. Това ли трябва да наричаме готовност за война?


>>	4
	И още един трик — да се признаят качествата на КВ, но да се добави с въздишка: но те бяха едва 636… И няма книга за войната, няма научен трактат, няма популярна статия, в които да не звучи тъжната въздишка на историка комунист: но са били едва еди-колко си… Тази въздишка отекна като многократно ехо с удесеторена сила и в цялата западна историческа литература: но са били едва еди-колко си… И такава е силата на печатното слово, че и читателите реагираха с многомилионна въздишка: но са били едва еди-колко си.
	Тук трябва да кажем, че червено-фашистката пропаганда и в този случай лъже. 636 са танковете КВ към 30 май 1941 година. А към 22 юни 1941 година били произведени 677 танка КВ-1 и КВ-2. Но да не издребняваме. Нека бъде така, както казват комунистическите агитатори, нека танковете КВ са 636. Когато обаче се произнася тази цифра, тъжните въздишки са неуместни: в целия останал свят в този момент не е имало нито един танк, който поне донякъде да прилича на Кава. Това първо. А, второ, КВ е в серийно производство. На 22 юни 1941-ва има „едва“ 636 КВ, но на 23 юни съветските заводи ще произведат още, а на 24 ще добавят. През второто полугодие на 1941 година съветската промишленост произвела още 965 КВ в допълнение към онези, които вече били в Червената армия на 22 юни, а германската промишленост все още не може да пристъпи към производството на тежкия танк, тъй като германските конструктори продължават да рисуват. Първите германски тежки танкове били изпробвани в боеве едва в края на август 1942 година. Добри танкове били, мощни. По редица параметри германските конструктори съумели да настигнат и дори да изпреварят КВ. Но не по всички. Само движението донася победа, смятали Сун Цзъ, Чингис хан, Батий, Бонапарт, Брусилов, Гудериан, Ватутин и още мнозина. Та тъкмо по параметрите, които характеризират подвижността на танка: скорост по пътища и извън пътища, проходимост, пробег без презареждане с гориво, маневреност — по всички тези характеристики КВ не бил настигнат. Освен това КВ имал дизелов двигател — силен, икономичен, работещ добре и на студ, и на пек, на всичко отгоре не пламва като кибритени клечки в кутийка. В Германия, в родината на Рудолф Дизел, такива двигатели нямало, налагало се да слагат карбураторни… Към всичко това трябва да добавим, че и съветските конструктори не стояли на едно място: те усъвършенствали КВ и подготвяли за производство танковете ИС, които по всичките си характеристики чак до края на войната си останали недостижима мечта за конструкторите и генералите на всички други страни.
	Германските конструктори, въпреки че разполагали с трофейни КВ и Т-34, не могли да схванат главния „секрет“ на съветските танкостроители. Германските конструктори дори след като имали пред себе си образци, не разбрали най-важното. И повторили грешката си — двигателя на кърмата, а трансмисията в предната част на корпуса. Резултатът: били им поръчали танк с тегло 45 тона, точно колкото на нашия КВ, а се получил „Тигър“ с тегло 57 тона.
	Нов проблем — как да се задвижва такова тегло по лошите пътища? Колкото по-голям е диаметърът на опорните ролки, толкова по-лесно минават те през препятствия. Затова конструкторът има интерес да направи ролките с по-голям диаметър. От друга страна, за да се увеличат проходимостта и скоростта по пресечена местност, конструкторът е заинтересуван максимално да увеличи точките на окачване, по-просто казано — да монтира повечко ролки. А за целта те трябва да са с по-малък диаметър. Конструкторът е принуден да търси средата между двата противоположни стремежа. Откъм всеки борд могат да се поберат по 4–5 големи ролки. Ако теглото на „Тигъра“ било нормално, тогава и те щели да са достатъчни. Само че теглото се получило ненормално. Нужни са големи ролки и те трябва да са много — 8. И тогава германските конструктори решили откъм всеки борд да имат по три реда ролки… Направили ролките тънки като чинии и сложили танка върху редовете от „чинийки“, разположени шахматно — три реда откъм единия борд и три откъм другия. Хем вълците цели, хем овците сити. Ролките се получили с голям диаметър и при движение ударите в почвата се поемали едновременно от осем точки на окачване откъм всеки борд…
	Само че всичко се плаща. Чинийките се сплесквали след два часа движение по пресечена местност. „Пантерата“ също я качили на „чинийки“. И те също се сплесквали.
	Да затворим очи и да си представим: танков батальон е извършил двучасов марш и се спира, батальонът трябва да свали веригите, да смени ролките… Голяма врътня. По време на учение иди-дойди, но как да правиш това в танковото сражение край Прохоровка?
	А веригите на „Тигъра“ са хем широки, хем тежки. Конструкторите не спазили теглото на танка, затова се наложило да направят веригите много широки. Та да не потъва в земята проклетникът.
	Още една беля — малко мостове ще издържат танк с такова тегло. Всички понтонни мостове потъват под него, „Тигърът“ може да форсира реки само по железопътни мостове: трябва да превземеш с бой от противника железопътен мост, а на отсрещния бряг — да превземеш с бой гара с висока платформа, след това да намериш на своя бряг гара с висока платформа, да закараш там танковете си, да ги натовариш на композиция, да ги превозиш през реката и на другата гара с висока платформа да ги стовариш…
	Просто, нали?
	Е, не чак толкова, колкото ви изглежда. Работата е там, че с широките си вериги „Тигърът“ не се побирал на железопътна платформа.
	Затова стигнали до следното решение: за „Тигрите“ измислили и широки, и тесни вериги. Движат се с широките, а тесните ги возят подир тях. Ето как се прехвърляли тези танкове през река. Откарвали танка до гара с висока платформа, а подире му го следвал тежък камион с тясната верига. И още един камион с другата верига. Макар и тесни, две вериги никой камион не можел да помръдне. А третият камион е с кран: макар и тесни, веригите с ръце не можеш ги свали от камиона. Нататък всичко е просто: сваляли широките вериги от „Тигъра“, след това единия ред „чинийки“, монтирали тесните вериги и предпазливо намествали танка на платформата, като се стараели да не минават по мека почва — на мекото „Тигърът“ с тесните вериги ще затъне. После товарели широките вериги на камионите, качвали ги на платформи, прекосявали реката, закарвали композицията до другата гара, която германската пехота трябвало да превзема с бой без подкрепата на танкове. После танковете трябвало да се стоварят, а тесните вериги да се сменят с широки. И танкът воювал отново, но с трите камиона с веригите и крана зад него. А ако му се изпречи рекичка с ширина пет метра, как ще мине през нея? Пак трябва да търсиш две гари, железопътен мост и да повториш всичко отначало.


>>	5
	То се знае, през 1941 година Хитлер още не разполагал с цялата тази фантастична техника. Всичко това още представлявало само смели замисли. Изпитанията на първите германски тежки танкове приключили през есента на 1942 година, а първият батальон се появил на фронта през декември.
	Батальонът пристигнал с леко закъснение: пръстенът на сталинградското обкръжение вече се бил затворил. През 1940–1941 година съветската промишленост произвела 1601 тежки танка, германската — 0. През 1942 година съветската промишленост произвела 2553 тежки танка, германската — 89. Общият брой на построените тежки танкове до момента на сталинградския прелом е: 89 германски и 4154 съветски. Ако си спомним за „остарелия“ Т-35, съветските танкове ще излязат дори повече.
	Наистина, имало основна разлика в използването на тежките танкове. Германската военна наука била на много високо равнище, германските генерали разбирали главния принцип на стратегията — принципа на концентрацията, но на практика не винаги го спазвали и затова били принудени да водят война на много фронтове едновременно. По тази причина те не можели да хвърлят 89-те тежки танка на един фронт срещу един противник: налагало се тежките танкове да бъдат разпръсквани на различни фронтове, до Тунис включително. А съветската военна наука не допущала отклонения от принципите на стратегията. Затова всичките 4154 КВ, построени преди сталинградския прелом, били използвани на съветско-германския фронт и всички „остарели“ Т-35 — също.


>>	6
	Тук именно ще ме прекъснат: в такъв случай защо съветското превъзходство не е дало отражение през юни четирийсет и първа?
	Причината е проста: Червената армия подготвяла, агресия.
	Тази причина има безброй последици и всяка от тях водела към катастрофа.
	Червената армия подготвяла агресия и затова танковете били събрани на орди досами границата, (същото вършели и германците, само че нашите танкове били повече). При внезапния удар съветските танкисти били избити още преди да дотичат до танковете си, а танковете — опожарени или взети като трофеи без екипажи. (При наш внезапен удар на отсрещната страна ефектът можел да бъде съвсем същият, с тази разлика, че танковете в германската армия били седем пъти по-малко, отколкото в съветската, и затова задачата да бъдат разгромели се опростявала.)
	Червената армия подготвяла агресия и затова щабовете и свързочните възли били изнесени до границите. (На отсрещната страна — същата картина.) Внезапен удар — и танковите маси останали без управление.
	Червената армия подготвяла внезапен удар за 6 юли 1941-ва и затова, както преди всяко грандиозно мероприятие, се извършвала трескава подготовка. В танковите войски това изглежда така: веригите се сменят или опъват, двигателите се регулират, скоростните кутии се преглеждат, сменят се ролките, разглобява се оръжието, а преди да се пристъпи към работа — боекомплектът се сваля от танка, горивото и маслото се източват. (Германците били минали през този етап в средата на юни.) Внезапен удар по която и да било армия в такава ситуация е смъртоносен. Червената армия, наистина, била толкова силна и огромна, че понесла дори това. Станало следното: преди да трепят звяра в собствената му бърлога, нашите ловджии разглобили пушките си, за да ги чистят и смазват, да ги проверят за последен път, а тъкмо в това време звярът нахълтал в нашата къща. Тъкмо затова Сталин могъл да завземе само половината Германия…
	Червената армия подготвяла агресия и затова десетки хиляди топове резервни части за танковете, стотици хиляди тонове танково гориво и боеприпаси били съсредоточени в крайграничната ивица (същото вършели и германците, то се знае, в несравнимо по-скромни мащаби). Внезапен удар, съветските войски отстъпили на няколко километра — и това е краят: най-добрите в света танкове останали без гориво, без боеприпаси, без резервни части.
	Червената армия подготвяла агресия и затова допълнителни хиляди танкове се прехвърляли с железопътни композиции към границите. Войната сварила композициите на път. Ако се строши една релса и композицията ви закъса насред полето, пехотата скача от вагоните и тръгва да воюва, но как се сваля от платформа КВ, който тежи 47 тона?
	Съветските вождове не вярвали, че Германия е способна да нападне. И имали достатъчно основания да смятат така. Съветското разузнаване докладвало за положението в германското танкостроене. Натрапвал се прост и единствен извод: Германия не е готова за война и през идните две-три години, докато не създаде тежки танкове, няма да ни нападне. Но Германия ни нападнала. (Какво друго му оставало на Хитлер?) Германската авиация нанесла внезапен удар по съветските летища и това имало ужасни последици. Дори без боеприпаси, дори без гориво и резервни части, дори след загубването на хиляди танкове край границите и в железопътните композиции мощта на съветските танкови войски била циклопична. Но противникът господства във въздуха. Съветските разузнавателни самолети не могат да излетят. А дори и да излетят, тях ги свалят. На нашия съветски циклоп са му изболи окото. Без разузнавателните самолети той не вижда нищо. Другите видове разузнаване в тази ситуация не помагат: докато шпионите предадат своите микрофилми… В скоротечния танков бой трябва да знаеш именно в дадения момент какво прави противникът, накъде са се насочили танковите му клинове. Но нашият циклоп е сляп. Той размахва стоманени юмруци и реве от безсилна ярост. Германците имали потресаващо малко танкове, всичките германски танкове били остарели. Но те били зрящи, а ние — слепи.
	Ключът за разбирането на събитията от 1941 година трябва да се търси и в конструкцията на нашите танкове. Нека се върнем на „остарелия“ танк Т-35. Той се създавал като „танк за допълнително качествено подсилване при пробив на укрепени линии“. Става дума за дълговременни фортификационни линии от типа на „Хайлсбергския триъгълник“ в района на Кьонигсберг или отбранителната линия по хордата на лъката, образувана от сливането на реките Одер и Варта. Пробивът на укрепените линии на противника се планирал за юли, но Хитлер ударил по-рано и тази задача отпаднала. Инструмент има, а работа, за която е създаден той, няма. Налага се инструментът да бъде използван не по предназначението му. Виж, за бързотечен танков бой Т-35 не бил предназначен. Той е за укрепления на противника, които стоят на едно място и никъде няма да идат. Той е за спокойно, разсъдливо дълбаене. А в скоротечния бой Т-35 наистина е тежък, тромав и висок.
	И КВ е танк за пробиви. Дори официално бил наричан така. Особено ярко настъпателни са характеристиките на КВ-2. Това бил същият КВ, само че с много мощно въоръжение и, естествено, с друг купол, в който се монтирало това въоръжение. КВ бил създаден за рекордно къс срок (за един месец) по време на „освободителната“ война срещу Финландия. КВ-2 успял да повоюва преди приключването на тази кратка война. КВ се създавал въз основа на опита в пробива на мощни фортификационни линии: железобетонните бункери се покорявали само на оръдия от много голям калибър, и то ако се удавало те да бъдат докарани близо за стрелба от упор. Но да се докара съвсем близо до бункера оръдие с голяма мощност било практически невъзможно: снайперистите, картечарите и артилеристите на противника унищожавали прислугата на оръдията и влекачите още преди оръдието да успее да се разположи на огнева позиция. И се родила идеята да бъде сложено нещо много мощно на шасито на КВ, като се прикрие със 100-мм броня, която се предпочитала за строителството на съветските кръстосвачи. Тази идея осъществили в КВ-2, като монтирали на него най-мощното, което можело — 152-мм гаубица. Гаубицата по идея е настъпателно оръжие. Гаубицата има стръмна навесна траектория. Това е добре, когато ние вървим напред, а противникът се отбранява и трябва да го изчопляме от окопите и блиндажите. А ако самите ние се отбраняваме, тогава трябва да спираме онези, които идват насреща ни в цял ръст. За такава работа е нужна не гаубица с навесна траектория, а оръдие — с настилка. 152-мм гаубица на КВ-2 е за усилна работа при пробив. Целта е бетонен бункер. Той е неподвижен. Ние няма закъде да бързаме: зареждаме чудовищното си оръдие и гърмим. А в отбранителната война, в скоротечния бой гаубицата с огромен калибър няма предимства: бавно се зарежда. И снарядите на КВ-2 не са като за отбранителна война. Спомняте си ги: не бронебойни, за да спират танковете на агресора, а бетонобойни. Но няма и не може да има на наша територия германски бетонни съоръжения. За да срещнем такива съоръжения, трябва да прегазим граничната река. Трябва да нахлуем в Източна Прусия. Там, край Кьонигсберг, са железобетонните отбранителни съоръжения на противника и в подстъпите на Берлин, на Зееловските хълмове. Между другото, всички КВ-2 през юни 1941 година били събрани там, където трябвало да са: в Литва, край границите на Източна Прусия.
	На своя земя бетонобойните снаряди изобщо не са нужни, както и самата гаубица на танка. Ясно е, че след 22 юни производството на КВ-2 незабавно било прекратено. КВ-2 не бил остарял, но просто в отбранителната война за такова чудовище не се намирала работа: в отбранителната война се иска инструмент от друг тип.


>>	7
	Някои историци продължават да доказват, че Червената армия не била готова за война. Погледнете, казват те, през 1945 година съветските танкове завършиха войната в Берлин, Виена, Прага, Пхенян, Порт Артур.
	Не е ли това свидетелство за слабост? Не споря: Сталин завършил войната със скромни резултати. Но не можем да се съгласим с това, че развоят на събитията бил единствено възможният, че на Червената армия във всички случаи било писано да завърши войната със завземане на Берлин. А на Хитлер му провървяло така, както на никого не му било вървяло. Имало дуел без секунданти, Хитлер стрелял пръв и нанесъл на Сталин смъртоносна рана. Цялата останала война представлява опити на Хитлер да доубие смъртноранения Сталин. Но силите на Сталин се оказали толкова, че дори и ранен, не се оставил да го доубият. Ясно е, че загубилият много кръв Сталин завършил войната без особен блясък. Но историята разполагала и с други възможни варианти: Хитлер например отлага още веднъж удара си и Сталиновата брадва се стоварва върху му. Другарят Сталин обичал изневиделица да цапардосва с пикел по черепа. Един удар по германските летища — и германските танкови групи ще загубят възможност да виждат районите на сраженията. Звучи парадоксално, но е така: един внезапен удар по летищата ослепява танковите дивизии. Лесно е да си представим по-нататъшния развой на събитията: ударите на германските войски са бой с избодени очи. В тази ситуация съветската танкова промишленост нямало да бъде загубена и производството на танкове, включително и на тежки, можело да бъде неизмеримо по-голямо, отколкото било.
	Нека си спомним, че Съветският съюз преди войната имал три центъра за производство на танкове — Ленинград, Сталинград и Харков. Всеки от тях поотделно превъзхождал сумарната мощност на всички останали танкови заводи в света. Но сме попаднали под внезапен удар и сме загубили на границата стратегическите си запаси, авиацията си, танковите си войски, артилерията си, а след като сме останали без тях, сме се лишили от донецките каменни въглища, от запорожкия алуминий и от стоманата на Днепродзержинск, загубили сме почти цялата си военна промишленост, включително и единствения в света завод за танкови дизели, който се намирал в Харков. Още през юли 1941 година доставките на дизели от Харков секнали. Питер не бил загубен, но бил блокиран, а в блокиран град, без стомана и енергия за какво танково производство може да става дума? Сталинград също не бил загубен, но около него се развивали такива събития, които не спомагали за ритмичната работа на „тракторния“ завод. Така четирите хиляди КВ, построени преди коренния прелом във войната, са същинска импровизация. Това е минимумът, който промишлеността дала в най-страшната от всички теоретично възможни ситуации след спирането или загубата на ВСИЧКИ танкови заводи, след пълното спиране на производството на танкови дизели. Четирите хиляди КВ са онова, което можало да бъде построено след прехвърлянето на танковата промишленост в Урал и Сибир, където монтажът на КВ през ноември четирийсет и първа се извършвал на студа под открито небе. Опитайте се да прехвърлите Детройт в Аляска и започнете там производство. Нека преместим мартенова пещ или стан за валцоване на танкова броня, да речем, на сто метра наляво или надясно и след това се опитаме да започнем производство. Така че тези четири хиляди КВ представляват катастрофален минимум. При всякакво друго подреждане на нещата съветските тежки танкове щели да бъдат повече.
	А 89-те германски тежки танка, построени преди сталинградския прелом, са максимумът, който бил постигнат във възможно най-благоприятната ситуация. Във всяка друга ситуация, например при загуба на енергийните ресурси на Румъния, германското производство щяло да бъде по-малко.

	* * *

	И тъй, войната била континентална, тоест танкова. Сред останалите танкове тежките заемали положението, което боксьорите от тежка категория заемат сред всички останали боксьори: когато такъв мъжага излезе на ринга, боксьорите от другите категории няма какво да търсят там. Хитлер безспорно имал великолепни армия и въоръжение. Но нека си признаем поне пред самите себе си: в решаващата област — в тежкото танкостроене — Сталиновата степен на готовност за война била мъничко по-висока от Хитлеровата.
	Историците ни уверяват, че Сталин не можел да нападне Хитлер през 1941 година, защото още не всичко му било готово за война. Най-рано, „с минимални шансове за успех“ — през 1942 година. Да се съгласим. Но тогава ще разберем и Сталин, който виждал германската „готовност“ за война и също никак не искал да повярва, че Хитлер е способен да нападне през 1941 година. Да сравним още веднъж цифрите и да попитаме историците: а през коя година Хитлер е можел да нападне „с минимални шансове за успех“? Военната наука изисква нападащият да има най-малко трикратно превъзходство на силите. В противен случай нападението се превръща в авантюра. В противен случай нападащият рискува да го сполети краят на Адолф Хитлер. Нека попитаме историците: през коя година Хитлер е можел да има трикратно превъзходство в областта на тежкото танкостроене?
	Някои историци упрекват Сталин в късогледство: толкова ли е било трудно да се досети какво замислял Хитлер? Щом през май германските конструктори са започнали да рисуват първия германски тежък танк, значи през юни ще започне нахлуването. Толкова ли не е ясно това?
	Но в късогледство трябва да упрекваме не Сталин, а някои историци: през 1941 година Сталиновите тежки танкове вече са нарисувани, създадени в метал, изпробвани на полигони и в боеве, пуснати в серийно производство, постъпили на въоръжение във войските и нощем тайно се прехвърлят към германските граници. Братя историци, толкова ли е трудно да се досетите какво е замислял Сталин?


>	Глава 22
>	За 38-тонните танкове

E>
	Колкото и странно да е, независимо от съкрушителното поражение, във ФРГ по-малко хулят хитлеристкото ръководство и фашистката армия, отколкото в нашата страна собствената си армия победителка.
@	Армейски генерал М. Гареев
@	„Мужество“. 1991, кн. 5, с. 276
E$

>>	1
	Когато изчерпат аргументите си, моите противници изваждат последния и решаващия си коз: ама ти не си професионален историк, нямаш степени, звания и награди, а погледни нас…
	Откровено казано, има какво да види човек. Гледам и завиждам: ордени, лъскави пагони, генералски гащи с лампази… Ще издам една своя тайна: и на мен също ми се иска да имам ордени, звания и гащи с лампази.
	Утешавам се с това, че гащите с лампази не са най-важното в науката. Утешавам се с това, че за милионите читатели въпросът за гащите, с които ходи авторът, не е най-важният. Утешавам се с това, че гащите с лампази още не са гаранция, че техният носител проявява достатъчно хъс, захапвайки гранита на военните науки. Пример: армейски генерал Махмут Ахметович Гареев, бивш заместник-началник на Генералния щаб по научната работа, доктор на военните науки, професор, редовен член на Академията на естествените науки на РФ, президент на Академията на военните науки. Генерал Гареев е завършил Военната академия „Фрунзе“ със златен медал и Военната академия на Генералния Щаб — със златен медал, а на генералския му врат има огромна звезда от злато и платина, обсипана с брилянти. Армейски генерал Гареев беше върховен ръководител на нашата военна наука и нейно олицетворение. Той има огромен личен принос в нейното развитие. Армейски генерал Гареев се занимаваше предимно с въпросите на военната история, и по-специално — с началния период на съветско-германската война.
	Сега нека се обърнем към трудовете му.


>>	2
	Като пример да вземем труда на М. Гареев „1941 година — началото на войната“ в сборника „Мужество“, кн. 5 от 1991 година.
	Армейски генерал Гареев поради положението си е имал достъп до всички военни тайни. Положението, което той заемаше в нашата военна йерархия и военна наука, титлите, които носеше, ни позволяваха да се надяваме, че генералът ще поднесе нещо съвсем необикновено.
	И поднесе едни…
	Няма да обръщаме внимание на дреболиите: армейски генерал Гареев пише термина „Съюз на съветските социалистически републики“ в женски род: „… да нападне СССР тогава, когато тя бъде отслабена в германско-съветската война.“ Това може да е просто механична или печатна грешка. Жалко, че в труда на генерала тези механични и печатни грешки са в изобилие и повечко, отколкото е редно.
	Но не бива да вземаме за механична грешка споменаването за 28-те дивизии на Втори стратегически ешелон _(с. 241)_, които под прикритието на съобщението на ТАСС започнали тайно да се прехвърлят към западните граници. Десетилетия наред сведенията за 28-те дивизии плаваха от издание в издание. Официалните историци просто преписваха тази цифра един от друг дотогава, докато тя не се превърна в абсолютна, неоспорима истина. Никой просто не си е направил труда лично да преброи тези дивизии. По същия път е тръгнал и армейски генерал Гареев. В „Ледоразбивачът“ аз доказах, че дивизиите във Втори стратегически ешелон са били не 28, а 77. Сега отправям покана за бой. Но генералите не приемат поканата. Измъкват се.
	Армейски генерал Гареев здравата е сбъркал бройката на дивизиите. Той е пропуснал 49 от 77. 49 прави три пъти повече, отколкото бяха в американската армия през най-напрегнатите години на „студената война“. Но нека простим на генерала дивизиите. Пропуснал 49 дивизии — голяма работа. Една дивизия — това са 10–15 хиляди войници. Пропуснал човекът 49 дивизии — няма да се заяждаме. Ще му простим. Но генералът не си е дал труда да изброи дори и корпусите. Ще му простим и това.
	Но той не е броил и армиите. Той просто ги обърква. За него те си приличат като близнаци: след като сгреши или неволно напише друг номер, той не забелязва това. Да бъркаш 16-а армия с 10-а е все едно да сбъркаш Ленин с Хитлер: съгласен съм, че е имало много прилики, но е имало и известни разлики!
	Не по-малко учудващо е следното: пише за войната генерал-полковник Д. А. Волкогонов и също пропуща дивизиите с десетки, пропуща корпуси и цели армии. При това пропуща същите армии: статията на Волкогонов е във вестник „Известия“ от 16 януари 1993 г. — изброени са 16-а, 19-а, 21-ва и 22-ра армия, а 20-а, 24-та и 28-а са пропуснати. Дмитрий Антонович, как така сте могли да загубите три армии? И кой от кого е крал грешките: вие от Махмут Ахметович или той от вас?
	А ето че се появява в Москва „независимият изследовател“ Габриел Городецки и пише разобличителна книга срещу мен. Нека се повгледаме в трудовете му. Разсъжденията са ужасно интересни, но ето че той стига до цифрите и съобщава, че във Втори стратегически… По-нататък сами ще се досетите: Городецки пропуща дивизиите с десетки, пропуща корпуси и армии. Четири армии споменал, три пропуснал _(с. 287)_. И пропуснал именно същите: 20-а, 24-та и 28-а.
	„Независимият изследовател“ е преписвал едно към едно от Гареев или от Волкогонов.
	А може пък наистина да не е имало 20-а, 24-та и 28-а армия в началото на войната във Втори стратегически ешелон? Как да разбере това моят читател? Може тия армии аз да съм ги измислил, а у Гареев — Городецки — Волкогонов всичко да е посочено правилно?
	Но там е работата, че имало такива армии във Втори стратегически ешелон, и 20-а имало там, и 24-та, и 28-а. Искате ли да се убедите? За целта трябва да разгърнете книгите на същите автори! Когато за нагледност един текст се допълва с карти, на картите всичко е правилно. Станало е следното: някой някога неправилно изброил армиите, някой някога пропуснал три армии и експертите започнали да повтарят грешката. А някой друг начертал картата и я начертал правилно. И взели същите тези експерти да копират правилната карта. Четем нашите светила на историческата наука и у всеки излизат четири армии във Втори стратегически ешелон: 16-а, 19-а, 21-ва 22-ра. А ако ученият съпровожда текста с карта, на картата винаги са добавени още 20-а, 24-та и 28-а армия.
	И у „независимия изследовател“ се получило съвсем същото. Според текста на с. 287 армиите са четири, а на картата _(с. 296)_ има седем армии. Трябва да призная, че картата е майсторски изпълнена. (От някого.) И на тази карта 20-а армия е в районите на Рогачов и Жлобин. Браво, Габриел! Правилно си посочил мястото за съсредоточаване на 20-а армия. Ето я и 24-та. В района на Брянск. Точно така е било. А 28-а — в района на Вязма.
	Само че за това в текста няма нито дума.
	Габриел, ние с теб се джафкаме по страниците на списанията от 1985 година. Аз ти давам хляба. Ако не бях аз, щяха ли да те гощават с номенклатурни деликатеси в Кремъл? Признай си, бъди така добър, защо на картата ти всичко е правилно, а в текста си писал глупости? И то същите глупости като в книгите на Анфилов, Мерцалов, Волкогонов и Гареев…


>>	3
	На страница 161 професионалистът армейски генерал Гареев цитира маршала на Съветския съюз Б. М. Шапошников: „Мобилизацията е опиумът на войната.“
	Ех, Махмут Ахметович, все марихуаната и хероинът са ви в ума.
	Чели сте книгата на маршала на Съветския съюз Шапошников „Мозъкът на армията“, но сте я чели много невнимателно. Борис Михайлович Шапошников нищо не е писал за опиума. Последната глава на книгата „Мозъкът на армията“ се нарича „Мобилизацията е одиумът на войната“. Във всички известни ми издания на книгата на Шапошников това заглавие се печата с едри получерни букви, освен това във всички редакции редакторите са сметнали за необходимо да сложат над неясния латински термин цифричка и веднага да обяснят значението на думата под линия. Вие, Махмут Ахметович, не сте разбрали смисъла на книгата на Шапошников, не сте вникнали в съдържанието й, не сте си изяснили термините и не сте си направили труда да прочетете обясненията на смисъла на тези термини. Това е простимо — те са написани със ситни буквички.
	Вие бъркате опиума с мобилизацията, а ясна ли ви е разликата между кокаина и стратегическото разгръщане?
	Не бих се захващал да резиля редовен член, но щом той и съавторите му отвориха дума за професионализма, редно е и аз да се озъбя. Това, Махмут Ахметович, за двама ви с вашия съавтор Андрей Николаевич Мерцалов нека бъде нещо като контраудар от мен. Пазете го за спомен.
	Няма да досаждам на читателя с многобройни чудовищни примери от научните трудове на академик Гареев, всеки от които заслужава публично осмиване, ще се спра само на един. На страница 229 от научния си труд армейски генерал Гареев споменава за 35-тонни германски танкове.
	В нашата историческа литература от петдесет години насам учените хора ту тук, ту там говорят за 35-тонни и 38-тонни германски танкове.
	Ясно е, че 35– и 38-тонните танкове по характеристиките си са превъзхождали нашите танкове БТ — това гледище нашите военни експерти изказват вече десетилетия подред. За последен път — генерал-полковник Г. Ф. Кривошеев, който смени армейски генерал М. Гареев на длъжността заместник-началник на Генералния щаб по научната работа. Генерал-полковник Кривошеев съобщава, че тези танкове превъзхождали нашите БТ-7 _(ВИЖ. 1991, кн. 4, с. 36)_.
	Действително, простото сравняване на теглото е в полза на германските танкове: БТ-7 тежал 13,8 тона, можел ли е той да воюва успешно срещу германските 35-тонни, а още повече — срещу 38-тонни танкове?
	Нашите историци и генерали причисляваха 35-и 38-тонните танкове към категорията на средните. Някои ги смятат за тежки.
	Съвсем естествено е, че кремълските експерти хвалят германските 35– и 38-тонни танкове и смятат, че дори те и да не са били равни по характеристики на нашите Т-34 и КВ, явно са превъзхождали всички останали съветски танкове. Такова е официалното становище. Чак неудобно ти става да сравняваш.
	То се знае, официалните историци изобщо не сравняват тези характеристики. Всичко е ясно и без сравняване.


>>	4
	Аз също не се съмнявах, че 35-тонните и 38-тонните танкове са по-добри от нашите БТ. До 13-ата си година.
	А после стана следното. Прочетох, че германците в края на войната имали противотанкови управляеми ракети, например „Роткепхен“ — „Червената шапчица“. Това наименование ме учуди, защото беше нежно, гальовно. Някак невоенно. Германците изобщо си падат по красивите наименования. Но защо на някои свои танкове не са измислили имена? Какъв е тоя 35-тонен танк? Или 38-тонният? Нямат ли си тези танкове индекси? В края на краищата, не казваме 150-килограмов генерал. Не казваме 150-килограмов маршал. Много генерали и някои маршали си имат малко, бащино, а понякога и фамилно име.
	Но и всеки тип оръжие си има индекс, а понякога и по няколко индекса, а освен това — име. А романтичните германци обичат да дават на оръжието си звучни имена. Особено на бронетанковата техника: „Хермелин“, „Носорог“, „Лъв“, „Слон“, „Невестулка“, „Стършел“, „Оса“, „Кълбовидна мълния“. Да не говорим за „Пантерите“ и „Тигрите“.
	Но какво е това 35-тонен танк? Или 38-тонен? Дразни ухото. Тук нещо не е наред. Да оставят два типа танкове без индекси и имена? Не се връзва с германците. А и ние не бихме постъпили така. И никоя армия в света не е имала нито един тип въоръжение без индекс или име.
	Тогава се учех във Воронежкото суворовско военно училище (пет години във Воронежкото, две — в Калининското). Отидох в библиотеката. Събрах всичко каквото имаше за германските танкове и открих, че наистина в Германия е имало танкове, които се наричали 35(t) и 38(t).
	Само че наглед не приличаха на 35– или на 38-тонни: мижави ми се сториха, кльощави. И не е ясно защо буквата „t“ е в скоби. Може би изобщо не става дума за тонове?
	Реших да се ориентирам в системата от индекси на германската бронетанкова техника. Ориентирах се. Да речем, в германския вермахт е имало танк Т-34(r). Какво означава това? Това е наш роден Т-34, пленен в боевете и поставен в служба на Германия. Те само добавили към нашия индекс, кой знае защо, малка латинска буквичка „r“.
	Или, да речем, германските танкове БТ-7(r), КВ-1(r), КВ-2(r), Т-26(r). Това са все наши руски танкове и на всичките германците, когато ги поставяли на своя служба, им добавяли в скоби малката латинска буквичка „r“. При тях тази буквичка е означавала нещо.
	Имали са на служба и френски трофейни танкове, например S-35. Този танк в германската армия получил наименованието S-35(f). И всеки френски танк на немска служба запазвал индекса си, само че германците добавяли в скоби буквата. Изобщо те вземали на служба всичко, което пленявали в боевете, и добавяли към индексите на американските трофейни танкове буквата „a“, на полските — „p“. И съвсем не е нужно да си велик стратег, за да схванеш логиката: към индексите на трофейните танкове се добавя една буква, която означава страната производител. Ако са попадали на германска служба италиански танкове, към индекса се е добавяла буквата „i“, холандски — „h“, британски — „e“ (englisch). А с буквата „t“ означавали чешките трофейни танкове — (tschechisch). Така че буквата „t“ означава не тонове, а страната, в която са произведени танковете.
	В Чехословакия имало танк, разработен през 1935 година, и още един — през 1938 година. Германия завзела Чехословакия, а чешките танкове били взети на въоръжение във вермахта. Танковете получили индексите 35(t) и 38(t), което означавало „чешки танк от 1935 година“ и „чешки танк от 1938 година“.


>>	5
	Ровя още из книгите и ми става ясно, че „35-тонният танк“ е тежал 10,5 тона, а „38-тонният“ е тежал по-малко от „35-тонния“ — 9,5 тона.
	Тези танкове са въплъщение на техническата изостаналост в най-лошия й вид. С просто око се вижда, че бронята им не е заварявана, а запитвана. Това е същото допотопно равнище като в Америка.
	Да се сравняват „35-тонните“ и „38-тонните“ с нашите БТ просто не бива.
	Но нека ги сравним, щом като генерал-полковник Кривошеев вече е обявил на цял свят, че ние изобщо не сме били готови за война, а умните германци са били готови, че чешките танкове на въоръжение във вермахта са превъзхождали нашия БТ. Съобщавам на генерал-полковник Кривошеев и на преките му началници — на началника на Генералния щаб и на министъра на отбраната, съобщавам на професионалните историци от „Военно-исторический журнал“, които публикуват съчиненията на армейски генерал Гареев и на генерал-полковник Кривошеев, че „35-тонните“ танкове са имали бензинови двигатели с мощност 120, а „38-тонните“ — 140 конски сили. Препоръчвам на Генералния щаб да сравни това с нашите дизели В-2 с мощност 500 к.с., които се монтирали на БТ-7М. Дори най-калпавите ни, най-старите ни БТ-2 имали 400 к.с.
	„35-тонните“ танкове имали скорост 35 км/час _(Encyclopedia of German Tanks of World War Two. London: „Arms and Armor Press“, 1978, P. 41–47)_. А нашият БТ-7М дори официално имал 86 км/час, а в действителност — повече.
	„35-тонният“ танк имал пробег между две зареждания с гориво 190 км, а БТ-7М — 900 _(И. П. Шмелев. „Танки БТ“, с. 24)_. Чешките танкове били въоръжени с 37-мм оръдия, а БТ — с 45-мм, някои (БТ-7А) имали 76-мм оръдие.
	БТ превъзхождали чешките танкове по качество на бронята, имали рационална компоновка, несравнимо по-добра форма на корпуса и, естествено, броневите плочи на танковете БТ се заварявали, а не занитвали.
	„35-тонните“ и „38-тонните“ танкове били толкова маломощни, че зимно време нощем замръзвали за земята и не можели сами да се отлепят от нея. Затова всяка снимка на тези танкове зиме изобразява следната картинка: танкът е стъпил на греди или дъски. Че инак ще залепне. Как ще го откъртваш после?
	Поради липсата на нещо по-добро германската армия била принудена да използва дори такива танкове. През войната във Франция, когато нямало съпротива, тези танкове се изявили горе-долу добре. Качеството на британските и френските танкове от онова време е известно. Срещу тях успешно можело да се прилага какво ли не. Дори „35-тонните“ танкове. А в Русия те нямало да вършат никаква работа. И в края на 1941 година ги бракували до един. И ги подарили на съюзниците си.


>	Глава 23
>	Намери се свидетел!

E>
	Ура! Октомври наближава.
@	А. С. Пушкин
@	(както е цитиран от професор Г. Городецки в „Миф «Ледокола»“, с. 25)
E$

>>	1
	Съветският съюз бил подготвен за война повече от всеки друг.
	Комунистите искат да замажат тази готовност за война с кал, та никой да не я забележи. И те работят.
	Замазват.
	От чужбинско поканиха „научния професор“ Г. Городецки и той написа книгата „Митът на «Ледоразбивачът»“. На пръв поглед книгата е само срещу мен, а на втори — не само срещу мен.
	Драго ми става, когато се пишат книги за мен. Жалко, че трудно се навлиза в нея. Опитвах се на няколко пъти, не върви и не върви. Не е интересно. И тогава започнах да чета книгата наопаки, не от първата страница, а от последната. И веднага ми стана интересно.
	И тъй, последната фраза на последната глава — тържественият финал за всички нас, жителите на бившия Съветски съюз, и за лидерите му: „Всички били сигурни, че британският флот с пълна пара прекосява Балтийско море, за да нападне съвместно с Хитлер Ленинград и Кронщад“ _(с. 338)_.
	Книгата на Городецки — ако я обхванеш с един поглед — е за нашата всенародна бъзльовщина. Бъзльовщината, ако повярваме на Городецки, е основната черта на националния ни характер. След проточилото се на цели две глави встъпление Городецки стига до най-важното: „РУСИЯ В ОБСАДА.“ И ни разказва трогателната история за това, че нас, горките, от 20-те години отвсякъде ни били обсадили врагове и всички искали да ни нападнат — от Финландия и Естония до Афганистан и Иран. И цялата съветска страна ужасно се страхувала от това. Най-наплашен бил, то се знае, Сталин: „Сталин е хипнотизиран от германската мощ…“ _(с. 345)_. Съветските хора, които направо загубили способността си да разсъждават, били убедени, че британският флот се е обединил с германския и „с пълна пара“ пердаши през Балтика, за да гръмне по Ленинград… В Съветския съюз за приближаването на обединения флот на Чърчил — Хитлер, ако повярваме на Городецки, знаели всички и очаквали удара всеки миг. Веднага след това Городецки описва и горкия Сталин, който, от една страна, е уплашен до смърт и „хипнотизиран от мощта“, а от друга — от нищо не го е страх, отказва да вярва във възможността на германското нападение и сиктирдосва автора на агентурното съобщение за готовността на Германия да нанесе удар _(с. 323)_. И на фона на този всеобщ съветски страх и обърканост действа британският посланик, премъдрият Крипс, който се старае да обясни на Сталин, Молотов и Вишински най-прости неща, но не намира разбиране…


>>	2
	Сега да си припомним фактите.
	Британия обявила война на Германия на 3 септември 1939 година. От този момент до юли 1941-ва германските подводници потопили 2038 британски търговски кораба (виж глава 9), с което поставили Британия на ръба на поражението.
	Войната между Британия и Германия никак не била чак толкова странна, както са ни я описали комунистите. Има какво да си спомнят и британският народ, и германският, а и ние не е зле да го сторим: през октомври 1939 германската подводница „U-47“ проникнала в залива на главната база на британския флот Скапа Флоу, потопила британския линеен кораб „Роял Оук“ и незабелязано се измъкнала в открития океан. През декември британски кръстосвани в Южния Атлантик след продължителен бой повредили и принудили да се скрие в неутрално пристанище германския „джобен линеен кораб“ „Граф Шпее“, където неговият екипаж напълнил трюмовете му с вода и го изпратил на морското дъно.
	След разгрома на британските и френските сили на континента през май 1940 година Чърчил на 4 юни произнася най-прочутата си реч: „Никога няма да се предадем.“ На 30 юни германски войски завзели Нормандските острови. В хилядолетната история на Британия това е първият случай, когато противник е завладял част от британската територия. Германските подводници започнали същински терор срещу практически беззащитния британски търговски флот, а авиацията им — въздушно настъпление, което станало известно като „Битката за Англия“. Били унищожени хиляди хора и огромни материални ценности. Някои следи от военновременните разрушения британският народ решил да запази завинаги. Идете в Бристол или Ковънтри и вижте развалините на църквите в центъра на града…
	По време на „Битката за Англия“ кралските военновъздушни сили отблъснали германското въздушно настъпление и на свой ред започнали да бомбардират германските градове. Молотов станал свидетел на това. И мило си разговарял Рибентроп с Молотов на 13 ноември 1940 година в Берлин. Място на разговора: скривалището в къщата на имперския министър на външните работи _(„СССР-Германия. 1939–1941. Документы и материалы о советско-германских отношениях с сентября 1939 по июль 1941 г…“, Сост. Ю. Фельштинский. Ню Йорк, „Телекс“, 1983, с. 121)_.
	Защо ли двамата министри са разговаряли в скривалището? Защото британската авиация през онази нощ безмилостно бомбардирала Берлин. А предната нощ другарят Молотов имал среща с Хитлер. В скривалището не слезли, но „с оглед на евентуална въздушна тревога преговорите бяха прекратени на това място и отложени за другия ден“ _(пак там, с. 109)_.
	През първата половина на 1941 година бойните действия между Британия и Германия се нажежили максимално.
	През нощта на 9 срещу 10 април 1941 година британската бомбардировъчна авиация нанесла масиран удар по Берлин.
	На 20 май 1941 година започнала най-мощната в историята на германската армия и може би най-красивата в историята на всички армии въздушнодесантна операция — превземането на Крит. На острова се намирали 32 000-на британска и 10 000-на гръцка войска. За няколко дена германските десантници, без да имат числено превъзходство, завзели острова, изхвърлили от него и унищожили превъзхождащите сили на британската и гръцката армия.
	Единодушният извод на военните експерти от онова време бил: превземането на Крит е генерална репетиция на хитлеристките десантници преди стоварването им на Британските острови.
	На 24 май 1941 година се случило онова, което британската военноморска история нарича най-черна своя страница: в Атлантика най-големият кораб на британския флот линкорът „Худ“ влязъл в бой с най-големия кораб на германския флот линкора „Бисмарк“. Боят продължил 8 минути. Едно пряко попадение — и „Худ“ избухнал и изчезнал под водата за няколко секунди. От 1416-те души екипаж живи останали трима.
	Но британският флот настигнал „Бисмарк“. На 27 май два британски линейни кораба в артилерийски дуел повредили „Бисмарк“, а два крайцера го доунищожили с торпили. За германския флот това била непоправима загуба. От този момент настъпил преломът в морската война в полза на Британия, като и двете страни разбирали това.
	В борбата по комуникациите прелом засега не настъпвал. През юни 1941 година германските подводници потопили 61 британски кораба с обща водоизместимост 310 000 тона. От 3 до 23 юни британският флот потопил 9 германски снабдителни кораба. Но загубата на господството по море за Германия се очертала доста ясно. Без големи надводни кораби господството по море не може да се удържи.
	През юни германската авиация бомбардирала Манчестър, а британската пет пъти бомбардирала базата на германските подводници в Брест, както и промишлените райони на Рур.
	На 13 юни британската авиация повредила германския „джобен линкор“ „Лютцов“ и той излязъл от строя за 7 месеца.
	На 15 юни в Северна Африка започнало мощно настъпление на британските войски.
	На 16 юни германските войски отблъснали настъплението на британските войски, като последните претърпели огромни загуби…


>>	3
	И тъй, между Германия и Британия се водела жестока война. Можел ли Чърчил да воюва срещу Хитлер и същевременно да обедини силите си с Хитлер, за да нападне Съветския съюз?
	Случвало ли се е в световната история подобно нещо: две страни воюват една срещу друга и в същото време, обединили силите си, внезапно нападат трета неутрална страна?
	Въпросът съвсем не е в това чии пиянски брътвежи повтаря Городецки. Въпросът е другаде: вярва ли самият Городецки в такава възможност, или не вярва. Ако Городецки използва нечии глупави приказки като аргумент, при това последен и решаващ, значи и той вярва в това. А щом вярва, длъжен е да представи доказателства, иначе всички твърдения за обединяването на германския и британския флот са клевета и срещу Германия, и срещу Британия. Нито здравомислещите британци, нито здравомислещите германци можели да си потопяват взаимно най-големите линейни кораби и веднага след това да обединяват онези, които са останали, в общ флот. Такова обединяване било изключено. Изключено, защото част от британската територия — Нормандските острови — била окупирана от Германия, и граждани на Британия се намирали под властта на СС и гестапо. Не можел Чърчил, преди да е освободил Нормандските острови, да се обедини с Хитлер.
	Измишльотините на Городецки са оскърбителни и за Русия. Нека си представим един нормален човек, който чете книгата на Городецки и му вярва. Какво произтича от книгата? Преди всичко обединяване на Германия и Британия, докато траела войната, не можело да се постигне. Това е ясно на всеки. Но ако (както твърди Городецки) всички хора, населявали Съюза, като се почне от Сталин, са вярвали в такава възможност и ужасно са се страхували от нея, значи, те са били идиоти, наплашени до смърт кретени, които са били неспособни да разсъждават, и са се намирали под властта на измислени опасности.
	Генерал-полковник Волкогонов*, вярвате ли, че Чърчил е можел да обедини остатъците от изтласканите от Крит британски дивизии с хитлеристките десантници, които току-що ги били напердашили, и да ги хвърли срещу Ленинград?
	[* Д. А. Волкогонов, автор на книгите „Триумф и трагедия“, „Седемте вождове“ и др., почина през декември 1995 г. — Б.ред.]
	Не вярвате ли в такова нещо, генерал-полковник? В такъв случай може би вярвате, че Сталин, Молотов и Жуков са били по-глупави от вас и са вярвали в такава възможност?


>>	4
	Да си представим за миг, че всичко е било така, както пише Городецки, на когото „безгранично му помагал“ съветникът на нашия президент. И тъй, британският флот тайно се е обединил с германския и единният флот на Чърчил — Хитлер „с пълна пара“ е прекосил Балтика, а на разсъмване на 22 юни е загърмял с топовете си по Ленинград.
	Сега пък нека си представим понеделника, 23 юни 1941 година, когато Чърчил идва в парламента и обяснява на народните избраници: „Вижте какво, мистъри и сърове, ние с Хитлер се обединихме и ударихме Ленинград…“
	Мисля си, че ако Чърчил кажеше такова нещо, непременно щяха да му зададат от място въпроса: „А защо, сър?“
	Интересното е, че измишльотините на Городецки са подкрепени от цялата мощ на идеологическия апарат на Русия. А авторът, загубил всякаква мярка, продължава да описва нашата бъзльовщина. И страхотната ни неподготвеност.
	Ето четири изречения само от страница 67: „Въздушнодесантният корпус бил създаден от Тухачевски и вероятно по тази причина бил разформирован след чистките… Създадената на нова сметка в Украйна бригада, която Суворов сочи като пример за агресивните намерения на Сталин, била абсолютно недостатъчно подготвена. Половината новобранци не били извършили нито един скок с парашут, а останалите били скачали по един-два пъти. На 22 юни те били абсолютно небоеспособни…“
	Питам: откъде другарят Городецки е почерпал сведенията за тайнствения десантен корпус на Тухачевски? Кога е бил създаден този митичен корпус? Къде? Кой го е командвал? Кои съединения и части са влизали в него?
	Втори момент: „… бригадата, която Суворов сочи…“ Драги читатели, станете ни съдници — в глава 12 на „Ледоразбивачът“ се казва: „За какво са му трябвали на Сталин десет въздушнодесантни корпуса?“ В „Ледоразбивачът“ става дума не за бригада, не за дивизия и дори не за корпус, а за десет корпуса: пет са разгърнати през пролетта на 1941 година и още пет — през лятото. Все пак има разлика — една бригада или десет корпуса! Городецки дори не се е опитал да ме опровергае, той няма какво да ми възрази и затова просто лъже: „… бригадата, която Суворов сочи…“
	Според Городецки бригадата е била една, и то небоеспособна.
	А аз разполагам с други сведения. Естествено, ще говоря не за бригада, а поне за цял корпус. И тъй, И. А. Самчук. „Тринадцатая гвардейская“ _(М., Воениздат, 1971, с. 6)_. Авторът, позовавайки се на многобройни архивни документи, съобщава, че 3-ти въздушнодесантен корпус, от който произхожда 13-а гвардейска, включвал в състава си три бригади: 212-а, 5-а и 6-а. „Първата от тях имаше добра бойна и специална подготовка, а най-важното — притежаваше боен опит, тъй като бе участвала в боевете край река Халхин Гол, 5-а и 6-а въздушнодесантна бригада бяха комплектувани със старослужещи червеноармейци. Денонощно се провеждаше напрегната бойна подготовка… Парашутни скокове от самолет се извършваха ежедневно.“
	Така че не са били новобранци, както пише Городецки, а старослужещи. И на този момент е редно да се обърне внимание. Това е поразителен факт: в 3-ти вдк — една бригада с боен опит, другите две — засега без боен опит, но въпреки това комплектувани със старослужещи войници. Обикновено такова нещо не се случва. Във всяко подразделение, част или съединение има и млади войници, и старослужещи. Съществува ситуация, когато всички са млади войници. Да речем, в учебните центрове, в школите за младши сержанти и т.н. Но ако бригада (и не една) е комплектувана само със старослужещи, има над какво да се замислим. Старослужещите не ги събират току-тъй на едно място. Щом ги събират, ще е за нещо определено — трябва нещо да се свърши. Всеки командир знае следната ситуация: зайците в коридора, а „старите пушки“, схватливите, печените, настрана в кръг: момчета, трябва да свършим една работа…
	Според разпределението на задълженията в случай на война Жуков отговарял за Южния и Югозападния фронт и за Черноморския флот. Жуковото направление е Румъния. Тъкмо на това направление, край Одеса, той тайно прехвърлил през май 1941 година любимата си 212-а бригада с боен опит от Халхин Гол и сформирал още две бригади, като ги комплектувал със старослужещи. И не можел да се тутка, защото войниците с боен опит и просто старослужещите предстояло скоро да бъдат пуснати по домовете си. Но това — между другото.
	Описанието на 3-ти вдк в книгата на И. А. Самчук (и в много други книги и статии) напълно съответства на онова, което съобщава служилият в този корпус генерал-полковник А. И. Родимцев: в 212-а бригада всеки има по 100–200 скока, командирът на бригадата И. И. Затевахин — над 300, в другите две бригади показателите са не чак толкова високи, но все пак напълно достойни и подготовката се извършва денонощно.


>>	5
	А централният орган на Министерството на отбраната вестник „Красная звезда“ съвсем се престарава. На страниците на вестника полковник Юрий Рубцов провъзгласи Городецки не просто за изследовател, а и за свидетел на събитията: „Городецки свидетелства: до юни 1941 година нито механизираните войски на Червената армия, нито нейните Военновъздушни сили не се намираха в състояние на готовност“ _(„Красная звезда“ от 14 март 1995 г.)_.
	Свидетел е онзи, който лично е воювал. Но на такива и в „Красная звезда“, и в „Родина“ им нямат доверие. А властта и официалната пропаганда вземат за свидетел всеки, който маже портата ни с катран.
	Цитирах само четири изречения на Городецки. Макар че цялото му произведение е срещу нас и гъмжи от ей такива констатации: „40% от командирите са мухльовци, загубеняци, страхливци и т.н.“ _(с. 125)_. Става дума за командния състав на Червената армия.
	Интересно това великият математик Городецки лично ли го е изчислил, или са му помагали? Като прелистим книгата, ще се съгласим: помагали са му. От първата до последната страница тя е изпъстрена с цитати от архивите на ГРУ, на Министерството на отбраната, на Министерството на външните работи, от личния архив на съветника на президента на Русия генерал-полковник Д. Волкогонов.
	Само в архивите в Москва има милиарди листове хартия и там може да се намери какво ли не. Та сред милиардите листове изровили нечий глупав дневник, а в него — нужната страничка, и я дали на Городецки — на, публикувай. Първооткривател. Городецки изобщо не крие, че официалните ни историци, включително генерал-полковник Волкогонов и генерал-майор Золотарьов, са му помагали: „Те ми помогнаха, и най-вече в набавянето на различни документи“ _(„Окна“. 2 март 1995 г.)_. Ех, Дмитрий Антонович, голям доставчик сте били.
	Но книгата е издадена и Городецки в Москва го посрещат генералите на Русия, разстилайки червен килим пред него. Той описва това така: „Презентацията на книгата ми се проведе в Москва. Трябва да кажа, че това беше нещо монументално. Тя просто не слизаше от екрана на телевизията и от страниците на вестниците. И историци, и военни — всички повтаряха едно и също: «Вие направихте за нас нещо, което ние не можехме да направим. Силно, много силно.» Въпросът, който се повтаряше през цялото време, беше: «Защо тъкмо израилтянин се реши да го направи — външен човек?» Във всичко това долавях много силен елемент на самокритика от тяхна страна. Естествено, очаквах критични изказвания, но от страна на професионалистите критика не последва.“
	Городецки пръв в света публикува сведения за броя на глупаците сред командния състав на Червената армия. Такова нещо досега никой в световната история не е съумявал да изчисли. Щом е тъй, окачете му на врата брилянтна звезда!
	Западът обича точността, обича да вижда всичко в цифрово изражение. Процентът на глупаците в Червената армия вече е „пуснат в научно обръщение“ й сега ще циркулира до края на света.
	Да изчислиш количеството на глупаците в проценти не е шега работа, това е научен подвиг. Върхът на научната мисъл. Дръзновен полет. И вече звънна по страниците на световната научна периодика — 40%. Количеството на глупаците в другите армии не е изчислявано, затова липсва цифра, която би могла да се посочи. И по тази причина не я посочват. А при руснаците, заповядайте — 40%. Научно обосновано. И сега има на кого да се позовете при защитата на дисертациите си.
	Но аз си мисля, Дмитрий Антонович, че за по-голяма научност е трябвало да дадете на Городецки не кръгла цифра, а нещо като 41,3%.


>>	6
	Франция през Втората световна война била разгромена за един месец. Но я се опитайте да намерите в Париж книга за неподготвеността на Франция за войната! Всички пишат само за нашата неподготвеност, за нашата глупост, за бъзльовщината на Сталин, на неговите маршали, генерали, офицери и войници. А ако на някой многознайко му хрумне да изчисли процента на глупаците и бъзльовците сред офицерския състав на френската армия, на бърза ръка ще му изскубнат краката, за да не тъпче френската земя. Издателството пък, пуснало книга с такива сведения, свирепата тълпа просто ще го подпали.
	Това е, господа, панове, другари и братчета, нашето поражение във войната — някакъв мерзавец заплюва всички ни право в лицето, а нашите генерали изпитват от това чувство на дълбоко задоволство. И ги преизпълва радост. А на какво се радвате, господа генерали, като козли в зеленчукова градина? И къде, с извинение, гледа министърът на отбраната? Страната вярва на своя министър, вярва в това, че той е вникнал в проблемите на развитието на армията и флота, на ракетните войски и артилерията, на танковите войски и т.н., и т.н. Но възниква съмнение знае ли нещо Павел Грачов за въздушнодесантните войски. След като бил назначен на такава висока длъжност, министърът на отбраната е трябвало да викне някой офицер десантник и подробно да го разпита що за войски са това, за какво са предназначени, какви са възможностите им, каква е историята им. Но армейски генерал Грачов не се е интересувал от тези въпроси и за Въздушнодесантните войски изобщо нищо не знае. Всеки шарлатанин може да му разказва за десантния корпус на Тухачевски, и какви ли не още гадости за една небоеспособна бригада, а министърът със зяпнала уста да го слуша и да се съгласява. И началникът на Генералния щаб. И командващият ВДВ. И началникът на Института за военна история…

	* * *

	Обръщам се не към полковниците Рубцов, Хорев, Поросков, Анфилов и Мерцалов. Обръщам се не към генералите Золотарьов, Павлов, Кривошеев, Грачов, Гареев и Волкогонов. Обръщам се не към онези, които се радват в зеленчуковата градина.
	Обръщам се към войниците, сержантите и офицерите от ВДВ, към доблестните морски пехотинци, към свидните за мен бойци от Спецназ*.
	[* Части със специално предназначение. — Б.ред.]
	Братя! Става дума за честта на нашата родина. Никой освен вас няма да я защити. Там горе на някого много му се иска да изкара всички ни глупаци. И далеч не Городецки е тарторът. Радостта се ражда в Москва, лети около света и пак се връща в Москва, за да се изсипе на главите ни. Само че за по-голяма достоверност се иска да бъде подставен чуждестранен „първооткривател“. И са го подставили.
	Обръщам се не само към десантниците на Русия. Обръщам се към десантниците на Украйна. Момчета, когато някой ви разказва, че съветските десантници били небоеспособни импотенти, а техните командири — безхарактерни мухльовци, страхливци и глупаци, когато посочват процента на глупаците сред командния състав на Червената армия, той има предвид и вашите бащи и дядовци. От 427-те хиляди парашутисти, подготвени от Украйна само за две години, хиляди и хиляди намерили смъртта си под танковете на Гудериан и Манщайн, на Клайст, Гот и Хьопнер. А Городецки е също толкова почетен гост в Киев, както и в Москва. Той сам се хвали с това в същото интервю: „Директорът на Института по история на Украйна ми каза: «Вашата книга ни направи много силно впечатление.»“
	Интересно кое толкова е впечатлило директора на Института по история на Украйна. Дали това, че всички ние, жителите на бившия Съюз: украинци и руснаци, туркмени и татари, евреи и грузинци — сме изкарани идиоти и страхливци?
	Братя десантници, да ви намекна ли какво трябва да направите?
	Или може би ще защитавате честта си, без да ви подсказват?
	А покрай нея и честта на родината си.
