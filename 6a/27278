	Настъпила есен, студ започнал да сковава земята.
	— Слушай, жено — казал чичо Стойо, — я стъкни малко огъня, та хем ние кафенце да си сварим, хем децата да се огреят.
	— Няма клечка дърва — отговорила чина Стойовица.
	— Тю, да се не види, пак за дърва ще трябва да се ходи! — въздъхнал той, яхнал магаренцето и — право при планината.
	— Дай малко дръвца, да се посгреем — рекъл й чичо Стойо и посегнал към брадвата.
	— Не давам — отвърнала гордо планината.
	— Хайде, не се шегувай — усмихнал се той плахо. — Децата мръзнат, как ще се върна без дърва?
	— Не знам — навъсила се планината и мъгли плъзнали по високите й върхове. — Изсякохте ми полите до дръвче, няма де на сенчица да се поседне вече.
	Молил я чичо Стойо, плакал — нищо. Седнал най-после и се замислил. Мислил, мислил — сам човек какво може да намисли? Гледа — яхнал магаренцето си, иде и съседът му чичо Иван.
	— Добър ден, бай Стойо.
	— Добър ден, бай Иване.
	— За какво си дошъл, за дърва ли?
	— За дърва, но планината не дава вече.
	— Разсърдил си я нещо ти, я виж на мене как ще даде.
	Похвалил се чичо Иван, но и на него планината не дала. Натъжил се и той, седнал и се замислил. Мислил, мислил — нищо. Сам човек какво може да намисли?
	До вечерта половината село се събрало, всеки поотделно се молил и никому планината клечка дърво не дала. Гледала ги тя през мъгли и облаци и колкото повече й се молели, толкова по-горда и по-безсърдечна ставала. А хората мълчали, па току започнали да се питат плахо:
	— Щом сега не ни дава, през зимата от студ ще измрем, а?
	— Няма с що чорбица да сварим…
	— Как ще гледаме децата ни да вкочанясват от студ?
	— Какво сме се окумили? — обадил се най-сетне млад мъж. — Още старите хора са казали: „Сговорна дружина планина пробива“. С общи усилия ще направим път нагоре и ще свалим дърва за цяло село.
	Малодушните се изсмели:
	— Я погледни — какъв ти път през тези канари?
	— Ако е за канарите, ще ги разрушим с барут — заявил един ковач.
	Обсъждали, спорили и току се юрнали към селото. Нарамили кирки, лопати, свредели, започнали да правят път.
	Погледнала ги планината и им се присмяла:
	— Ако с добро не ви дадох, насила нищо няма да получите. На`, крия в дълбочините си пластове въглища, цели жили чисто злато, железни и медни руди, крия несметни богатства, но нищичко няма да ви дам.
	— Ще дадеш, ще дадеш — гледали я сдружените хора и клатели смело и заканително глави.
	Щом стигнали до канарите, планината ги подиграла:
	— Ха сега да ви видя!
	Спрели се сдружените хора, ковачът пробил дупка в непристъпните канари, шивачът натопил фитили в газ и ги пъхнал вътре, после изсипали барут в дупките, запалили фитилите и избягали долу. Гледала ги планината отгоре, гледала ги и им се провикнала:
	— У-хеее! Дръжте ги юнаците!
	Но още не издумала това, страшен гръм разтърсил усоите й. Парчета камъни полетели на всички страни.
	Разтреперила се планината от страх, изохкала като ранена и чак когато хората се върнали, видели, че непристъпните канари са раздробени и разхвърляни. Запретнали сдружените хора ръкави, развъртели се с кирки и лопати и скоро направили широк и равен път до стройните и високи дървета.
	— Какви греди ще станат от тях — въздъхнал чичо Стойо. — Моята къща май скоро ще падне…
	— Пък на мене колата ми се счупи — рекъл чичо Иван.
	— Защо ще сечем за горене такива хубави дървета? — обърнал се младият и умен мъж. — Че от тях ние ще можем да изкараме първокачествен строителен материал…
	— Ами какво ще горим? — попитали неколцина изведнъж.
	— Ще намерим въглища.
	— Те са много надълбоко — възразили някои от малодушните.
	— И за това има колай — рекъл младият мъж. — Ще повикаме инженери, ще купим машини и всичко ще тръгне като по мед и масло.
	Разтреперила се от страх планината, но още не се отчайвала. Тя събрала всичките си поточета и ги разляла из урвите. Потекли мътни води, повлекли камъни и пръст, развалили новите й пътища и сума дървета отвлекли. Много от сдружените хора се изплашили.
	— Не ни е работа с планина да се борим — рекли те и захвърлили търнокопите. Но другите ги окуражили.
	— Не бойте се — рекли им те, — водите пък ще накараме да ни светят и работят. С общи усилия всичко се постига.
	И наистина скоро буйната вода била обуздана в широки железни тръби. Поставили машини и впрегнали водата да дава на хората електричество.
	Всички си направили нови и хубави къщи и всички разбрали, че хората са силни, когато са сдружени. Разделят ли се, стават слаби и безпомощни.
