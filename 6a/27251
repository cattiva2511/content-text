>	Ким, Юлиан, Леон и Кия — детективи във времето

	Находчивата Ким, знаещият Юлиан, смелият Леон и загадъчната египетска котка Кия са четирима приятели, които имат необикновена тайна.
	Те притежават ключ за старата библиотека в манастира „Свети Бартоломей“. Там се намира мистериозната стая на времето Темпус*, през която може да се отиде в миналото. Темпус пулсира в ритъма на времето, има хиляди врати и зад всяка се крие определена година от историята на света. През тези врати приятелите могат да се озоват в Египет от времето на фараоните или в древен Рим.
	[* Темпус — (от лат.). — Време. — Б.пр.]
	Винаги, когато се интересуват от някоя вълнуваща епоха или попаднат на загадъчен криминален случай от миналото, те се озовават там с помощта на Темпус.
	И пак Темпус връща приятелите в настоящето. Трябва обаче добре да запомнят мястото на пристигането, защото само оттам могат да се върнат обратно в нашия свят.
	Дори когато пътуванията във времето продължават по няколко дни, в настоящето не е изминала и секунда. Така никой не забелязва внезапните изчезвания на нашите детективи.


>	Соколът

	Училищният автобус трополеше, без да бърза, по паважа на средновековното градче Зибентан. Той зави около пешеходната зона в центъра, където се виждаха масичките на кафене „Венеция“, мина по изгърбения мост над реката и се отправи по шосето към съседния град. Изминаха неусетно двайсетте километра до там и автобусът бавно спря пред стълбите на музея.
	Шофьорът отвори вратите и двадесет и шест ученика шумно се изсипаха на тротоара. Децата се скупчиха около невисок учител в сиво, износено сако.
	— Тихо! — извика мъжът.
	— Табелман и днес е доста изнервен — отбеляза с насмешка Леон.
	— Така е — съгласи се Ким. — Сигурно се притеснява, че след малко ще се изправи пред самия Тутанкамон.
	Юлиан се отмести, за да избегне хартиеното самолетче, което хвърли един от съучениците му.
	— И Табелман, и ние ще се изправим не пред фараона*, а пред маската му — обясни той. — Какво носиш в тая огромна чанта, Ким?
	[* Фараон — Буквално „голям дом“, титла, която носели царете на Египет. — Б.пр.]
	Ким леко се изчерви и бързо отвърна:
	— Нищо особено. Нещо за хапване.
	Юлиан й хвърли недоверчив кос поглед, но преди да успее да каже каквото и да било, се чу гласът на Табелман:
	— Билетите са в мен, няма нужда да се блъскате, за да влезете първи.
	Няколко деца се изкикотиха, но учителят се направи, че не е чул и тръгна напред.
	— Много се радвам, че ще разгледаме изложбата. — Юлиан беше развълнуван. — Имаме голям късмет, че тя гостува тук и ще можем да видим тази прочута египетска маска. Сигурно е невероятно скъпа. Мисля, че…
	— Хей, я погледнете онзи сокол — прекъсна го Ким и посочи брезата, недалеч от тях. На един висок клон беше кацнал сокол с бели и кафяви петънца по гърдите.
	— Е, и? — Юлиан се подразни, защото Ким прекъсна лекцията му. — Какво толкова необикновено има в сокола?
	Ким вдигна рамене:
	— Не знам. Май че ни гледа.
	— Моля? — сепна се Юлиан.
	— Измисляш си! — отсече Леон.
	Ким млъкна. Но докато Юлиан продължаваше да говори за Тутанкамон, тя не изпускаше птицата от очи. Погледите им се срещнаха и Ким можеше да се закълне, че соколът я наблюдава!
	След две минути стигнаха до входа на музея. Преди да влезе, Ким пак се обърна. Соколът все още стоеше на клона. Очите му бяха вперени в Ким. Погледите им се срещнаха и на момичето изведнъж му стана горещо. Имаше чувството, че големите черни очи на зловещата птица виждаха през нея. Ким тутакси отмести поглед и бързо влезе в музея.


	Учениците минаваха от зала в зала. Учителят по история Табелман въодушевено сновеше между децата. Вече бяха видели погребалните дарове*1, които съпровождали фараона в последния му път и правели по-приятен живота му в отвъдния свят. Сред тях имаше златна брошка с форма на скарабей*2, златна висулка, изобразяваща сокол, великолепно изработен пръстен с двойна халка от лазурит*3, 50-сантиметрова ваза за благовонни масла, украсена с главата на богинята Хатор*4, нагръдник от чисто злато, инкрустиран с цветни кристали, сребърни кръстове анх*5, скъпи ковчежета от слонова кост.
	[*1 Погребални дарове — Египтяните отдавали голямо значение на култа към мъртвите. Те вярвали в живота след смъртта. Смятали, че живеещият в гробницата мъртвец има същите нужди като живите и затова му е необходимо всичко, което му е било нужно и приживе. В гробниците оставяли храни, напитки, разнообразни предмети и т.н. — Б.пр.]
	[*2 Скарабей — Вид торен бръмбар (scarabaeus sacer), почитан като символ на изгряващото Слънце. Изображения на скарабей се използвали широко като амулети. Смятало се, че вдъхват на притежателите си „дъха на живота“. — Б.пр.]
	[*3 Лазурит — Скъпоценен камък със син цвят. — Б.пр.]
	[*4 Хатор — Съпруга на Хор. Била почитана като богиня на любовта, красотата и радостта, богиня майка и богиня на смъртта. Нейното свещено животно е крава. — Б.пр.]
	[*5 Анх — Важен древноегипетски символичен знак с форма, подобна и на кръст, и на ключ, означава „живот“, а също и „ключ на живота“. Изображенията на анх често се използвали като амулети. — Б.пр.]
	Истинско бижу беше леглото на владетеля с позлатени лъвски глави на облегалките. До леглото имаше оцветена в синьо глинена фигурка на човек. От надписа на витрината ставаше ясно, че това е ушебт* — слуга, който обслужвал фараона в отвъдния свят. Фигурката стоеше във витрината върху възглавничка от бяло кадифе. Още по-впечатляващи бяха дървените фигури на воини, въоръжени с копия, които охранявали входа на гробницата.
	[* Ушебти — Малки фигурки, които били полагани в гробниците, за да придружават мъртвите и да работят вместо тях в отвъдния свят. Бог Сетем им вдъхвал жизненост, фигурките били покрити с текстове на заклинания, някои носели земеделски сечива или кошници. — Б.пр.]
	Ким беше запленена от всичко това и напълно забрави сокола. Освен това още нещо прикова вниманието й. В последните десет минути чантата й водеше напълно самостоятелен живот — непрестанно мърдаше. Ким внимателно я притискаше към себе си и от време на време прошепваше полугласно: „Шшшт, скоро ще пристигнем.“
	Табелман разпери ръце:
	— А сега идва ред на най-интересното. На 12 февруари 1924 г. известният археолог Хауърд Картър отворил саркофага на бога сокол. И тогава…
	— Бога сокол! — зяпна Ким. Спомни си за сокола на брезата. — От къде на къде бог сокол?
	Табелман повдигна едната вежда:
	— За древните египтяни фараоните били земни въплъщения на бога Хор* — обясни учителят. — Бог Хор е син на Изида** и Озирис*** и небесен владетел, затова винаги го изобразявали като сокол.
	[* Хор — Бог на небето, син на Изида и Озирис. Вярвало се, че фараонът е негово земно въплъщение. Обикновено се изобразявал с глава на сокол. — Б.пр.]
	[** Изида — Една от най-древните богини, почитана като богиня майка и закрилница на занаятите. Съпруга на Озирис. — Б.пр.]
	[*** Озирис — Египтяните смятали Озирис за цар на Египет. Вярвали, че той им е дал пшеницата и лозата. Озирис бил върховен бог, съдия и владетел на мъртвите. Той е син и наследник на Геб и Нут и е символ на вечния, възраждащ се живот. — Б.пр.]
	— Бога сокол, Тутанкамон — измърмори Ким, а мислите й бягаха някъде другаде.
	Табелман кимна:
	— Точно така.
	След това продължи да разказва как е открит гробът на Тутанкамон:
	— Сензационната находка е съпроводена от поредица загадъчни смъртни случаи. За кратко време умират петима известни английски археолози. И до днес никой няма обяснение за смъртта им. Свързвало ги едно-единствено нещо — всички били приятели на Хауърд Картър — археолога, проучвал гробницата на Тутанкамон в Долината на царете*. Бързо плъзнал ужасяващият слух, че археолозите са жертва на проклятието на фараона, защото на входа на гробницата имало предупредителен надпис…
	[* Долината на царете — Повечето от фараоните на Новото царство били погребвани във вкопани в скалите гробници в т.нар. Долина на царете, която се намирала край Тива. Долината е разположена сред живописни варовикови скали, а гробниците са скрити в гънките между тях. — Б.пр.]
	Леон слушаше учителя Табелман с огромно внимание:
	— Какво гласял надписът?
	Табелман погледна момчето над очилата:
	— Там пишело, че всеки, който прекрачи прага на гробницата, ще намери смъртта си.
	— Но тогава Картър също можел да стане жертва на проклятието — заключи Леон.
	Табелман кимна:
	— Имаш право. Картър бил пощаден. Но петте смъртни случаи на негови приятели, те и до днес остават загадка. А слухът, свързан с проклятието, упорито продължава да се носи.
	После Табелман заведе учениците до витрина с бронирано стъкло. Тук беше изложена прочутата златна маска на фараона. Дори учениците, които до преди малко тайничко се прозяваха, не можеха да откъснат очи от това изключително произведение на изкуството.
	Леон, Юлиан и Ким бяха в края на опашката и търпеливо чакаха да дойде редът им.
	— Тутанкамон бил едва на 18 години, когато умира в Тива през 1327 г.пр.Хр. — обясняваше през това време Табелман. — Смята се, че е умрял от болест. Но има и друга версия, че е бил убит. И до днес смъртта му е една от големите загадки в историята. Цял куп странни събития са свързани с нея. Например, Тутанкамон има рана на главата, вероятно от падане, но не е ясно дали тя е причина за смъртта му. Някои от загадките около смъртта му, вероятно никога няма да бъдат разгадани.
	Приятелите се спогледаха. Разбраха се без думи — и за тримата беше ясно, че е време да навестят Темпус, стаята на времето.
	Накрая децата се озоваха пред витрината с маската. Табелман и другите ученици бяха отминали. Гласовете им се чуваха отдалече. Изпълнени с благоговение, приятелите съзерцаваха великолепно изработената златна маска. Чертите на младежкото лице бяха спокойни и ведри. Очите, направени от бял кварц и черен обсидиан*, излъчваха сила.
	[* Обсидиан — Скална маса с вулканичен произход. Обработва се и се използва за направата на накити и оръжие. — Б.пр.]
	Изведнъж Леон се обърна към Ким:
	— Какво беше това?
	— Кое? — най-невинно отвърна Ким.
	— Шумоленето, което идва от чантата ти — продължи Леон и се разсмя. — Ако ме питаш, прилича на котка.
	Ким разбра, че са я хванали натясно:
	— Е, добре, момчета… — След като се увери, че никой не ги гледа, тя отвори ципа на чантата. Отвътре изскочи Кия. — Не можех да я оставя вкъщи, докато разглеждаме изложбата… Все пак Египет е нейна родина.
	Леон и Юлиан тихичко се засмяха:
	— Служителите в музея доста ще се изненадат, ако видят нашия малък тигър да се разхожда наоколо — каза Юлиан и се наведе да погали изящното животно, но Кия се изплъзна и с широко отворени очи и вирната опашка обиколи витрината със златната маска. Най-после Ким успя да я хване.
	— Хайде, трябва да настигнем другите — настоя Леон и пое към залата, към която бяха тръгнали Табелман и останалите. Юлиан го последва. За момент Ким и Кия останаха сами при златната маска.
	— Каква великолепна работа! — мърмореше възхитена Ким и галеше красивата козина на Кия. Внезапно тялото на котката се вцепени и козината й настръхна.
	— Какво ти е? — попита Ким. И тогава видя — очите на златната маска сякаш се движеха! Това оптична измама ли беше? Или пък случайно отражение? А може би просто отблясък на светлината в стъклената витрина? Ким се взря по-внимателно. Беше готова да се закълне, че клепачите на маската потрепват! Момичето замръзна от ужас.


>	Тръгването

	Внезапно Кия скочи от ръцете на Ким и момичето се отърси от вцепенението си:
	— Леон, Юлиан!
	Тревогата в гласа й накара двете момчета веднага да се втурнат към нея.
	— Вижте! — изрече разтреперано Ким и посочи към маската.
	— Какво? Не виждам нищо необикновено — зачуди се Леон.
	Ким направи усилие и отново погледна към маската, но вече нямаше нищо за гледане.
	— Изглеждаше така, сякаш…
	Ким не довърши изречението си. Никой не би й повярвал, дори Леон и Юлиан. Съвсем откачено беше!
	— Добре ли си, Ким? — попита загрижено Юлиан. — Доста си бледа…
	Ким кимна:
	— Всичко е наред. Да тръгваме, при това колкото се може по-скоро.
	Ким извика Кия и с известно усилие успя отново да я вмъкне в чантата.
	Половин нас по-късно тримата се качваха в автобуса заедно с останалите ученици. Всички говореха възбудено. Повечето бяха силно впечатлени от изложбата.
	Когато мина покрай брезата, Ким погледна нагоре. Не се учуди, че соколът беше там. Отново й се стори, че птицата я наблюдава. Понечи да каже на момчетата, но после се отказа. Леон и Юлиан щяха да решат, че си измисля. А и след странната случка с маската, дори няма основание да им се сърди.
	Но защо й се стори, че очите на маската са живи? Защо й направи впечатление соколът? Може би това е знак да се заеме със загадъчната смърт на бога сокол. Или пък всичко беше свързано с Кия, а не с нея? Все пак котката идва от Древен Египет. Сигурно именно тя беше връзката между настоящето и миналото. Ким беше твърдо решена да отиде заедно с момчетата в Тива в годината на смъртта на Тутанкамон. Потънала в мисли, Ким се качи в автобуса.
	— За колко часа се уговаряме? — прошепна Юлиан, докато се настаняваха на последната седалка.
	— Преди шест не мога, на тренировка съм — отвърна Леон.
	— Идеално време. Библиотеката ще е затворена — подсмихна се Юлиан. — Поне за всички останали…


	Здрачаваше се, когато приятелите тръгнаха към манастира „Свети Бартоломей“. Там се намираше единствената в света библиотека, приютила не само ценни книги, но и Темпус, тайнствената стая на времето!
	Юлиан измъкна ключа от чантата си. След малко тримата бяха в залата с книгите по история. Преди да поемат на пътешествие във времето, искаха да научат повече за Тутанкамон и неговото време.
	Кия беше доста неспокойна и за миг не оставаше на едно място — непрекъснато сновеше насам-натам из цялата библиотека.
	Ким откри дебела книга за Древен Египет и се настани на една от масите за четене.
	Леон и Юлиан също разтвориха по една книга. В библиотеката настъпи тишина.
	— Ето! — обади се след около десетина минути Ким. — Открих това, за което разказваше Табелман в музея. Тутанкамон бил още дете, когато седнал на трона, и съветникът* Ейя поел управлението, докато фараонът порасне достатъчно, за да може да управлява сам. Всъщност Тутанкамон не бил владетел с особено значение в историята. Най-забележителното е, че гробницата му не била ограбена. Освен това…
	[* Съветник — Началник на централната египетска администрация — ръководел полицията, събирането на данъците, финансите, приемал докладите на номарсите (провинциалните управители) и т.н. — Б.пр.]
	Леко почукване по прозореца стресна децата. Ким вдигна глава и не повярва на очите си. На перваза на прозореца се виждаше сянка на птица. Ким веднага се досети кой иска да влезе. Бързо отиде до прозореца и го отвори. Соколът влетя в библиотеката и се настани върху най-горния рафт на една етажерка. Кия спря да се разхожда неспокойно насам-натам и се втренчи в птицата, която също не сваляше очи от котката.
	— Защо го пусна? — недоволно измърмори Леон. — Сега няма да можем да го изгоним!
	— Точно затова — отвърна Ким спокойно. — Той не е обикновена птица. Това е соколът от тази сутрин. Показах ви го пред музея. Сещате ли се?
	Леон измърмори нещо, а Юлиан се почеса замислено по тила.
	— Имам странното усещане, че соколът иска да ни покаже нещо — тихо добави Ким.
	И сякаш за да потвърди думите й, соколът литна и се понесе към съседната зала.
	— Елате! — извика Ким и тръгна след птицата. Беше убедена, че соколът отива към стаята на времето. Така и стана. С широко разтворени криле той се понесе към етажерката върху релси на пода, зад която се намираше Темпус.
	— Тръгваме ли към Тива в 1327 г.пр.Хр. — годината на смъртта на Тутанкамон? — обърна се Ким към момчетата.
	Те кимнаха, а Кия измяука възбудено. Ким, Юлиан и Леон отместиха пълната с книги етажерка. Пред тях се появи черната, богато украсена врата на Темпус. Както винаги сърцата им запрепускаха бясно. Без да проронят и дума, децата отвориха вратата и пристъпиха в тайнствения синкав свят на Темпус. Този път, освен Кия ги съпровождаше и една птица. Соколът летеше ниско над главите им. Внезапно той нададе пронизителен писък. Децата, които несигурно се придвижваха по пулсиращия в ритъма на времето под и търсеха вратата с цифрата 1327 г.пр.Хр., се заковаха на място и вдигнаха очи. Соколът се стрелна към една от вратите. Юлиан, Леон и Ким го последваха. Отвориха вратата. Обгърна ги топъл вятър, който сякаш ги засмукваше. Децата спряха за миг, хванаха се за ръце и се концентрираха върху Тива. В този момент всичко край тях стремително се завъртя. Пътешествието през времето започна.


>	Бягството

	Приятелите плавно прелетяха край един каменен пилон* — вход към храм, посветен на боговете Амон**, Хонсу*** и Мут****. Никой не забеляза пристигането им в Тива.
	[* Пилон — Висока масивна четириъгълна кула с наклонени стени. Два пилона бележат входа на всички храмове и светилища в Древен Египет. Обикновено пилоните били много по-високи от самите светилища. Пред пилоните се издигали високи мачти, на които се веели свещените знамена. — Б.пр.]
	[** Амон — Първоначално бил бог на въздуха и вятъра. По-късно бил почитан като бог на плодородието и създател на целия свят. В Новото царство Амон се превърнал в цар на всички богове и баща на всички фараони. Култът към него се смесвал с култа към бог Ра и станал известен като Амон Ра. — Б.пр.]
	[*** Хонсу — Бог на Луната, син на Амон и Мут. Изобразявали го като човек с лунен диск на главата. — Б.пр.]
	[**** Мут — Богиня майка и съпруга на Амон. Мут е царица на боговете и майка на всички живи същества. Почитана е наред с Амон и сина им Хонсу. Изобразявана е с глава на лешояд. — Б.пр.]
	— Хора, тук е ужасно горещо! — изпухтя недоволно Леон. Двамата с Юлиан имаха само по една бяла препаска на кръста. Ким носеше бяла ленена рокля с две презрамки.
	— Имам чувството, че сънувам! — изрече замаяно момичето. Въпреки че слънцето залязваше, все още беше много горещо. — Май Кия се чувства много добре в своята родина.
	Това беше самата истина. Опашката й напомняше въпросителен знак, което означаваше, че Кия е в отлично настроение.
	— Няма как да сбъркаме пилона, когато тръгнем обратно за Зибентан. Още повече, че го знаем от предишното ни идване в Египет, когато разкрихме заговора срещу Хатшепсут — отбеляза Юлиан.
	Както винаги при пътуванията си във времето, децата трябваше добре да запомнят мястото на пристигането, защото само оттам можеха да се върнат обратно.
	Ким отметна кичур коса от лицето си:
	— Хайде, момчета, първо да разгледаме Тива. Любопитна съм дали нещо се е променило след последното ни идване — и тя хвърли поглед към котката. — Искаш ли да вървиш напред, Кия? Към двореца на Тутанкамон!
	— По-спокойно — спря я Юлиан. — Да не би да искаш да отидем направо в двореца? Ще ни изхвърлят с гръм и трясък!
	Ким се усмихна:
	— Може отново да ни провърви и да намерим работа, както в двореца на Хатшепсут. Струва си да опитаме.
	Юлиан въздъхна. Оптимизмът на Ким беше безграничен. А може би той грешеше, като все се притесняваше, че нещата могат да не потръгнат, както трябва. Замислено, момчето последва приятелите си.
	Кия вървеше напред. Пътят извиваше покрай редица храмове от едната страна и покрай Нил от другата. В плитките води бяха нагазили рибари и теглеха тежки мрежи, пълни с риба. По брега се гонеха деца, а жени наливаха вода в глинени стомни. Сред високата тръстика вървеше мъж с лък и стрели, явно се връщаше от лов на патици.
	Приятелите тръгнаха след възрастен селянин, който водеше за юлара магаре с тежки дисаги. Децата навлязоха в града. Схлупените, измазани в бяло тухлени къщи с полегати покриви, плътно прилепваха една към друга. Пътят се разклоняваше в лабиринт от улички. Децата стигнаха центъра на Тива. Къщи, магазини, работилници, кръчми и конюшни плътно се бяха скупчили една до друга. Отникъде не полъхваше хлад. Отвсякъде се носеха настоятелните гласове на продавачите, които предлагаха стоката си. В единия край на пазара имаше оградено място, откъдето се чуваше мучене на говеда, грухтене на свине, крякане на патици, врещене на кози и пръхтене на коне. Гласовит продавач предлагаше талисмани — кръстове анх и пръстени със скарабеи. На сергията до него се предлагаха ароматни подправки, тежки вина, сладки фурми и току-що изваден от пещта ечемичен хляб.
	Закръглен търговец хвалеше шлифованите си до блясък огледала*, а друг се опитваше да продаде вълшебен мехлем, който лекувал всяка болка. Красива млада жена показваше фино тъкани платове. Както винаги при пътуванията си във времето Юлиан, Ким и Леон нямаха проблем с разбирането на езика.
	[* Огледало — В Древен Египет за огледала се използвали полирани до блясък бронзови дискове. — Б.пр.]
	Децата започнаха да си пробиват път през тълпата. Скоро обаче се отказаха да търсят двореца. Многобройните впечатления ги объркаха и умориха. След около час тримата се озоваха в изключително беден квартал с полуразрушени къщи.
	Внезапно се чуха силни викове:
	— Проклет измамник! — ругаеше някой. — В името на Амон, ще те убия!
	Слабичък млад мъж изскочи стремително от една кръчма. По петите му тичаше огромен великан с изкривено от ярост лице. Той хвърли към бягащия глинена стомна, която мина на косъм от главата му и с гръм и трясък се разби в стената на съседната къща.
	Приведен, младият мъж притича покрай децата, като им хвърли умолителен поглед:
	— Помогнете ми, ако Каапер ме пипне, свършено е с мен!
	Младият мъж продължи да тича, но гъстата тълпа му пречеше. Никой не обърна внимание на свадата. Нито пък някой имаше намерение да му помогне.
	— Ей, сега те пипнах! — изрева великанът на име Каапер, грабна един дълъг прът и се втурна след мъжа.
	Леон реагира, без да се замисля. Когато великанът мина покрай него, той му подложи крак. Каапер извика, загуби равновесие и се сгромоляса в праха.
	— Да изчезваме! Бързо! — извика Леон към приятелите си и хукна да бяга. Тримата ловко си запробиваха път през тълпата. Междувременно Каапер се изправи, почервенял от яд. Ругаеше и пухтеше като хипопотам, но продължи да ги преследва. Скоро децата стигнаха до задънена улица и трескаво се заоглеждаха. А сега накъде?
	— Ей, насам! — прошепна един глас наблизо.
	Младият мъж, когото Каапер преследваше, им махаше иззад ниска дървена врата. Без да се бавят, приятелите се шмугнаха вътре, а младият мъж бързо пусна резето.
	Отвън се чуваше разгневеният глас на Каапер. Той постепенно се отдалечи. Великанът беше загубил следите на приятелите.
	— Уф, за малко да ни пипне! — каза младият мъж, застанал в преддверието на къщата си. На тясното лице с чип нос очите му живо шареха. Не можеше да се каже, че лицето му е красиво, но беше интересно.
	— Много благодаря! Спасихте ми живота! — каза младият мъж. — Казвам се Ити.
	— Благодаря, ти също ни помогна! — отговориха му Леон, Юлиан и Ким с усмивка. Те подадоха ръка на Ити и се представиха.
	На въпроса на Ити откъде са, Юлиан разказа историята, която винаги разказваше в подобни случаи — как са останали сираци и как се надяват да намерят работа в големия град, а котката Кия е единственото им близко същество.
	— Можете да останете на първо време у дома — предложи Ити. — За благодарност, че ми помогнахте. Утре ще решим какво да правим. Може би ще успеем да ви намерим някаква работа.
	Ити въведе гостите си в малка стая, непосредствено до дневната. Стаята беше потънала в приятен полуздрач, дневна светлина се процеждаше само през едно тясно правоъгълно прозорче, малко под тавана. Три малки столчета, ниска масичка, три стомни и един нар — това беше цялата мебелировка. От дневната, която беше и спалня, се виждаха две други стаи.
	Едната беше кухнята. Ити изчезна там и след малко се върна със стомна козе мляко. Приятелите много харесаха млякото. Едва сега забелязаха колко са ожаднели.
	— Защо те преследваше онзи великан? — попита Леон, докато си бършеше устата с опаката страна на ръката.
	Ити повдигна слабичките си рамене:
	— Ами, за нищо особено. Играехме и дебелакът Каапер реши, че хитрувам.
	Леон имаше чувството, че Ити не им казва цялата истина и продължи да дълбае:
	— И за това те погна с дървен прът!?
	Ити се поколеба няколко секунди, после изплю камъчето:
	— Е, да, играехме не за удоволствие, а за дебени*. За много дебени, ако трябва да съм честен. А когато Каапер губи, става доста неприятен, както сами се убедихте. В този квартал е пълно с хора, които са готови да се сбият.
	[* Дебен — Египтяните започнали да използват пари едва през гръцката и римската епоха. Дотогава размяната се извършвала основно в натура. През Новото царство се разпространило и плащането чрез дебен. Дебенът бил мярка за тежест, приблизително равна на 90 грама. Плащането ставало, като от навит метален конец се отрязвало количество с тегло, равняващо се на определен брой дебени, колкото е стойността на стоката. — Б.пр.]
	— Измами ли го? — попита Ким, докато слагаше чашата си с мляко на пода, за да може и Кия да пийне.
	Ити разсеяно погледна към тавана:
	— Ами, може да се каже, че помогнах мъничко на късмета си. Каапер явно е забелязал. Но опасностите тепърва предстоят. Гладни ли сте?
	Приятелите кимнаха. Очевидно зарадван, че са сменили темата, Ити пак хлътна в кухнята. Този път донесе нарове, смокини и една диня. Докато децата ядяха, той разказа, че работи в двореца на фараона.
	— Днес съм свободен, но иначе всеки ден съм в двореца. Дори може да се каже, че съм приближен на бога сокол — гордо заразказва мъжът. — Имам позволение да правя масаж на великия фараон Тутанкамон! За целта използвам само най-фините благовонни масла.
	Ити снижи глас и изведнъж стана тъжен:
	— Нашият обичан фараон често има силни болки в гърба. Той не може да обръща добре главата си. Нещо с гръбнака му не е съвсем наред. Много се старая да облекча болките, но понякога изглежда, че всичко е напразно. На нашия фараон не му върви. Понякога си мисля, че над него и прекрасната му жена Анхесенпаамон* тегне някакво проклятие.
	[* Анхесенпаамон — Съпруга на Тутанкамон и вероятно негова сестра. — Б.пр.]
	— Проклятие? — Юлиан целият се превърна в слух.
	— Да — продължи Ити. — Анхесенпаамон все още не е родила живи деца и е много нещастна от това. Моят господар не го показва, но виждам, че и той страда. А като капак и тези ужасни болки в гърба! Смятам, че над него и семейството му тегне проклятие. Всичко това е работа на Сет*!
	[* Сет — Бог на злото, злият брат на Озирис. Сет убил Озирис и заел мястото му на трона на Египет. Изобразяван е като несъществуващо животно с ъгловати уши и дълъг нос, смесица между магаре и хрътка. — Б.пр.]
	Ким и Леон хвърлиха въпросителен поглед към Юлиан. Сет? Кой пък е този?
	Юлиан даде знак на приятелите с поглед да замълчат. Той много добре знаеше кой е Сет. Беше прочел за него в една книга за Египет. Ако египтяните наистина се страхуваха от нещо, то това беше Сет — богът на разрухата и нещастието, владетелят на злото.
	За Юлиан беше ясно, че Ити е суеверен, но въпреки това в момчето се прокрадна съмнение, че в тази история за проклятието може би има нещо вярно…


>	Смърт в двореца

	Богът на Слънцето — Ра*, озари земята край Нил с топлите си утринни лъчи. Но градът отдавна се беше събудил. Откъм реката се носеха виковете на рибарите, а търговците трополяха по уличките с магарешките си каручки.
	[* Ра — Един от най-важните богове в Древен Египет. Според едно от вярванията, той бил видимото слънце, което всеки ден се ражда и започва своето пътуване по небесния свод. — Б.пр.]
	Ким се събуди преди Юлиан и Леон. Трябваха й няколко секунди, за да разбере къде е. Разбира се, бяха в Египет и прекараха нощта в дома на Ити. Все още сънено, момичето се прозя. Болеше я гърбът — вероятно от тънката рогозка, върху която спа. Но ще свикне.
	Ити ги беше настанил в малката стаичка до кухнята. Подслонът беше непретенциозен, но Ким и приятелите й бяха доволни, че изобщо имат покрив над главите си.
	Ким бавно се изправи. Беше жадна и тръгна към кухнята. Там намери стомна със студена вода. Надигна я и пи на големи глътки. Когато остави стомната, усети нещо меко и топло върху голите си крака. Беше Кия. Ким се наведе и погали мъркащата котка. След това се огледа. Изглежда Ити вече беше отишъл в двореца.
	При мисълта за Ити Ким се усмихна. Снощи той извади една дървена табла за игра и дори успя да им обясни правилата. Много напомняха на дама, която Ким обичаше да играе с Леон и Юлиан. До снощи смяташе, че е много добра на дама. Леон и Юлиан нямаха никакъв шанс, когато играеха с нея. Но снощи загуби с гръм и трясък от Ити. Той местеше камъчетата с невероятна бързина. През цялото време разказваше забавни случки от двореца и постоянно отвличаше вниманието й. След всяка смешна история камъчетата му се оказваха в изключително изгодна позиция, дори и преди това да е изглеждало, че ще загуби. Ким така и не успя да го хване да шмекерува. Тя нямаше нищо против да губи от Ити, щом й разказваше истории за двореца и щом не играеха за дебени.
	Ким излезе на двора и от кладенеца напълни стомната с прясна вода за приятелите си. Докато се връщаше, си мислеше, че ще е хубаво Ити да им намери работа в двореца. Не можеха да злоупотребяват с гостоприемството му. Ако се съдеше по дома му, той не беше богат. Ким реши, че трябва бързо да започнат да изкарват пари, за да могат да купуват плодове, хляб и дори месо за себе си и за Ити. Поне за това му бяха задължени.
	— Е, закуси ли вече? Ходи ли на лов? — тихо говореше Ким на Кия, докато влизаха в къщата. Котката измяука доволно. След това Ким събуди приятелите си.
	— Хайде ставайте, поспаланковци, не сме тук за удоволствие! — извика тя със смях.
	Юлиан се преструваше на дълбоко заспал, а Леон измърмори нещо сърдито, но след две минути и двамата бяха будни.
	— Да отидем в двореца — предложи Ким. — Може там да намерим работа като слуги в кухнята, както тогава при Хатшепсут. Така ще бъдем близо до Тутанкамон и ще разберем от какво е умрял.
	Леон и Юлиан се съгласиха и скоро тримата крачеха по уличките на Тива. Няколко деца им показаха пътя към двореца на Тутанкамон. Улицата извиваше от оживения център на града към великолепен парк с кестени, върби и омайно ухаещи цветя. В малко езерце важно се разхождаха няколко ибиса. Сред клоните на дърветата се показа дворецът. Сградата не беше висока, но беше доста дълга. Тухлените й стени бяха покрити с прекрасни цветни изображения на богове и животни. Пред масивната порта на двореца имаше стражи с лъкове, стрели и копия.
	— Това не ми харесва — отбеляза Леон. — За нищо на света няма да ни пуснат.
	Ким обаче не се предаваше:
	— Защо просто не опитаме — настоя тя и нехайно се приближи към стражите.
	{img:tajnata_na_tutankamon_pred_sgradata.jpg}
	В този миг момичето вдигна поглед и видя ниско в небето да кръжи сокол. Дали това не е соколът, който видяха пред музея, а след това и в библиотеката? Птицата много им помогна, като им показа правилната врата в Темпус, но дали беше дошла с тях в Египет?
	Отнякъде се чуха множество развълнувани гласове. Ким отново погледна към портата на двореца. В този миг тя шумно се отвори и от нея забързано заизлизаха групички хора. Приятелите се приближиха, за да разберат какво става. Потокът от хора не спираше. В суматохата никой не забеляза трите деца и котката.
	— В името на Озирис, фараонът е мъртъв! — извика възрастен мъж и закри лицето си с ръце. — Божественият владетел е мъртъв, мъртъв, мъртъв!
	— Изглежда, че сме попаднали на точното място в точното време — прошепна Леон.
	— Какво става? — попита разтревожено един от стражите.
	— Намерили са го мъртъв в банята! — изкрещя някой. — Може би е паднал. Мисля…
	Думите се изгубиха сред виковете на тълпата. От двореца продължаваха да излизат разтревожени хора и в суматохата приятелите бяха избутани далеч от входа.
	— Я, вижте, и Ити е тук! — посочи Юлиан.
	Леон и Ким проследиха погледа му и видяха младия мъж. Приятелите си проправиха път през множеството и стигнаха до него.
	— Ити! — повика го Юлиан. — Какво е станало?
	Лицето на Ити беше бледо и печално:
	— Той е мъртъв! — прошепна мъжът. — Могъщият благ фараон е мъртъв…
	— Чухме това — тихо отвърна Юлиан. — Но как е станало?
	Ити се огледа. По челото му избиха капки пот. Долната му устна трепереше.
	— Не мога тук… — той спря, после отново се огледа. — Не тук, да се махаме!
	Ити издърпа приятелите настрани от тълпата.
	Юлиан сложи ръка върху рамото му:
	— Толкова съжалявам, че фараонът е мъртъв. Каква ужасна злополука…
	Ити целият трепереше.
	— Да те заведем вкъщи — предложи Юлиан.
	— Не, не, почакайте — глухо отвърна Ити и избърса сълзите си. — Казах ви, че над фараона е надвиснало проклятие. И ето, сега той е мъртъв. А беше толкова млад!
	Приятелите съчувствено притихнаха. Известно време никой не пророни и дума, после Юлиан тихо попита:
	— Един мъж каза, че Тутанкамон бил намерен в банята. Ти там работиш, нали?
	Ити енергично кимна, но продължи да мълчи. Над главите на хората той разтревожено надничаше към портата. В този момент от двореца излезе един офицер и се опита да разпръсне тълпата.
	— Нещастен случай ли е? — не мирясваше Юлиан.
	Ити затвори очи и обърна лице към слънцето, което блестеше от безкрайното синьо небе.
	— Аз… аз не знам — смотолеви той. — Аз… аз правех масаж на фараона. Той отново имаше силни болки в гърба. След това поиска да си почине малко върху кушетката и ме отпрати. Така че го оставих сам.
	— И после?
	— След малко погледнах какво прави. Фараонът си почиваше, както и преди. Предположих, че е заспал.
	— Преди малко чухме, че е паднал. Но ти казваш, че е лежал на леглото.
	— Дали е паднал? — отвърна Ити. — Не ми се вярва. Фараонът лежеше на леглото, видях това.
	— Значи е намерен мъртъв върху леглото?
	— Да — отвърна Ити.
	— Ти ли го намери?
	Ити поклати глава:
	— Бях в съседната стая и разбърквах масла, когато чух викове и отидох да видя какво става. Няколко души бяха наобиколили кушетката. Тутанкамон лежеше върху нея, както и преди.
	— Значи не е паднал — заключи Юлиан. — Но тогава какво е станало? Нещо направи ли ти впечатление, Ити?
	Слугата се обърна. Изглеждаше много изплашен:
	— Да, имаше нещо особено след това…
	— Какво бе то? — продължи да разпитва Юлиан.
	Точно, когато Ити се канеше да отговори, откъм портата се разнесе силен глас. Слугата погледна натам и се вкамени от ужас. Приятелите проследиха погледа му и видяха едър възрастен мъж с разкошни бели одежди. В дрехата му беше втъкан образ на жена с перо на главата — Маат*, богинята на справедливостта.
	[* Маат — Богиня на истината и справедливостта, въплъщава равновесието и хармонията във Вселената. Обикновено се изобразявала с перо на главата. — Б.пр.]
	— Това е Ейя, съветникът — прошепна Ити, изпълнен със страхопочитание.
	С един-единствен властен жест Ейя накара тълпата да млъкне.
	— Върнете се отново на работа — хладно се разпореди съветникът и всички мигновено се подчиниха. Ейя погледна към Ити. Слугата се смали под тежкия му поглед и понечи да тръгне към двореца, когато Юлиан го хвана здраво за дрехата.
	— Какво беше особеното, Ити? Кажи ни бързо, моля те.
	— Нннне мога — отговори Ити със заекване.
	Очите на младия мъж се разшириха от ужас. Съветникът вървеше право към тях.
	— Когато оставих фараона да си почива, погледнах още веднъж към него и видях една сянка да минава през стаята — бързо промълви Ити. — Тогава не помислих нищо, но сега…
	— Кой беше?
	Ити искаше да отговори, но точно в този момент Ейя се изправи пред тях.
	— Глух ли си? — рязко се обърна той към слугата. Погледът му беше леденостуден, а гласът му режеше като меч. — Веднага се връщай на работа, защото иначе ще заповядам да те набият с камшик! И какво си шушукате тук?
	Ити се поклони ниско:
	— Нищо, само малко си… хм… поговорихме. — След това се затътри към двореца като пребито псе.
	Без да удостои приятелите с поглед, Ейя закрачи към портата.
	— Ще се видим довечера — извика Юлиан след Ити.
	Слугата на мъртвия фараон едва-едва кимна. Беше почти незабележим жест, но не убягна от острия поглед на съветника.
	— На кого може да е била сянката, за която говори Ити? — разсъждаваше Юлиан, когато Ейя се отдалечи достатъчно, за да не може да ги чува. — И дали има нещо общо със смъртта на Тутанкамон?
	Леон подръпна ухото си и се замисли:
	— Останах с впечатление, че Ити така смята. Трябва незабавно да узнаем повече за тази загадъчна фигура. Довечера Ити сигурно ще ни разкаже повече. Тогава съветникът няма да е наоколо.
	— Дано не сме му причинили неприятности — разтревожи се Ким. — Съветникът разбра, че искаме да се срещнем с него. А по всичко изглежда, че Ити много се страхува от него.


>	Богът на злото

	Тива беше потресена. Вестта за смъртта на фараона се разнесе с бързината на пустинен вятър. Животът в града почти замря. Хората изпаднаха в странно вцепенение и сякаш не можеха да осъзнаят случилото се.
	Скръбта от загубата на владетеля беше примесена със страх. Смъртта на фараона означаваше несигурност и опасност. Народ без владетел и управление ставаше уязвим. Хетите* на изток и нубийците** на юг бяха непрекъсната заплаха за Египет.
	[* Хети — Индоевропейски народ от Анатолия (днешна Турция). През 2-то хилядолетие пр.Хр. създали голяма империя в Мала Азия и Северна Сирия. — Б.пр.]
	[** Нубийци — Народ от земите, разположени на юг от Египет (днешен Судан). Египтяните покорили Нубия по време на Новото царство. — Б.пр.]
	През целия ден приятелите се опитваха да намерят работа, но отвсякъде ги отпращаха. На никой не му беше до работа в този момент.
	Само веднъж извадиха късмет и разтовариха лодката на един богат нубиец. Заплатиха им с оскъден обяд от сух хляб и презрели плодове.
	Единствената надежда на приятелите беше Ити. Привечер, уморени, тримата се отправиха към бедната му къща. Когато пристигнаха, вече беше тъмно. Леон почука на вратата.
	— Ити, отвори, ние сме! — извика той.
	Отговор не последва. Леон почука още веднъж, но и този път им отговори само мълчание.
	— Изглежда не е тук — разочаровано каза Леон, който също като приятелите си беше изморен. — Може би е още в двореца…
	— Сигурно е отишъл да купи нещо. Или играе на дама с някой, който е толкова непредпазлив, че е готов да играе с него — предположи Ким, седна на земята и загали котката, която не показваше и следа от умора.
	Юлиан започна да разтрива слепоочията си, сякаш го болеше глава.
	— Със сигурност не играе с дебелака Каапер. Но може би…
	Момчето не довърши изречението си и се втренчи във вратата.
	— Какво има? — попита Леон.
	Юлиан не отговори, бавно се приближи към вратата и извика:
	— Погледнете тук!
	Ким събра сили и се изправи с въздишка. Леон също се приближи. Показалецът на Юлиан следваше очертанията на някаква рисунка върху вратата.
	— Ама, че странно животно! — недоумяваше Ким. — Има квадратни уши и ужасно дълъг нос. Не е най-красивото нещо, което човек би могъл да си представи.
	— Абсолютно съм сигурен, че рисунката я нямаше тази сутрин — отбеляза Леон.
	— Имаш право — съгласи се Юлиан. — Но това, което повече ме тревожи, е фактът, че това странно животно, както се изрази Ким, е свързано с бог Сет.
	— Сет? Не го ли спомена Ити вчера?
	Юлиан кимна:
	— Сет е богът на разрухата и нещастието — глухо промълви той.
	Ким сви рамене:
	— Може някой да си прави лоша шега. Някое дете, например, на което му е скучно. Защо се притесняваш толкова, Юлиан?
	— Защото не мисля, че е шега! — отвърна Юлиан. След като се увери, че никой не ги наблюдава, той отвори вратата с ритник.
	— Какво правиш? — ужаси се Ким. — На теб също нямаше да ти хареса, ако някой нахълта в къщата ти!
	Но Юлиан не обърна внимание на протестите й. Вместо това се надвеси над прага, където видя на лунната светлина да проблясват малки тъмни петна. Значи са още влажни, помисли момчето. Докосна едно от петната и приближи пръстта към очите си.
	— Кръв — пошепна Юлиан. — Това е кръв! Какво ли е станало?
	— Да се надяваме, че Ити е добре!
	В този миг Кия се стрелна към къщата.
	— Кия! — извика Ким. — Върни се веднага!
	Но котката вече беше изчезнала.
	— Е, добре, тогава ще влезем и ние — решително каза Ким.
	Юлиан попипа челото си:
	— Да не би да ти е омръзнал животът? Може би престъпниците все още са вътре?
	Ким се почуди няколко секунди, но после отвърна:
	— Кия е в къщата. Ще отида да я взема. Ако не дойдете, ще вляза сама.
	Леон потупа Юлиан по рамото:
	— Хайде, да влезем и ние, така ще станем трима — каза той окуражително, макар самият той да не беше много убеден.
	Приятелите предпазливо пристъпиха в коридора. От спалнята идваше слаба светлина. С изненада видяха, че гори маслена лампа. Явно някой много е бързал да напусне къщата, щом не я е угасил.
	Разнесе се мяукане.
	— Кия — с облекчение каза Ким. — Ето те!
	Котката се беше свила до преобърнатата маса. Столовете бяха на трески, а по пода имаше парчета от глинени съдове.
	— Изглежда тук е имало бой — каза Леон, а косата на тила му настръхна. Някакво шумолене откъм кухнята ги накара да подскочат. Леон неволно направи няколко крачки назад и застана близо до Ким и Юлиан.
	— Какво… какво беше това? — в гласа на Юлиан звучеше страх.
	— Нямам представа — отвърна Леон. В този момент му се искаше да избяга от къщата. Кия безшумно се шмугна в кухнята, преди Ким да успее да я спре. Момичето затвори очи. Защо днес Кия винаги тича там, където е най-опасно?
	От кухнята се разнесе яростно съскане, после се чу тих писък, последван от гробна тишина. Внезапно на вратата се появи Кия с плъх между зъбите. Тя гордо сложи плячката си в краката на децата. Едва сега Ким, Юлиан и Леон се осмелиха да надникнат в кухнята. Стаята беше празна.
	— Тук има повече кръв! — извика Юлиан, който беше взел маслената лампа и разглеждаше пода. После преглътна притеснено. — Какво ли се е случило?
	— Какво, наистина? — глухо пророни Ким. — Навсякъде има петна кръв, а Ити го няма. О, дано да е жив! Това, което знаем със сигурност, е, че е бил нападнат и се е съпротивлявал. Извършителите са оставили странните знаци, напомнящи за Сет. Но дали това е кодирано съобщение, или е знак на тайна организация?
	— Не вярвам Ити да е мъртъв — каза Леон и сам се запита, откъде е толкова сигурен. — А идеята ти за тайната организация е доста откачена. Сигурно се касае за дългове от игра. Това не би ме учудило. Трябва да го потърсим утре сутрин!
	— Добре — съгласи се Ким. — Само че не вярвам изчезването му да е свързано с дългове. Имам чувството, че зад всичко това стои съветникът Ейя.
	— Какво те кара да мислиш така? — Юлиан беше изпълнен с недоверие.
	— Съвсем очевидно е, че Ейя се опитва да ни попречи да се срещнем с Ити — разгорещено започна Ким. — Може би Ити е видял нещо, което не е трябвало да вижда. Той беше много изплашен, не си ли спомняте? А Ейя разбра, че Ити иска да се види с нас още веднъж — при това точно тази вечер!


>	Подозрението

	На следващата сутрин Кия събуди децата, като ги побутваше с нос, докато най-после не се надигнаха от рогозките. Настроението им беше потиснато, защото добре разбираха, че задачата да открият Ити в голям град като Тива, е не просто трудна, а направо непосилна.
	— Откъде да започнем? — попита Юлиан, когато излязоха на улицата.
	— Може би от съседите. Вероятно са чули нещо — предположи Леон, докато закриваше очите си с ръка от слънцето.
	Започнаха с къщата отдясно до дома на Ити. Леон почука предпазливо. Неочаквано вратата с трясък се срути сред облаци прах.
	— Прекрасно, няма що — измърмори Леон, когато облакът се разнесе. — Тук най-вероятно не живее никой. Наистина приятно местенце…
	Къщата отляво също изглеждаше необитаема. Вратата остана на мястото си, когато Леон почука на нея, но никой не им отвори. Приятелите се спогледаха безпомощно. Точно в този момент Кия измяука енергично. Щом котката се увери, че всички погледи са насочени към нея, тя побягна с вирната опашка.
	— Изглежда, сякаш Кия иска да ни покаже нещо! — въодушевено извика Ким и заедно с Леон и Юлиан последва котката.
	Кия се носеше с такава бързина по тесните улички, че приятелите едва успяваха да я следват.
	Най-накрая се озоваха пред една кръчма.
	— За бога! — простена Леон. — Това е мястото, където Ити беше уличен в мошеничество по време на игра.
	— Внимавайте! — извика в този миг Юлиан и дръпна приятелите зад сергията на един търговец на платове. Трите деца наблюдаваха от скривалището си как Каапер с тежки крачки се упъти към кръчмата и хлътна вътре.
	— Имаш зорко око, Юлиан — каза Леон. — За нищо на света не бих искал да се срещна още веднъж с този дебелак.
	— Нито пък аз — каза и Ким и се наведе към Кия. — А ти смяташ, че трябва да питаме в кръчмата за Ити? — После потърка брадичката си: — Всъщност защо не? Вероятно Ити е сред постоянните посетители и има много приятели тук. Може би някой знае нещо за него?
	Наложи се да почакат половин час, докато Каапер излезе от кръчмата и изчезна в посока към Нил.
	Едва тогава приятелите се осмелиха да излязат от скривалището и да влязат в кръчмата. Вътре имаше няколко големи маси, около които бяха насядали неколцина възрастни мъже. Въпреки че беше ранна утрин, кръчмата се радваше на добро посещение. Мъжете по масите не обърнаха внимание на децата. Повечето бяха съсредоточени в играта, която Ити показа на децата предната вечер.
	Ким се отправи към тезгяха, зад който сух мъж с гола глава разгонваше мухите.
	— Добър ден! — каза Ким с възможно най-любезна усмивка. — Търсим нашия приятел Ити и чухме, че често се отбива тук.
	Гостилничарят прекъсна трепането на мухи и сърдито погледна момичето.
	— Ити ли каза? И аз ще се радвам да го видя, тъй като ми дължи пари. Снощи така и не плати виното си. Последният път, когато го видях, той внезапно… да го кажем така… много се разбърза.
	Ким се направи на учудена:
	— Така ли? Ще му предадем поздрави от теб, като го намерим. Тогава сигурно ще мине оттук и незабавно ще уреди сметките си.
	Гостилничарят присви очи:
	— Не вярвам, но ако наистина го срещнете, предайте му поздрави и от Каапер. Той също го търси. Беше тук преди малко и беше много ядосан. Вероятно и той има сметки за уреждане с него.
	Гостилничарят направи движение с показалеца си косо през гръкляна. Ким измъчено се усмихна.
	— Този Ити е толкова търсен. Имаш ли представа къде може да е?
	— Не — отвърна гостилничарят.
	— Има ли приятели тук?
	— Може и да се намерят хора, които не е успял да измами. Но ще дойдат чак довечера.
	Ким не се отказваше:
	— А как стои въпросът с роднините му? Родителите на Ити в Тива ли живеят?
	Гостилничарят опря лакти на тезгяха:
	— Задаваш много въпроси, момиче, и ставаш досадна. Но за да се отърва от теб, ще ти кажа, че бащата на Ити живее на пристанището. А сега изчезвайте или поръчайте, ако обичате, нещо за пиене!
	Преди да изтекат и десет минути, приятелите бяха вече на пристанището. Там току-що беше хвърлил котва грубоват кораб от акациево дърво, натоварен с тонове камък за строежа на храм.
	Под сянката на една финикова палма беше седнал писар с дъска за писане в очакване на клиенти. Ким го попита за бащата на Ити и той им посочи внушителна и красива къща точно срещу мястото, където връзваха сала, който прекарваше хора до отсрещния бряг — там се намираше некрополът, Градът на мъртвите.
	{img:tajnata_na_tutankamon_pisar.jpg}
	— Да опитаме да влезем — каза Леон с усмивка и почука на вратата на изисканата къща. Вратата бързо се отвори, сякаш някой беше очаквал потрепването. Този някой беше мъж около петдесетте с угрижено и тревожно лице.
	— Помислих, че е синът ми — разочаровано каза мъжът, като видя децата. — Какво искате?
	— Ние сме приятели на Ити и го търсим — отговори Юлиан.
	— Приятели на Ити? — невярващо попита мъжът. — Изглеждате ми твърде млади за такива. Синът ми отдавна не играе с деца.
	И той понечи да затвори вратата.
	— Почакай, не затваряй, моля! — спря го Юлиан. След това му разказа как се бяха запознали с Ити. Когато поиска да разкаже за онова, което Ити беше видял в двореца, мъжът го прекъсна.
	— Шшшт, по-тихо! — пошепна той. — По-добре вътре да говорим за това. Влезте.
	Приятелите влязоха в сенчест вътрешен двор, където ухаеше на цветя и билки.
	— Аз съм Камоз — представи се бащата на Ити. — Лекар съм и лекувам много страдания с билки. Затова отглеждам някои от тях в малката си градина. Седнете, моля. Ще кажа да ви донесат нещо за пиене.
	Един слуга донесе вода и мляко и отново се скри, а Камоз доближи стола си до тримата приятели.
	— От вчера нямам никакви новини за сина си. Дочувам само слухове. Трябва да е арестуван! Не съм на себе си от тревога. Какво ви разказа той? Какво се е случило вчера в двореца?
	Юлиан разказа онова, което знаеха.
	— Надявахме се, че ти знаеш къде е Ити — завърши Юлиан.
	— За съжаление не знам — отвърна Камоз, изправи се и започна неспокойно да се разхожда насам-натам из градината. — Сигурен съм, че изчезването на Ити е свързано със смъртта на фараона — неочаквано проговори той и сви юмруци. — И зад това се крие един-единствен човек! Проклетият Ейя!
	Юлиан, Ким и Леон се спогледаха крадешком. Не бяха единствените, които подозираха Ейя!
	— Защо мислиш, че е Ейя? — невинно попита Юлиан.
	— Ейя беше съветник и по време на управлението на Ехнатон*. Когато Ехнатон умря, на трона се качи Сменкхара**, но той също умря само след няколко месеца. Тогава на власт дойде Тутанкамон — Камоз глухо се засмя. — Но какво говоря? На власт! По това време Тутанкамон беше дете, само на десет години. Той седна на трона, но нямаше никаква власт. Ейя трогателно се грижеше за младия фараон. Той лично му преподаваше, учеше го да чете, да пише, да смята и да ходи на лов. Постепенно пое целия контрол над фараона и над империята. В продължение на години Ейя управляваше иззад кулисите! Но Тутанкамон порасна и придоби самочувствие. Започна да прокарва собствени идеи. Дори отмени някои от решенията на Ейя. С други думи Тутанкамон взе управлението в собствени ръце. А властта на Ейя, разбира се, намаля. Когато Тутанкамон се ожени, опасността съветникът напълно да загуби влияние стана още по-голяма.
	[* Ехнатон (Аменхотеп) IV (ок. 1364–1347 г.пр.Хр.) — Фараон от 18 династия. Една от най-противоречивите фигури в древната египетска история. Провежда радикална религиозна реформа — отменя култа към много египетски богове и въвежда култа към Атон — единен и върховен бог на слънчевия диск. Променя името си от Аменхотеп на Ехнатон (Блясъкът на Атон) и построява нова столица — Ахетатон (Хоризонтът на Атон). Баща на Тутанкамон. — Б.пр.]
	[** Сменкхара — Фараон, който управлявал съвсем кратко след Ехнатон. Много загадъчна личност. Смята се, че е полубрат на Ехнатон и известно време управлявал с него като сърегент. — Б.пр.]
	Камоз рязко спря да говори и строго погледна към приятелите. Толкова строго, че Кия се почувства заплашена, направи гърбица и изсъска.
	— Какво щеше да стане с Ейя, ако на Тутанкамон и жена му Анхесенпаамон им се беше родил здрав наследник? — прошепна Камоз и очите му се присвиха. — На властолюбивите мечти на Ейя щеше да бъде сложен край. Ето защо е убил Тутанкамон, могъщия Хор. И сега вероятно се надява да стане фараон. Тутанкамон няма наследници. В момента Ейя е най-могъщият човек в империята. Затова и моят Ити трябва да изчезне. Вероятно е видял нещо, което е опасно за Ейя! — Камоз тежко се отпусна върху стола и зарови лице в ръцете си. Той ридаеше. — Ити е единственият ми син, обичам го повече от всичко. Миналата година почина жена ми, а сега и Ити изчезна. — Камоз размаха ръце и се закани. — Ако дори и косъм падне от главата му, ще убия Ейя! Кълна се, в името на всесилния Озирис!
	Ким се изправи и сложи ръка на рамото на Камоз:
	— Успокой се! Ще ти помогнем да намериш Ити — опита се да го утеши тя.
	Кия се прокрадна към тях и се заумилква в краката на лекаря. Той я взе на коленете си и я погали.
	— Какво хубаво животно. И тези умни, разбиращи очи — одобрително добави Камоз. — Човек може да си помисли, че тази котка разбира какво си говорим.
	Въпреки напрегнатата ситуация Ким се засмя:
	— Ние също често си го мислим — каза тя. — Кия наистина е възхитителна.
	Котката тихо измяука, сякаш за да потвърди казаното.
	— Виждате ли — извика Ким, после отново стана сериозна. — Думите ти звучат убедително. В крайна сметка Ейя има мотив. Само че няма никакви доказателства, че Тутанкамон е бил убит.
	— И единственият свидетел — Ити, който би могъл да знае нещо, е изчезнал — добави Леон. — Този случай е костелив орех.
	Сега Юлиан се надигна:
	— Трябва да има още някой, който би могъл да знае какво е станало в двореца онази сутрин — каза той и изчака да види какво ще е въздействието на думите му.
	Очите на всички мигновено се насочиха към него:
	— Какво имаш предвид?
	— Изхождам от това, че тялото на Тутанкамон е било занесено за балсамиране* — продължи Юлиан. — Жреците, които са присъствали при балсамирането, са били много близо до тялото. И също са видели дали фараонът има някакви рани!
	[* Балсамиране, мумифициране — Запазване на мъртвото тяло от разлагане чрез изсушаване и балсамиране (обработване със специални вещества). Египтяните полагали усилия да съхранят тялото на мъртвите, водени от вярата в задгробния живот. Имало професионални балсаматори. — Б.пр.]
	— Много добре — извика Камоз. — Как не се сетих за това! Един от най-добрите балсаматори в Тива е Хериуф. Вероятно той ще се погрижи за балсамирането на тялото на нашия фараон.
	Юлиан не можеше да разбере напълно възторга на Камоз:
	— Но защо този Хериуф ще иска да разговаря с нас?
	Очите на Камоз заблестяха, когато каза:
	— Защото Хериуф е приятел на Ити. Има и втора причина обаче — Хериуф дълбоко уважава Тутанкамон и мрази тази змия Ейя.
	— В такъв случай той е нашият човек — убедено отсече Леон. — И ако той е приятел на Ити, вероятно знае нещо за съдбата му. Да не губим повече време!


>	Нападението на чакала

	Вечерта завари приятелите пред храма на Амон, където бяха работилниците на придворните балсаматори. Вече няколко часа чакаха Хериуф. Камоз подробно им беше описал жреца — силен млад мъж с дълъг остър нос. Камоз не дойде с тях, защото приятелите се опасяваха, че участието му в разследването ще изложи Ити на по-голяма опасност. Като лекар Камоз беше много известен в Тива, за разлика от Ким, Леон, Юлиан и Кия, които нямаше как да предизвикат подозрение, докато търсеха жреца.
	След дълги увещания Камоз с неохота се съгласи да не идва, но само при условие, че ще го информират възможно най-бързо за всяка стъпка. Струваше им се, че вече чакат цяла вечност, а Хериуф така и не се появяваше. Юлиан използва времето, за да разгледа великолепния храм на Амон. Момчето ужасно съжаляваше, че не могат да го разгледат и отвътре — в храма имаха право да влизат само жреците и фараонът. Но макар и само отвън, грандиозната постройка им направи огромно впечатление. Юлиан беше чел, че храмът е построен по заповед на фараона Аменхотеп III*. С пилоните, украсени от горе до долу с изображения на богове, с еднаквите по форма дялани камъни и прецизно изработените фигури, храмът беше истински шедьовър на изкуството и архитектурата. Леон се опита да си представи как хиляди работници издигат рампи от пясък и чакъл и после избутват по наклона тежащите тонове дялани камъни и ги редят на точно определените места. Този величествен храм е строен, за да остане във вечността.
	[* Аменхотеп (Аменофис) III (ок. 1402–1364 г.пр.Хр.) — Фараон от 18 династия, управлява в период на мир и стабилност. По негова заповед са издигнати статуите, по-късно наречени Мнемнонови колоси. Баща на фараона реформатор Ехнатон. — Б.пр.]
	— Ще играеш ли с нас?
	Юлиан се сепна:
	— Какво каза? — попита той.
	— Дали ще играеш с нас? — повтори Ким. Двамата с Леон умираха от скука и решиха да играят на една игра от детската градина „Виждам нещо, което ти не виждаш“.
	— Да, добре — отвърна разсеяно Юлиан.
	Мина още час. Когато отново дойде ред на Юлиан, той сякаш между другото каза: „Виждам нещо, което вие не виждате… тялото му е силно и има остър нос!“.
	— Хериуф!? Къде е? — нетърпеливо се огледа Ким.
	— Ето тук, пред входа на храма — отвърна Юлиан и се втурна нататък.
	Приятелите не се решиха да заговорят Хериуф пред храма, за да не привлекат вниманието към себе си. Те последваха мъжа, който като всички жреци, беше наметнал на раменете си леопардова кожа и зачакаха удобна възможност да го заговорят.
	Скоро Хериуф зави по тясна уличка, която извеждаше към Нил. Ким, Юлиан и Леон ускориха крачки и го настигнаха. Тъкмо понечиха да го заговорят, покрай тях премина един ездач — някакъв войник, който ги изгледа подозрително.
	Най-накрая приятелите се престрашиха да заговорят жреца.
	— А, вие сте приятели на Ити? — с усмивка каза Хериуф. — Играли ли сте някога с него?
	— Да, но не за дебени. А сега сме много разтревожени за него — бързо каза Ким.
	За втори път през този ден тримата разказаха историята с изчезването на Ити. На челото на Хериуф се появи дълбока бръчка:
	— Това не звучи добре — обезпокоено промърмори той. — Аз също не знам нищо за него. Вероятно Ейя го е хвърлил в тъмницата.
	— Ити намекна, че е видял нещо подозрително в банята и смяташе, че е свързано със смъртта на Тутанкамон — обясни Леон. — Прозвуча така, сякаш смъртта на Тутанкамон не е била нещастен случай…
	— А пък ние знаем, че си балсаматор, който си разбира от работата — допълни Ким. — Затова си помислихме, че може би вече си видял тялото на фараона и че…
	— Нито дума повече! — прекъсна я Хериуф. — Елате с мен на брега!
	И жрецът ги дръпна към тясна пясъчна ивица, обрасла с тръстика, после се огледа:
	— Така, тук вече можем да говорим на спокойствие — по челото му изби пот, а от устата му се изтръгна признание. — Не е нещастен случай! Ако ме питате мен, било е убийство! Задачата ми беше да отстраня вътрешните органи и мозъка на моя господар. Когато вдигнах главата, видях рана отзад, на темето, фараонът е бил убит с удар в тила! Но ако го кажа не където трябва, ще съм мъртъв. А съм твърде млад, за да умирам. Затова ще мълча, колкото и да ми е трудно. Едно обаче искам да ви кажа — когато…
	Звукът от бързо приближаващ се конски тропот го накара да замлъкне. Преизпълнен със страх, Хериуф се загледа към пътя, от който току-що се бяха отклонили. Прозвуча остра команда и тропотът заглъхна. Вероятно конникът се беше спрял, и то точно на нивото, на което бяха и те. Хериуф мълниеносно ги дръпна в тръстиката, за да ги предпази от любопитни очи. С разтупкани сърца приятелите се спотаиха, докато хладната нилска вода мокреше краката им.
	Малко преди да се стъмни, се появи един войник, който оглеждаше земята, сякаш търси следи от стъпки. Дъхът им спря. Това беше конникът, който ги подмина на пътя. Вероятно задачата му беше да ги наблюдава. Войникът измърмори нещо под носа си и изчезна.
	— За малко да ни открие! — каза Ким. — Трябва да сме по-внимателни.
	— Бързо да отидем у дома. Там ще можем да продължим разговора си — предложи Хериуф.
	Над Тива вече беше паднала нощ. Хериуф водеше приятелите по пътечки сред нивите с пшеница, напоявани с вода от Нил. Скромната му къща се намираше далеч от центъра. Тук живееха предимно селяни и рибари.
	— Пристигнахме — с облекчение въздъхна Хериуф. — Не е нищо особено, но предпочитам да живея тук, отколкото в града, където е доста шумно и изнервящо. Освен това баща ми беше рибар и съм израснал тук.
	— Тихо! — Ким пристъпи напред. — Чувате ли нещо?
	Всички напрегнаха слух. И наистина — отдалеч се чуваше слаб тропот на копита и конско цвилене.
	— Конник — прошепна Ким. Тя преглътна притеснено. Дали не е войникът отпреди малко? Може би ги е проследил? А дали е сам или води подкрепление?
	Ким напрегнато се заслуша в нощта. Нямаше начин ездачът да е само един. Момичето потисна надигащият се в него страх. Вероятно беше отряд ездачи, но това все още не означаваше, че тези мъже са по петите им. Възможно е целта им да е друга. Ким взе Кия в ръце. Котката също изглеждаше неспокойна. Грациозното й тяло беше напрегнато, опашката й нервно плющеше насам-натам.
	— Да вървим! — подкани ги Хериуф и тръгна напред. Ким вървеше непосредствено след него, беше отворила широко очи и уши. Хериуф стигна до вратата на къщата и я отвори. В този миг Ким видя, че точно до вратата с прясна боя е надраскан знакът на Сет.
	— Внимавай! — изкрещя Ким.
	Хериуф рязко се обърна:
	— Какво има?
	С трепереща ръка Ким му посочи знака, но преди той да успее да отвори уста, за да каже нещо, земята се затресе. Отвсякъде заприиждаха конници.
	— Капан! Да изчезваме! — изкрещя Ким и хукна. Котката скочи от рамото й и се втурна напред. Един грамаден кон тръгна срещу Ким, пристъпвайки тежко. Погледът й се плъзна нагоре към ездача и дъхът й спря — носеше на лицето си маска на чакал.
	Маска на Анубис*, с ужас помисли Ким.
	[* Анубис — Бог на мъртвите, на магиите и на балсамирането. Той водел мъртвите през тъмнината на подземния свят. Син на Озирис и Нефтида. Често бил изобразяван с глава на чакал или куче. Обикновено по време на балсамирането на владетел главният жрец носел маска на Анубис. — Б.пр.]
	Ездачът зави рязко. Секунда след това Ким чу смъртоносно жужене и мълниеносно се хвърли на земята. Кия скочи със съскане и изчезна в близкия храсталак. Със затворени очи Ким лежеше в праха като парализирана, стрелата се заби съвсем близо до главата й и конят елегантно мина над нея.
	— Насам! — извикаха приятелите й, скрити зад дебелото стъбло на една палма.
	Ким се надигна. Знаеше, че няма да има друг шанс, така че с един скок се озова при тях.
	— Къде е Хериуф? — попита момичето, останало съвсем без дъх.
	Не получи отговор. Тогава се огледаха за жреца. Той все още стоеше пред къщата, а конниците го бяха наобиколили. Всички носеха тези ужасяващи маски с глава на чакал. Разярените им викове станаха по-силни.
	— Трябва да му помогнем! Трябва да отвлечем вниманието на ездачите! — извика Ким и понечи да се притече на помощ.
	В този момент няколко маскирани скочиха от конете си, сграбчиха Хериуф и го завързаха. След това качиха безпомощният балсаматор напряко върху един кон и цялата група бясно запрепуска към Тива.
	— Гадни похитители! — проплака Ким, извън себе си от гняв.
	Маскираните мъже рязко обърнаха конете, сложиха стрели и опънаха лъковете си. Леон побутна Ким, така че тя залитна в житната нива.
	— Тичай, ако искаш да останеш жива! — изкрещя той към парализираното от страх момиче. После тримата се втурнаха в нивата — там, където поне на първо време никой не би могъл да ги открие.


>	Тъмницата

	Леон, Ким и Юлиан седяха, плътно притиснати един до друг. Не бяха изпитвали толкова силен страх. Това беше истинска игра на живот и смърт, в която правилата определяше Сет, богът на злото.
	След известно време децата се поуспокоиха. Вече не чуваха никакви гласове и се осмелиха да се надигнат.
	— Конниците ще ни търсят — притеснено предположи Юлиан. — Ще ни преследват и ще се опитат да ни убият! Дали да не се върнем обратно в Зибентан!
	— Не! — отвърна Леон. — Не и след всичко, което се случи. Трябва да заловим убийците на Тутанкамон и да разберем какво се е случило с Хериуф и Ити!
	Юлиан се съгласи със свито сърце. От една страна, и той знаеше, че да се върнат, значи подло да избягат. От друга страна обаче, този път си имаха работа с безскрупулни хора, които няма да се поколебаят и секунда дали да ги убият.
	— Има само още едно място, където бихме могли да се скрием — тихо каза той. — При Камоз. Освен това му обещахме да го информираме за всичко.


	Половин час по-късно вече бяха пред красивата къща на лекаря. Не след дълго Камоз се отзова на настойчивото им чукане и ги пусна да влязат.
	Изпълнен с ужас, той изслуша разказа им.
	— Намирате се в голяма опасност — каза лекарят накрая. — Можете да останете при мен. Ще се погрижа да не ви се случи нищо лошо. Аз също имам новини и за щастие, те са по-добри от вашите. Ити е жив!
	— Къде е? — в един глас попитаха тримата приятели.
	— Тази вечер чух на пазара, че Ити е хвърлен в тъмницата на двореца.
	— Но няма как да си сигурен? — отбеляза Юлиан.
	— Да, така е — отвърна Камоз.
	— В такъв случай трябва да разберем дали е вярно — предложи Ким. — Най-добре ще е да го направим веднага.
	Камоз разпери ръце в недоумение:
	— Нали не искате да тръгнете към тъмницата посред нощ?
	Ким се засмя:
	— А защо не? Тази неизвестност е толкова мъчителна. При това най-вече за теб, не съм ли права?
	Лекарят въздъхна:
	— Така е. Възхищавам се на смелостта ви. Улиците на Тива са много опасни нощем.
	— Ние сме четирима — отвърна Ким, но след като хвърли бърз поглед към котката, се поправи. — Петима, исках да кажа, разбира се. Така че нищо не може да ни се случи. Освен това трябва да направим всичко, за да спасим Ити. Само тогава той ще може да ни каже нещо повече за странната сянка, която е видял на местопрестъплението.
	Камоз решително сви юмруци:
	— Така е, в името на Хатор. Да тръгваме веднага!


	Групата бързо прекоси нощния град. Ким се оказа права — не срещнаха никого, с изключение на един пиян, който ги попита за пътя към Нил. Най-вероятно искаше да се хвърли в хладните води, за да избистри главата си.
	— Не забравяй за крокодилите — посъветва го Камоз. — В противен случай съвсем скоро може да се окажеш без глава.
	Това предупреждение се стори изключително смешно на мъжа, който с гръмогласен смях изчезна в посоката, която му посочи Камоз.
	Най-после стигнаха до тъмницата — невзрачна ниска сграда в задната част на двореца. Тя имаше един-единствен вход, пред който на пост стоеше пазач, въоръжен с копие.
	Докато останалите обмисляха какво да направят, Ким нехайно се приближи към войника.
	— Е, не е ли малко скучно тук? — попита тя, усмихвайки се сладко.
	Пазачът вдигна рамене:
	— Е, да, но пък работата е спокойна! А аз обичам нощта. Единственото, което ми липсва, е нещо за пийване. Днес е ужасно горещо. За съжаление не мога да напускам поста. А ти защо се шляеш толкова късно насам? Отдавна трябваше да си вкъщи.
	В този момент към тях се приближиха Камоз, Юлиан и Леон.
	— Всичко е наред — каза лекарят. — Момичето е с мен. Кажи, знаеш ли случайно кой е в момента в тъмницата?
	— Естествено — гласеше отговорът. — Не са чак толкова много.
	Камоз пристъпи съвсем близо до часовоя.
	— Търсим един млад мъж — прошепна той. — Трябва да разберем дали не е в този затвор.
	— Нямам право да споменавам имена — рязко отвърна пазачът. — Елате утре сутрин и попитайте съветника.
	Лекарят тихо простена. След това посегна към наметката си и извади оттам нещо, което проблесна на лунната светлина:
	— Може би това ще ти поразвърже езика?
	Пазачът хвърли бърз поглед към дебена:
	— Е, това, разбира се, е друго нещо! — каза той малко по-приветливо.
	— Името Ити говори ли ти нещо? — продължи да разпитва Камоз.
	— Ити? Нека да помисля малко. Хм, може би ще мога да се сетя нещо…
	— Е, добре — сърдито възкликна лекарят и даде на пазача още няколко дебена.
	Лицето на стража се проясни.
	— А, сетих се вече. Този Ити е тук от вчера. Или завчера… Не съм сигурен откога, но е тук.
	— Жив ли е?
	— Да — каза пазачът. — Все още…
	— Какво искаш да кажеш? — остро попита лекарят.
	— Искам да кажа, че утре ще умре. Осъден е на смърт.
	— Но това е невъзможно — възкликна Камоз. В гласа му се долови отчаяние. — Синът ми не е направил нищо!
	— А, той ти е син. Затова било значи цялото вълнение — невъзмутимо отвърна пазачът. — Всички казват, че са невинни.
	— В какво точно е обвинен? — намеси се Юлиан.
	— Предателство — безучастно отвърна пазачът. — А това се наказва със смърт.
	— Кой е произнесъл тази присъда? — искаше да знае Юлиан. — Ейя ли?
	Часовоят поклати глава и се засмя:
	— Не знам.
	Камоз внезапно тръгна към него, хвана го за раменете и го раздруса.
	— Не ти вярвам! Искаш още дебени, презрян кожодер!
	Пазачът грубо изблъска лекаря назад и насочи копие към него:
	— Не ме пипай! — избоботи той. — Иначе и ти ще се окажеш в килията!
	Леон, Ким и Юлиан издърпаха Камоз при себе си.
	— Престани — помоли го Ким. — Това няма да помогне. Сега поне знаем, че Ити е жив.
	Камоз погледна момичето. В очите му имаше сълзи:
	— Да, но след няколко часа ще е мъртъв.
	Ким притеснено замълча. Трябваше да предприемат нещо, при това бързо. Какво обаче? Тя с надежда погледна към Леон и Юлиан. Леон подръпна ухото си и се замисли.
	— Трябва да спасим Ити от затвора! — каза Леон.
	— И как ще стане това, как ще минеш през часовоя? — попита Леон.
	Леон щракна с пръсти:
	— Дойде ми една идея!


>	Спасителен отряд

	— Какво имаш предвид? — нетърпеливо попита Камоз.
	— Не каза ли пазачът, че е жаден?
	— Е, и? — отвърна Юлиан.
	— Остави ме спокойно да обясня! — помоли го Леон. — Трябва да утолим жаждата му… с една специална напитка. Камоз, ти познаваш добре билките, нали?
	Лекарят кимна.
	— Можеш ли да прибавиш към напитката някаква приспивателна отвара?
	Лицето на Камоз светна:
	— Сега вече започвам да разбирам…


	Всички се втурнаха обратно към къщата на лекаря. Той счука някакви билки в едно хаванче и след това ги разбърка с малко вино. Докато приятелите гледаха какво прави, Леон им обясни плана си.
	— Когато пазачът заспи, Камоз и аз ще се промъкнем покрай него и ще изведем Ити.
	— И аз ще да дойда с вас — отсече Ким.
	— Това няма да е добре! — опита се да я разубеди Леон. — Ти и Юлиан ще следите да не дойде някой и ако е необходимо, ще ни предупредите, като свирнете.
	Ким все още не беше напълно убедена в идеята на Леон:
	— Този тип на входа няма да е единственият пазач в тъмницата…
	Леон сбърчи чело:
	— Възможно е и да си права. Трябва да сме много предпазливи и по някакъв начин да надхитрим останалите пазачи…
	— И как ще го направим? Ужасно е опасно — отсече Ким.
	— Знам — съгласи се Леон. — Но се боя, че трябва да опитаме. Това е единственият ни шанс. В противен случай Ити няма да дочака утрешния ден.
	— Във всеки случай аз съм с вас — решително каза Камоз и разклати една глинена стомна. — Това тук ще упои и вол.
	— Тогава да не губим време и да тръгваме към затвора! — извика Леон.
	Пазачът беше на поста си и пак се възхищаваше на нощното небе.
	— А, вие ли пак — изръмжа той, когато видя групичката. — Само не започвайте отново да ми ходите по нервите!
	Ким се усмихна мило:
	— Още ли те мъчи жажда?
	Пазачът кимна:
	— Че как, не съм мърдал оттук.
	Камоз му подаде стомната:
	— Съжалявам, че преди малко бях толкова невъздържан. Донесохме ти нещо за пиене.
	Пазачът дрезгаво се засмя:
	— Да бе! И кой ще ми гарантира, че не си сложил отрова, в името на Амон?
	— Отрова? — възмутено се дръпна Камоз. — Как можа да ти дойде наум, в името на Амон?
	— Нас, пазачите в затвора, не ни обичат много — каза часовоят. — Няма да е първият път, когато искат да ни отмъстят. А ние не можем да променим присъдата. Само стоим тук и пазим.
	— Разбира се, ти само изпълняваш задължението си — съгласи се миролюбиво Камоз.
	— Отпий първо ти — каза пазачът и предизвикателно погледна лекаря.
	Леон усети буца в гърлото си. Всичко е загубено! Целият му план се обезсмисли за миг.
	Камоз стоеше в нерешителност. Стомната в ръцете му трепереше.
	— Какво има? — отново попита пазачът.
	— Нямаш проблеми — отвърна Камоз, обърна се малко настрани и допря стомната до устните си.
	Леон потисна желанието си да я грабне от ръцете му. В този момент видя, че Камоз изобщо не пие от виното. То се стичаше по брадичката и гърлото в ризата му. Накрая лекарят избърса устата си и подаде стомната на пазача.
	— Благодаря — каза мъжът, хилейки се. — Извинявай за подозрителността, но малко повече предпазливост никога не е излишна.
	— Ти го казваш — отвърна Камоз, докато гледаше как пазачът жадно пие.
	— Добро вино — каза той и върна стомната.
	Камоз се засмя:
	— Това наистина е много специално вино. А сега трябва да вървим.
	Пазачът кимна й изгледа как групата изчезна в мрака.
	Скриха се зад една стена и зачакаха. Сънотворното подейства по-бързо, отколкото очакваха. Пазачът започна да се прозява, после седна до портата и се облегна на стената. След малко главата му се килна настрани. Мъжът заспа дълбоко.
	Леон кимна на Камоз, двамата се затичаха към портата. Кия също се шмугна заедно с тях в тъмницата.
	— Котката трябва да остане тук! — прошепна Камоз. — Няма да можем да се грижим и за нея.
	— Остави я. Няма да се наложи да се грижим за нея — тя ще се грижи за нас! — отвърна Леон.
	Лекарят не разбра какво иска да му каже момчето, но нямаха време за обсъждания.
	Мърморейки, Камоз помогна на Леон да преместят упоения пазач зад арката на входната врата, така че да не го виждат отвън. С общи усилия успяха да дръпнат тежкото резе, отвориха портата и се озоваха в дълъг коридор, в който едва-едва мъждукаше маслена лампа.
	Кия тичаше напред с наострени уши. Нямаше мускул от тялото й, който да не беше напрегнат. Тя беше като локатор, готова да улови и най-малкия шум и да регистрира и най-малкото движение.
	Леон и Камоз се промъкваха след животното, като се стараеха да не вдигат много шум. Внезапно глезенът на Леон изпука. Беше толкова тромав и непохватен в сравнение с Кия.
	Котката рязко спря. Леон едва не се блъсна в Камоз, който също като Кия се закова на място. Котката стоеше неподвижно, само опашката й се поклащаше насам-натам. По челото на Леон изби пот, той затвори очи и се концентрира върху шумовете наоколо. Долови слаби гласове, които идваха от доста далече.
	Леон излезе от вцепенението си и приклекна до Кия. Успокояващо я поглади по козината и й кимна, после тръгна напред. Продължиха да се придвижват на пръсти. Постепенно стана по-светло, а гласовете се чуваха по-силно и отчетливо. Коридорът зави надясно и Леон погледна иззад ъгъла. Далеч напред, в светлината на една факла, бяха седнали двама пазачи и хвърляха зарове. Но ето че Леон видя нещо, което накара сърцето му да забие по-силно — в килията до тях седеше свита фигура. Светлината на факлата падаше върху лицето й — беше Ити!
	{img:tajnata_na_tutankamon_na_stylbite.jpg}
	Леон нервно загриза долната си устна.
	Ким се оказа права — има и други пазачи. Трябваше да помисли за това. Как ще минат покрай двамата мъже? Трябваше да признае, че нямат никакъв шанс. И Леон започна още по-силно да се поти.
	А сега накъде? Погледна го Камоз.
	Каква глупост, помисли си Леон. Планът му не беше добре обмислен. Но все пак трябва да има някакво решение!
	Ако не предприемат нещо, шансовете на Ити да оцелее стават нищожни.
	В този момент Кия се стрелна напред и се хвърли между стражите, които уплашено подскочиха.
	— Откъде се взе това животно? — изръмжа единият от мъжете.
	Другият се разсмя гръмко се разсмя:
	— Сега ще я хванем!
	Той вече тичаше след Кия.
	Изпълнен с ужас, Леон гледаше как пазачите се опитват да хванат котката. Само че тя беше твърде пъргава, всеки път, когато големите им ръце се сключваха, за да я хванат, тя успяваше да им се изплъзне. Ето че се настани в една празна килия с отворена дървена решетка и започна да фучи.
	{img:tajnata_na_tutankamon_v_kapan.jpg}
	— Сега ще те пипнем, повече няма да излезеш оттук! — зарадваха се пазачите и се втурнаха в килията.
	Нещо щракна в главата на Леон. С един скок се озова до вратата на килията и затвори дървената решетка. Преди мъжете да реагират, той беше пуснал резето.
	— Какво ти става? — развикаха се стражите. — Веднага отвори вратата! Кой вятър те довя тук?
	Кия се промуши през решетката и се заумилква в краката на Леон.
	— Браво, Кия! Ти си най-умната котка на света — похвали я Леон. — Без теб отново щяхме да сме загубени!
	Зад решетките се разнасяше тежкото дишане на пазачите:
	— Хей, на теб говорим, малкия! Отвори вратата!
	Леон само попипа челото си и тръгна към килията на Ити, която Камоз вече отваряше. Баща и син безмълвно се прегърнаха.
	— Не искам да преча, но трябва да побързаме — каза Леон. — Тези двама господа вдигат твърде много шум, така че все някога ще ги чуят отвън.
	— Благодаря! Благодаря! — слисано заекваше Ити и стискаше ръката на Леон.
	— Благодари на нея — отвърна Леон и посочи към котката. — Идеята беше нейна.
	След това тримата побързаха да изчезнат от това зловещо място.


>	Предателството

	В трапезарията на Камоз цареше буйно веселие. Лекарят беше заповядал да донесат най-изисканите ястия от кухнята. В чашите на Ити и Камоз се пенеше дъхаво вино. Приятелите се подкрепиха със студено козе мляко. Никой не се чувстваше изморен, въпреки че бе късно през нощта. Ким и Юлиан за пореден път искаха да чуят как Кия надхитри пазачите.
	След това Камоз стана сериозен:
	— А сега разказвай ти, Ити, какво се случи в твоята къща? Кой те отвлече? И най-важното — в какво те обвиняват?
	Лицето на Ити болезнено се сви:
	— Не знам, татко. Няколко въоръжени мъже нахлуха в къщата ми. Без да кажат нито дума, се нахвърлиха върху мен и ме отведоха.
	— Не казаха ли кой им е заповядал да го направят?
	— Не, не казаха нито дума. След това ме хвърлиха в тъмницата. Тогава научих, че съм обвинен в предателство. Но това е смешно!
	Камоз сложи ръка на рамото му:
	— Знам, че си невинен, за разлика от Ейя. Сигурен съм, че всичко това е негово дело!
	Ити кимна:
	— И аз мисля така.
	Камоз го изгледа:
	— Имаме и една много лоша новина за теб. Приятелят ти Хериуф също е отвлечен…
	Ити ужасено погледна баща си. Опита се да каже нещо, но от устата му не излезе нито звук.
	— Съжалявам — тихо каза Камоз. — Хериуф се срещна с нашите приятели и беше наказан за това!
	— Но в това няма… никакъв смисъл — със запъване изрече Ити.
	— Има — отвърна Леон. — Хериуф ни каза, че е видял рана на тила на Тутанкамон. И той, подобно на теб, смята, че Тутанкамон не е умрял от естествена смърт, а по всяка вероятност е бил убит!
	— Ити, ти искаше да ни кажеш още нещо за странната сянка, която си видял на местопрестъплението — подхвърли Ким.
	— Да, да — отвърна Ити, като се опитваше да се концентрира. — Тази фигура… беше наистина странна. Имаше дълга коса…
	— Жена ли беше? — удиви се Юлиан.
	— Може би да — отвърна Ити. — А може би не. Много мъже носят перуки.
	Юлиан кимна. От книгите по история знаеше, че перуките са на мода сред египтяните. Най-много се носели по време на тържества.
	— Значи не си видял лицето на този човек? — продължи да разпитва Юлиан.
	— Не, за съжаление — потвърди Ити. — Той беше обърнат с гръб към мен. Освен това аз бях доста далеч. Стоях пред вратата на съседната стая. Единственото нещо, което видях, беше, че фигурата държеше в ръка съд с благовонни масла.
	— Благовонни масла…
	— Да, използваме ги за почистване на тялото, така че не е нещо необичайно. Затова и не се усъмних, когато видях фигурата да се разхожда наоколо. В двореца има много слуги. Едва ли бих могъл да разпозная всички в гръб. А нашият фараон лежеше на кушетката, като да беше заспал. Всичко изглеждаше нормално. Но когато чух за смъртта му, изведнъж ме обзе съмнение дали фигурата със съда няма нещо общо с това…
	— Може да е бил убиецът или убийцата, а съдът да е бил оръдието на престъплението — разсъждаваше на глас Ким. Тя изведнъж си спомни за високата 50 сантиметра ваза, украсена с главата на богинята Хатхор, която видяха на изложбата на Тутанкамон. Тази ваза беше забележително произведение на египетското занаятчийско изкуство. С нея обаче е напълно възможно да се разбие нечий череп… Ким изтръпна при мисълта, че този красив погребален дар би могъл да бъде оръдието на убийството.
	— Извинявайте, ако съм ви прекъснал — обади се Юлиан. — Но се боя, че тук не си в безопасност, Ити. Междувременно стражите в тъмницата могат да се усъмнят… А и спящият отвън пазач ще се събуди. Ще започнат да те търсят и, разбира се, първо ще дойдат тук, при баща ти.
	Лицето на Камоз помръкна:
	— Прав си. Но ти и приятелите ти също сте в опасност, ще търсят и вас. Трябва да се скриете. Най-добре при брат ми. Той живее малко по-надолу по течението на Нил. Да приготвим някои неща и да изчезваме. Там ще решим какво да правим по-нататък.


	Половин час по-късно, тъкмо да напуснат къщата, силни удари разтресоха вратата.
	— Това стражите ли са, татко? — попита разтревожено Ити.
	— Нямам представа — прошепна Камоз, а гласът му потрепери.
	Отново отекнаха удари. Лекарят посегна да отвори.
	— Не го прави! — спря го Ити.
	Но Камоз не го послуша, рязко отвори вратата, а после уплашено се дръпна навътре.
	Осем конника бяха застанали в полукръг около входа. Всички носеха маски с глава на чакал. По тях играеха отблясъци от огнени езици. Светлината идваше от горяща дървена фигура, забучена на дълъг прът, който единият от ездачите носеше. Фигурата изобразяваше Сет, бога на злото. В зловещата тишина се чуваше само пращенето на огъня. В този момент някакъв мъж се шмугна в съседната къща.
	— Ха! — изрева Камоз. — Познах те. Ти си ни предал! Какво ти платиха за това?
	— Трябва да изчезваме през покрива! Бързо! — прошепна Леон, който пръв се съвзе от уплахата. Момчето бързо затвори външната врата и спусна резето.
	— Да бягам? Аз? За нищо на света! Ще остана в къщата си! — възмути се Камоз.
	— Не ставай глупак! Тръгвай веднага с нас! — ядоса се Ити и задърпа баща си за дрехата. — Тук не си на сигурно място. Те всеки момент ще нахълтат! Представи си какво ще стане тогава!
	Но Камоз не тръгваше. Вратата отново се разтресе от силни удари.
	Ити тихо изруга и се втурна след приятелите.
	— Откъде се излиза на покрива? — попита Леон.
	— Оттук! — отвърна Ити и хукна към една стълба. После спря и умолително се обърна към баща си: — Идвай най-после!
	— Идвам — примири се Камоз.
	Ити и приятелите си отдъхнаха и се втурнаха нагоре по стълбата. Изведнъж отдолу се чу шум от разцепено дърво и боричкане.
	— О, не, хванаха баща ми! Трябва да му помогна! — извика Ити и понечи да се върне обратно надолу по стълбата. С много усилия приятелите успяха да го удържат.
	— Ако ни хванат, това с нищо няма да помогне на баща ти! — извика Леон. — Трябва да изчезваме. Само така ще можем да му помогнем, както помогнахме и на теб!
	Ити неохотно се съгласи. Със сълзи на очи той се втурна по плоския покрив, а останалите плътно го следваха. Когато стигнаха до края на покрива, Ити скочи, приземи се върху покрива на съседната къща и ловко се претърколи. След него скочиха Леон, Ким и Кия и също благополучно се приземиха на отсрещната страна. Юлиан обаче колебливо спря на ръба.
	— Не мога! — извика той. — Разстоянието е… много голямо! — С омекнали колене той стоеше на ръба и гледаше надолу.
	— Не гледай надолу! — извика Леон. — Засили се и скачай!
	Юлиан отчаяно погледна към тях, беше като парализиран.
	Двама мъже с маски изскочиха на покрива и се спуснаха към Юлиан.
	— Обърни се! — извика Ким и след това додаде тихо. — Дано това ти даде крила…
	Така и стана. В паниката си Юлиан успя да направи най-дългия скок в живота си. Приземи се точно на ръба на покрива, където го чакаха приятелите му. Задържа се там за секунда като въжеиграч, който се опитва да запази равновесие, но Леон се хвърли към него, прегърна го и го дръпна навътре, където и двамата се претърколиха настрана.
	— Внимавайте! — прозвуча гласът на Ити. Той размаха една дълга летва, която намери на покрива, и я хвърли към преследвачите, които точно в този момент скачаха. Мъжете с викове се свлякоха от покрива.
	— Добро попадение! — каза Ким. — Но няма да ни се наложи дълго да чакаме останалите!
	Ити хукна напред и поведе приятелите от покрив на покрив. Преследвачите скоро изостанаха. Ити много добре познаваше района и приятелите предположиха, че това бягство не му е първото. Вероятно заради шмекериите по време на игра бе натрупал завиден опит.
	След десетина минути ги чакаше отново изненада — пак се оказаха на покрива на къщата на Камоз.
	— Обърка ли се? — със затаен дъх попита Леон.
	— Нищо подобно — отвърна Ити, докато пълзеше по ръба и гледаше надолу към улицата. — Искам да разбера какво става с баща ми! Вижте, конете още са пред вратата.
	Петимата легнаха на ръба на покрива и погледнаха надолу. Мъжете с маски на чакал качиха завързания Камоз на един кон. После спокойно се отдалечиха, уверени, че никой няма да се изпречи на пътя им.
	— Ужасни типове! — прошепна Ити. — Сигурно ще хвърлят баща ми в затвора.
	— Добре поне, че не са го наранили — каза Ким, докато замислено галеше Кия. Котката стана неспокойна и изви гръб.
	— Какво си намислила? — учудено прошепна Ким.
	Котката се обърна към тях, очите й бяха неимоверно големи и проницателни. Тя тихо измяука. Вероятно искаше приятелите да я последват.


>	Тайното писмо

	Кия пое по улицата, по която се отдалечиха зловещите маскирани конници. Леон, Ким, Юлиан и Ити я последваха. Котката ловко се прокрадваше от къща към къща и внимаваше да са на достатъчно разстояние от отдалечаващите се войници. Приятелите следваха Кия. Мъжете обаче се отправиха не към тъмницата, а към двореца.
	— Какво ще правят там? — чудеше се Леон, докато приятелите се криеха зад една двуколка.
	— Ще ти кажа — прошепна Юлиан. — Ще заведат Камоз при Ейя. Зад всичко стои съветникът!
	Децата наблюдаваха иззад двуколката как ездачите стигнаха до осветения от факли вход на двореца. Един от мъжете, най-вероятно водачът, скочи от коня и се упъти към стражите. Размени с тях няколко думи. След това един от стражите изчезна в двореца. Измина доста време, преди да се случи нещо. Камоз седеше върху коня, заобиколен от похитителите, и очите му бяха вперени в нощното небе, което скоро щеше да просветлее от лъчите на изгряващото слънце. Изправената стойка на лекаря показваше, че той не бе изгубил присъствие на духа.
	— Ако пипнат с пръст баща ми, ще ги убия! — закани се Ити.
	— Същото каза и Камоз, когато ти изчезна — спомни си Юлиан. — И ние те освободихме. Значи ще можем да освободим и него. Само не трябва да губиш вяра!
	Ити кимна.
	В този момент часовоят излезе от двореца, но не беше сам. След него пристъпваше жена с изящна фигура, съпровождана от двама слуги.
	Устата на Ити остана отворена.
	— Но… но това е Анхесенпаамон! — озадачено произнесе той.
	Жената застана пред вратата. Красивото й лице беше осветено от факлите.
	Младата вдовица на Тутанкамон носеше смарагдовозелени одежди, плътно прилепнали към тялото. Златни гривни украсяваха горната част на ръцете й, в синьо-черните коси и върху каишките на елегантните й обувки блестяха скъпоценни камъни.
	— Значи това е известният лекар Камоз — остро и ясно отекна гласът й. — Още повече бих се радвала да видя тук сина ти. Но ти ще ни кажеш къде се крие.
	— Не! — твърдо отвърна Камоз. — За нищо на света!
	— Осмеляваш се да противоречиш на своята царица? — Анхесенпаамон отметна глава и подигравателно се изсмя. — Но аз ще пречупя съпротивата ти, бъди сигурен.
	След това се обърна към ездачите:
	— Отведете Камоз в покоите ми и го заключете. След това намерете този Ити и приятелите му. Ще ги търсите, докато ги откриете. Няма да позволя нито една погрешна стъпка, в името на Амон! Ако не ги доведете до вечерта, ще ви хвърля на крокодилите. Разбрахте ли?
	Мъжете почтително кимнаха.
	Анхесенамон студено наблюдаваше как завлякоха Камоз в двореца. След това повика водача на ездачите и го отведе точно до двуколката, зад която се бяха притаили приятелите. Ким, Леон, Юлиан и Ити се смалиха, колкото можаха, и затаиха дъх, за да чуят какво ще си говорят двамата.
	— Добре ме слушай — рече Анхесенпаамон. — Имам тайно известие, което трябва да предадеш на една високопоставена особа.
	— Ще направя всичко за теб, най-велика сред цариците — раболепно отвърна мъжът.
	Думите му бяха последвани от високомерен смях:
	— Горещо те съветвам да го сториш. Всъщност съм доволна от досегашната ти работа, като изключим неуспехите ти напоследък, така че ще ти дам още един шанс, докато хората ти търсят Ити.
	Приятелите не изпускаха нито дума. Красивата вдовица извади от гънките на одеждите си папирус*, навит на руло.
	[* Папирус — Вид тръстика, от нея египтяните изработвали материал, подобен на хартия, върху който пишели и го наричали също папирус. — Б.пр.]
	— Това е писмо до Шупилулиума*. Веднага ще…
	[* Шупилулиума (ок. 1380–1340 г.пр.Хр.) — Един от великите царе на хетите, волеви и способен владетел и дипломат, талантлив пълководец. По време на неговото царуване Хетската империя достига най-голямото си териториално разширение. Около 1370 г.пр.Хр. завладява държавата Митани и подтиква към бунт подчинените на Египет народи. След смъртта на Тутанкамон младата му вдовица Анхесенпаамон изпраща на Шупилулиума писмо, в което предлага да се ожени за някой от синовете му и да го направи фараон на Египет. Този заговор е разкрит и хетският принц е убит. — Б.пр.]
	— Шупилулиума, царят на хетите ли? — попита мъжът.
	— А кой друг? — нетърпеливо отвърна Анхесенпаамон. — Това писмо е много важно. Никой, освен Шупилулиума не трябва да го види, разбра ли?
	— Да, велика царице!
	— От това писмо зависи бъдещето на страната ни. Ако попадне в чужди ръце, всички сме загубени! — твърдо изрече вдовицата. — Отговаряш с живота си то да стигне до получателя си. След две седмици отново те очаквам тук, в двореца, с добри новини, ясна ли съм?
	{img:tajnata_na_tutankamon_dvama.jpg}
	Мъжът ниско се поклони. След това взе папируса и отново се поклони.
	— Добре, да не губим повече време! — заповяда Анхесенпаамон. — Вземи добре отпочинал кон и тръгвай.
	С тези думи вдовицата се обърна и изчезна в двореца. С папируса в ръка мъжът се затича към конюшнята.
	— Умът ми не го побира — прошепна Ити и се изправи. Изглеждаше напълно объркан. — Всички подозирахме Ейя, а сега се оказва, че Анхесенпаамон е в основата на заговора! Не мога да повярвам! Тутанкамон и тя изглеждаха толкова щастливи заедно…
	— Какъв може да е мотивът й? — започна да разсъждава Ким на глас.
	Ити повдигна рамене:
	— Вероятно това, че няма деца, е проблемът. Много хора в двореца я обвиняват, че тронът ще остане без наследник. И тя сигурно се бои да не я изгонят. Може би се надява да стане жена на новия фараон и да роди здрави деца. Тогава положението й в двореца отново ще е сигурно.
	— От този план тръпки ме побиват — забеляза Ким и се обърна отвратено. — Добре, че Кия ни доведе тук. Иначе никога нямаше да се досетим!
	— Какво ли пише в писмото? — полюбопитства Леон. — Трябва внимателно да го разгледаме. Искам да знам какво е наумила Анхесенпаамон.
	— И как ще се добереш до писмото? — попита Юлиан.
	— О, конникът вероятно ще пътува сам — предположи Леон. — А ние сме петима, така че имаме числено превъзходство!
	Юлиан тихо простена и не можа да се сдържи да не вметне:
	— В такъв случай трябва да побързаме, защото пратеникът всеки момент ще изчезне в пустинята. Няма никакво съмнение, че отиде към конюшните, за да вземе кон.
	— Да го последваме — предложи Ити и тръгна, като поведе приятелите по пътеката към конюшните. — Сигурно е, че ще мине оттук, защото земите на хетите са в тази посока — обясни той.
	— Звучи добре — каза Ким. — Сега само трябва да се постараем пратеникът да ни връчи папируса.
	— Едва ли ще го направи по собствена воля — вметна Юлиан, който дълбоко ненавиждаше всяка форма на насилие.
	Ким се засмя:
	— Напълно си прав, затова трябва да го убедим, ако мога да използвам тази дума.
	— Любопитен съм как ще го направиш.
	Ким не отвърна, но внимателно се заоглежда. Празната уличка беше съвсем тясна. Това беше добре дошло, защото трябваше по някакъв начин да спрат пратеника. В никакъв случай не бива да им се изплъзне, когато се изпречат на пътя му.
	Но какво ще стане, ако се обърне назад и вдигне тревога? Това не бива да се случва, разсъждаваше Ким. Мислите минаваха шеметно през главата й, докато си играеше с кичур коса. Не разполагаха с много време. Конникът можеше да ги прескочи и да изчезне в тъмнината.
	Тогава пред входа на една къща Ким видя навито като змия въже. Осени я идея, която бързо сподели с приятелите си.
	Две минути по-късно децата и Ити опънаха въжето през уличката и се скриха в една ниша в стената. Малко след това земята се разтърси от конски тропот — конникът приближаваше!
	Ръцете на Ким стиснаха по-здраво единия край на въжето. Над нея се бяха надвесили Леон и Кия. Момичето хвърли поглед към отсрещния край на уличката. Там Ити и Юлиан държаха другия край на въжето. То все още лежеше отпуснато на земята. Планът на Ким беше прост, но рискован. Когато пратеникът се приближи достатъчно, трябва рязко да вдигнат въжето и да препънат ездача. Ставаше дума за секунди…
	Пратеникът се носеше към тях, приведен ниско над коня. Стомахът на Ким се сви на топка. Още десет крачки, още пет…
	— Сега! — извика момичето и дръпна рязко въжето.
	Конят подплашено изцвили, когато видя ненадейно изпречилото се препятствие, и хвърли ездача от седлото. Мъжът извика и се стовари на земята. В следващия миг Ким и Леон вече бяха при него. От другата страна дотичаха Ити и Юлиан. Ездачът бързо скочи на крака. С лявата ръка притискаше папируса към гърдите си, а дясната се плъзна към колана и изтегли блестяща кама.
	— Нито крачка или сте мъртви! — просъска той. После трескаво се заоглежда и направи няколко крачки назад.
	„Ако се развика за помощ, всичко е свършено! Това не бива да се случва!“, помисли Ким.
	В този момент Кия им се притече на помощ. Тя изфуча срещу пратеника, скочи към него и захапа прасеца му. Мъжът изрева и замахна с камата към котката. Приятелите използваха разсейването му и се хвърлиха върху него. С общи усилия петимата успяха да повалят пратеника на земята. Ити затискаше устата му с ръка, докато я запушат с парче плат. След това омотаха с въжето бясно съпротивляващия се мъж и го замъкнаха в един заден двор. Взеха папируса и в светлината на настъпващия ден се опитаха да разчетат написаното. Това, което прочетоха, спря дъха им.
	— Анхесенпаамон иска да се съюзи с хетите! — ужасено извика Юлиан. — С най-големия враг на Египет!
	Ким посочи към едно място в средата на текста:
	— И не само това — тя иска да се ожени за някой от синовете на хетския цар Шупилулиума.
	След това прочете на глас: „Нямам син, но ти си благословен да имаш много синове. Ще ми дадеш ли един от тях за съпруг.“
	Ити побесня:
	— Умът ми не го побира — задъхваше се той от ярост. — По този начин иска да укрепи властта си. Когато се омъжи, той ще стане новият фараон. А тя, разбира се, ще остане фараонка.
	— Но защо се обръща към враговете на Египет? — попита Ким.
	— Защото в собствената си империя не може да намери толкова силен мъж, който с нейна помощ да стане фараон — посочи Ити. — Ейя никога няма да се ожени за Анхесенпаамон. Знам, че не може да я понася. Вероятно иска да я изгони от двореца и самият той да стане фараон, като си вземе друга жена.
	Ким най-после разбра:
	— Тя вероятно знае това и е убила Тутанкамон, за да предотврати изгонването си от двореца, тъй като няма деца. Сега обаче се нуждае от мъж, който разполага с власт, бил той и враг. Ще убие Ейя, веднага щом осъществи плана си. Сигурна съм.
	— Сигурно ще обединят двете империи — предположи Юлиан.
	— Обединение в една империя? Никога! — възрази Ити. — На хетите не може да се вярва. Те от години воюват срещу нас и непрекъснато нападат страната ни.
	Юлиан преглътна забележката, че хетите биха могли да кажат същото за египтяните и предпочете да смени темата:
	— Какъв вероломен план е измислила Анхесенпаамон — каза той, — а ние подозирахме Ейя. Но да четем по-нататък.
	В следващите редове Анхесенпаамон твърдеше, че живее в непрекъснат страх, че ще трябва да се омъжи за обикновен мъж и така ще загуби всичките си привилегии.
	Приятелите така се задълбочиха в писмото, че не забелязаха кога пратеникът успя да разхлаби въжето на краката си и да побегне.
	Ити и Леон се втурнаха след него, но скоро се върнаха. Зазоряваше се и първите търговци и рибари вече бяха излезли по улиците. Не беше възможно отново да го хванат, без да привлекат вниманието към себе си.
	— Каква глупост! — ядосваше се Леон. — Този тип, разбира се, ще се втурне в двореца и ще вдигне тревога. Ще започнат да ни преследват още по-ожесточено отпреди. Отсреща се задава патрул. Да изчезваме!


>	Близо до целта

	Ити ги заведе до малка полуразрушена рибарска хижа на брега на Нил. Тук на първо време щяха да са в безопасност. Междувременно богът на слънцето Ра отново се възцари на небето и по течението на голямата река настъпи обичайното оживление. В един момент приятелите усетиха как умората и гладът ги надвиват. Освен това бяха мръсни и на края на силите си. Ити се досети как се чувстват децата, въпреки че самият той беше бодър.
	— Ще отида да потърся нещо за ядене — каза той.
	— И как ще го направиш? Имаш ли още дебени? — попита Юлиан.
	— Не — отвърна Ити.
	— Не искам да крадеш заради нас — каза притеснено Юлиан.
	Ити неуверено се разсмя:
	— Да открадна? Не, не, само ще го взема назаем, а след това ще го върна — обещавам.
	— Бъди внимателен — предупреди го Юлиан. — Стражите са навсякъде.
	Момчето загрижено проследи с поглед младия мъж, който изчезна към центъра на града.
	Приятелите се проснаха пред хижата. Само Кия беше бодра. Тя изчезна зад полуразрушените стени и след малко оттам се разнесе жален писък. По всяка вероятност беше уловила мишка.
	— Трябва веднага да хапна нещо, иначе ще припадна — мрачно каза Леон. Той сложи ръце под главата си и се загледа в синьото небе, където нямаше нито едно облаче.
	Какво ли е сега времето в Зибентан, мислеше си Леон. Дали вали? Нямаше нищо против един душ да се изсипе отгоре. Изглежда тук никога не вали. Когато се върнат в къщи, непременно ще провери колко дни в годината вали в Египет. Едва ли са много, защото по-голямата част от страната е пустиня и животът изцяло зависи от Нил, който дарява водата за земеделие и за ежедневни нужди.
	Зибентан, отново помисли Леон. Дано успеят да стигнат до пилоните и да се върнат в своя свят. След по-малко от час биха могли да седят във „Венеция“ и да ядат сладолед.
	При тази мисъл устата му се изпълни със слюнка. Но това ли иска всъщност? Какво ще стане с Ити? А също и с Камоз и Хериуф? Не можеха да изоставят приятелите си на съдбата и да офейкат. А и точно в този момент Ити се опитва да им намери нещо за ядене…
	— За какво мислиш? — неочаквано попита Ким.
	Леон изненадано я погледна — боеше се да не се издаде.
	— За Зибентан, нали?
	— Откога можеш да четеш мисли? — слисано я попита момчето.
	— На ръката ти е написано, че си мислиш за Зибентан — спокойно отвърна Ким. — Аз също си мисля за там. Вероятно и ти, Юлиан?
	Юлиан кимна:
	— Виждаш ли? — каза Ким на Леон. — Всички си мислим за вкъщи, защото сме в отвратителна ситуация.
	— Ти го казваш — тъжно потвърди Леон. — Войниците сигурно вече ни търсят. И рано или късно ще ни намерят. Не може постоянно да бягаме. Анхесенпаамон ще обърне земята, за да ни пипне. От друга страна, не можем да изоставим Хериуф, Ити и Камоз.
	В този момент се намеси и Юлиан.
	— И аз мисля така. Трябва да им помогнем.
	— Но как?
	Юлиан сбърчи чело:
	— Във всеки случай, не като лежим тук и мечтаем. Трябва да действаме.
	Леон и Ким изненадано го погледнаха. Не бяха очаквали да чуят толкова решителни думи от него.
	— Трябва да направим нещо, което никой не очаква — продължи Юлиан. Той стана и започна да се разхожда напред-назад пред рибарската хижа, с което спечели любопитните погледи на двамата си приятели.
	— И какво е това, което никой не очаква? — продължи да разсъждава на глас Юлиан. — Никой не очаква да се срещнем с врага.
	— Нещо не загрявам — каза Леон.
	Юлиан шеговито го потупа по рамото:
	— Няма проблем, с удоволствие ще ти обясня. Камоз е в двореца. Анхесенпаамон е там. И Ейя, който няма представа за заговора на Анхесенпаамон, и когото трябва да предупредим също е там. Той може да сложи край на цялата тази история. Значи просто трябва да се поразходим до двореца.
	— Мисля, че си откачил напълно! — изтръгна се от устата на Ким. — Вероятно слънцето ти е размекнало мозъка. Анхесенпаамон ще е изключително радостна да ни види. И ще заповяда незабавно да ни хванат и да ни убият.
	Юлиан весело се засмя:
	— Не ми се вярва! Ще се преоблечем, ще отидем в двореца без никой да ни разпознае и ще предупредим Ейя! А, ето го и Ити! Носи нещо за ядене.
	Ити носеше плодове и хляб и ги даде на приятелите.
	— Откъде взе това? — попита Ким, докато дъвчеше.
	— Взех го назаем — с усмивка отвърна Ити.
	— Между другото, Юлиан има идея какво да правим по-нататък — добави Ким. — Точно се канеше да ни изложи плана си.
	— Нямам търпение да го чуя — каза Ити с широко отворени очи.
	— Ще отидем преоблечени в двореца и ще предупредим Ейя — повтори Юлиан. — Нали работиш там? Как да се маскираме? Има ли например търговци, които редовно доставят нещо?
	Мина известно време, преди Ити да отговори. После лицето му засия.
	— Юлиан, това е страхотна идея. Зная, че редовно има доставки на купит*. Тези благовония се доставят от Финикия** и Пунт***. Фараонът често ги използва и то с удоволствие. И аз понякога добавям купит към маслата, с които масажирам моя господар. Ще се маскираме като търговци от Финикия и така ще стигнем до двореца. Трябват ни обаче подходящи дрехи.
	[* Купит — Смес от благовонни масла, парфюм. Основните съставки по това време са смола на терпентиново дърво, жълтуга, тръстика, кисела трева, хвойна, шафран, канела, кардамон, мента и мастиково дърво. — Б.пр.]
	[** Финикия — Държава на брега на Средиземно море (на сегашната територия на Ливан и Сирия). Финикийците създали развита цивилизация с развито занаятчийство, морска търговия и богата култура. Финикийската писменост станала първата в историята на човечеството система на фонетическо писане. — Б.пр.]
	[*** Пунт — Страна на източното крайбрежие на Африка, вероятно днешна Сомалия. — Б.пр.]
	— Откъде смяташ да ги вземеш?
	Ити наклони глава:
	— Ще се промъкна в къщата на баща ми. Там със сигурност ще намеря нещо подходящо. Дано да не са сложили охрана.
	Всичко вървеше като по ноти. Половин час по-късно Ити се появи с две магарета, натоварени с големи кошове. Ити даде на Юлиан, Ким и Леон бели одежди, падащи на дипли.
	— Така, сега приличаме на малък керван от далечна Финикия — доволно каза Ити.
	— Независимо от това ще привлечем вниманието — безпокоеше се Ким. — Един млад мъж, три деца, котка… Не, не, Ити, стражите в двореца ще ни заловят.
	Лицето на Ити се изкриви:
	— Не бях помислил за това. В такъв случай трябва да измислим друга история…
	— Много просто — каза Юлиан. — Ще скрием Кия в един кош. Ити ще се представи за търговец от Финикия, ние ще бъдем слугите, а Ким — жена му.
	— Моля? — извика Ким.
	Все още помнеше как по време на третото им пътешествие, когато търсиха гроба на Чингис хан, един монголски търговец на роби за малко да я вземе за жена. Беше много чувствителна към подобни предложения.
	— Разбира се, само на ужким — бързо каза Юлиан. — Ще покриеш лицето си със забрадка. Тогава възрастта ти няма да събуди подозрения. Освен това не си много по-малка от средностатистическата египетска жена.
	Слабото високо момиче кимна с неохота.


	Малкият керван се приближи към една от портите на двореца. Начело вървеше Ити с тояга в ръка. Следваха го забулената Ким и две впрегатни животни, около които подтичваха Леон и Юлиан.
	Кия се беше свила на кълбо в един кош и надзърташе през цепнатините. До нея беше сложено писмото на Анхесенпаамон до хетския цар Шупилулиума.
	— Леон и Юлиан, вие също трябва да си сложите кърпи на лицата, все едно искате да се предпазите от пустинния вятър.
	Юлиан хвърли замислен поглед към Леон. Днес наистина имаше остър вятър, който вдигаше пясъка от земята, завърташе го и го запращаше към голите им крака. Но пък и нямаше да се набиват на очи с облеклото си.
	— Това е входът за доставчиците — обясни Ити и посочи към портата. После се засмя. — Е, да си опитаме късмета.
	Пред портата имаше опашка. Търговци на вино и перуки от Сирия, на щраусови яйца от Нубия*, на тамян от Източна Африка и на фино изработени накити от Арабия чакаха стражите да ги пуснат в двореца.
	[* Нубия — Страна, разположена на левия бряг на Нил. Вероятно името й идва от египетската дума „нуб“, която означава злато. Златото било едно от многобройните богатства на Нубия, редом с добитъка, слоновата кост, абаноса, смолите, тамяна и зърнените храни. — Б.пр.]
	Юлиан изпитателно огледа мъжете и с облекчение установи, че двама от търговците също носят кърпи на лицата си, така че се виждаха само очите им. Стражите щателно ги проверяваха. Всеки търговец трябваше да бъде проверен, преди да му бъде разрешено да влезе в двореца. Опашката бавно се топеше. Крачка по крачка керванът на Ити се приближаваше към стражите. Най-накрая приятелите застанаха пред едър като планина тип, който ги изгледа отвисоко с лека досада.
	— Откъде идвате? Какво носите? При кого отивате? — монотонно повтори великанът, въпросите, които очевидно постоянно задаваше.
	Ити се поклони:
	— Идваме от далечна Финикия и носим благовонни масла за царското семейство.
	— Така ли? — отвърна исполинът и погледът му се плъзна към приятелите. — Кои са тези?
	— Жена ми и слугите ми — бързо отвърна Ити, а гласът му изтъня.
	— Жена ти… — проточи войникът. — Толкова ли е грозна, че е забулила лицето си?
	На врата на Ким се появи капка пот и започна да си проправя път надолу към гърба й.
	Ити престорено се засмя:
	— Разбира се, че не е грозна! Иначе нямаше да се оженя за нея!
	— А ти? Защо носиш тази кърпа на лицето? — нетърпеливо попита войникът.
	— За да се предпазвам от пустинния вятър, естествено! — отговори Ити и заразказва за дългото пътуване. — Опитай се ти да минеш през пустинята. Сехмет* изобщо не беше в настроение. Пустинните ветрове рядко са били толкова жестоки, колкото този път. Не беше много забавно, мога да ти кажа.
	[* Сехмет — Яростна богиня на войната, въплъщава майчинството, както и изгарящата разрушителна сила на слънцето. Изобразявали я с глава на лъвица. — Б.пр.]
	— Да, но тук няма пустиня…
	— Прав си — отвърна Ити и дръпна кърпата от лицето си.
	Ким затвори очи в очакване. Ако великанът познае Ити, всичко отива по дяволите. Тя с усилие се застави да отвори едва-едва очи. Часовоят отмести поглед от Ити. Ким го наблюдаваше и се питаше дали е забелязал нещо и дали не е познал Ити.
	— Добре — каза мъжът. — Можете да минете. Но останете да чакате зад портите. Ще изпратя в двореца човек да съобщи за вас. След това можете да разтоварите маслата си, където трябва.
	Приятелите въздъхнаха с облекчение. Те бързо преминаха през портата и се скриха в сянката на един обелиск*.
	[* Обелиск — Каменна четиристенна колона, издигана в чест на слънчевия бог. Стените на колоната се скосявали пирамидално към острия връх. — Б.пр.]
	— Мина добре — с радост каза Ити. — Знаех си, че този тип няма да ме познае, защото никога не влизам през входа за доставчиците, а през този за слугите. Обикновено поставят стражите пред една и съща порта.
	— Можеше да ни го кажеш преди това — изплака Ким.
	— Забравих, съжалявам — нехайно каза Ити.
	В този момент към тях се приближи възрастен, прегърбен мъж, който носеше само препаска:
	— Хей, вие! Елате с мен! — грубо каза той. — Отиваме към баните. Там ще разтоварите нещата си.
	„Миришеш като дърт козел и малко парфюм няма да ти се отрази зле“, помисли си Ким, но стисна устни и не каза нищо. Не искаше да изложи на опасност мисията с някое прибързано изказване, затова последва стареца заедно с останалите.
	— Много добре — развълнувано прошепна Ити. — Скоро ще минем покрай покоите на Ейя. Старецът няма да може да ни спре. Никой няма да успее да го направи, вече сме съвсем близо до целта! Пригответе се!
	— Спрете! — прозвуча зад гърба им рязък глас.
	Ужасени, приятелите се обърнаха — познаваха този глас.
	На една стълба, богато украсена с керамични вази, стоеше Анхесенпаамон.
	— Нито крачка! — извика тя и нареди с леден глас на тежковъоръжените войници зад нея. — Хванете ги!
	Войниците се хвърлиха към приятелите и ги повалиха на земята. Фараонката се приближи, като гледаше с насмешка приятелите, които лежаха в краката й.
	— Казвате, че носите масла за царското семейство — недоверчиво каза Анхесенпаамон. — Не ме разсмивайте! Доставчикът беше тук вчера. Вие лъжете! Какво сте намислили?
	След като не получи отговор, фараонката даде знак на войниците, които дръпнаха кърпите от лицата на приятелите. Смехът на Анхесенпаамон отекна насред двореца.
	— Така си и знаех. Ити и странните му приятели! — смехът й внезапно секна и тя заповяда: — Претърсете кошовете!
	Войниците се подчиниха. Внезапно един от тях извика — беше бръкнал в коша, където се криеше Кия и котката го ухапа.
	— По дяволите! — изръмжа войникът и се втурна след Кия, която изскочи от коша, елегантно се изплъзна от войниците и изчезна зад една врата.
	— Остави животното, то ни най-малко не ме интересува — презрително каза Анхесенпаамон. — По-добре потърси писмото!
	Не мина много време и войниците откриха писмото. Анхесенпаамон с облекчение го притисна към гърдите си. След това нареди:
	— Отведете всички в залата за аудиенции. Искам да поговоря на спокойствие с тях, преди да бъдат екзекутирани. Трябва да разбера дали не са издали на някого съдържанието на писмото.
	Без много да се церемонят войниците изправиха приятелите на крака, запушиха им устите и им завързаха ръцете. Когато ги подкараха към двореца, Леон отново си помисли за Зибентан. Можеха да напуснат Тива преди два часа и да се върнат обратно в родното градче, което ги очакваше. Но бяха изпуснали този шанс. А сега ги очакваше смърт.


>	Законът на мълчанието

	Леон хвърли отчаян поглед към приятелите си. В очите на Юлиан се четеше примирение. Къде ще ги отведат? В тъмницата ли? При Камоз? Може би той ще им даде съвет или ще им посочи изход? Едва ли. Бяха стигнали до края на пътешествието си, а заедно с това и до края на живота си.
	Децата отчаяно пристъпваха по мраморния под. Стените на дългия коридор бяха украсени с изображения на различни богове — най-често се виждаше Тот*, богът на писмеността и науката, с глава на павиан. Заведоха ги в някаква канцелария, вратите й бяха отворени и оттам се чуваше мърморене. Един чиновник с дъска за писане мина покрай тях и любопитно ги погледна:
	— А, това е Ити! — извика той и в гласа му се четеше изненада, примесена с едва прикрит гняв.
	[* Тот — Бог на луната и мъдростта. Играел ролята на съветник и писар на боговете, пазител на знанията, съпруг на Маат. Бил изобразяван с глава на павиан или ибис. — Б.пр.]
	— Затваряй си устата — просъска гневно Анхесенпаамон.
	Чиновникът ниско се поклони:
	— Моля за извинение, царице, но се радвам да видя Ити вързан — измами ме на карти.
	Анхесенпаамон махна с ръка:
	— Ако нямаш какво повече да кажеш…
	— Чие име чувам, в името на Амон? — чу се леден глас от една стая.
	Главите на приятелите мигновено се обърнаха натам. От стаята излезе едър възрастен мъж. Беше съветникът Ейя, облечен в белите си одежди, върху които беше изобразена богинята Маат!
	Леон се опита да си освободи устата. Какво не би дал да можеше да говори! Щеше да разкрие всичко и тогава щяха да са спасени. Но кърпата здраво запушваше устата му. С всички сили той хапеше плата, надявайки се да го разкъса.
	— Не се безпокой… това са само няколко задържани — небрежно подхвърли Анхесенпаамон, докато пръстите на лявата й ръка здраво стискаха папируса.
	Съветникът не й обърна внимание.
	— Е — каза той, докато обикаляше приятелите. — Едва ли става дума просто за някакви задържани. В противен случай нямаше ти да се занимаваш с тях. Както виждам, става дума за тези, които търсим дни наред.
	{img:tajnata_na_tutankamon_arestuvani.jpg}
	Леон хвърли умолителен поглед към съветника, но той не му обърна внимание. Момчето усети вкуса на кръв в устата си. Очевидно кърпата беше разранила ъгълчетата на устните му.
	Анхесенамон реагира нервно:
	— Може и така да е. Скоро ще стане ясно. Остави това на мен, а ти се върни към задълженията си.
	Съветникът повдигна вежди:
	— Кога да се върна към задълженията си, ще реша аз — твърдо изрече вторият по власт мъж в империята. — Аз изпълнявам само заповедите на фараона.
	— Фараонът е мъртъв — мрачно отвърна Анхесенпаамон.
	— Което не означава, че ти ще заемеш мястото му и че можеш да ми нареждаш — високомерно отвърна Ейя.
	В очите на Анхесенпаамон блесна ярост, но тя не отвърна нищо.
	Това беше грешка в този дуел за власт, разиграл се в коридора на двореца.
	— А сега тръгвайте! — извика тя на войниците. — Отведете Ити и останалите в тъмницата.
	— Не бързай толкова — спря я съветникът. — Искам да задам няколко въпроса на Ити.
	— Ще му ги зададеш по време на процеса — отвърна Анхесенпаамон.
	Съветникът се поколеба:
	— Добре — каза той и се приближи към вдовицата. — Но ти отговаряш и косъм да не падне от главите им, докато са в ареста.
	Анхесенпаамон престорено се засмя:
	— Разбира се, че нищо няма да им се случи.
	„О, не!“, ужасено си помисли Леон. Ако се окажат в тъмницата, това означава, че са мъртви!
	В този момент усети нещо топло и меко около краката си. Кия! Котката незабелязано ги беше последвала в двореца и сега безшумно се втурна към Анхесенпаамон, която бавно се отдалечаваше.
	— Пак това проклето животно — извика един от стражите.
	Кия скочи. Точно в този момент Анхесенпаамон се обърна. Тя изкрещя, като видя съскащата котка да лети към нея и вдигна ръце, за да се предпази. Кия използва това и грабна папируса от ръцете й. След това леко се приземи на твърдия под, втурна се към Ейя и остави папируса пред краката му.
	{img:tajnata_na_tutankamon_kotkata_napada.jpg}
	Минаха няколко секунди, преди някой да каже нещо. Всички бяха изненадани от атаката на Кия. Приятелите се спогледаха и в сърцата им се промъкна слаба надежда.
	Анхесенпаамон първа се съвзе от уплахата.
	— Дай ми папируса, Ейя! — извика тя.
	Съветникът подигравателно се засмя:
	— Имам чувството, че този папирус е изключително важен — каза Ейя и разви пергамента. — Най-високопоставеният чиновник в империята трябва да знае съдържанието му. О, виждам, че писмото е предназначено за Шупилулиума. Писмо до най-големия ни враг… много интересно!
	— Неее! — извика Анхесенпаамон и се хвърли към съветника, но не отиде далеч — Ким й подложи крак, царицата се спъна и падна.
	Един от войниците поиска да хване Ким и да я удари, но съветникът го спря.
	— Остави момичето! — разпореди съветникът и продължи да чете.
	— Не заповядвай на моите хора! — ядоса се Анхесенпаамон. — А сега незабавно ми върни писмото!
	Съветникът се наведе към писмото и очите му бързо пробягаха по написаното:
	— Хванете царицата! Тя е предателка! — извика той.
	В първия момент войниците се поколебаха, тъй като не знаеха на кого да се подчинят. Тогава Ейя започна да чете писмото на глас. Само след минута войниците разбраха на чия страна трябва да застанат.
	— Не ме докосвайте! Посягате на царицата си! — извика вдовицата, но войниците вече я държаха здраво.
	Съветникът даде знак на един от служителите си и той развърза приятелите и махна кърпите от устите им.
	— Мисля, че трябва да си поговорим — каза Ейя и се засмя. — Особено след като вашата невероятно умна котка ни помогна да разкрием истината за цялата история.
	Кия се затича към Ким и скочи в ръцете й. Момичето я погали и с благодарност се взря в зелените й очи:
	— Огромни благодарности, Кия — прошепна Ким и почти се разплака.
	— Писмото беше на път към Шупилулиума — съобщи Юлиан и подробно разказа на съветника всичко. Ити сподели как е видял до леглото на фараона дългокоса фигура със съд с ароматни масла. Когато свърши, съветника имаше много замислен вид.
	— Какво ще кажеш за всичко това? — тихо попита той Анхесенпаамон.
	В погледа на царицата се четеше твърдост:
	— Ако се бях омъжила за някой от хетските принцове, нашите две империи щяха да се обединят и тогава никой нямаше да може да ни победи!
	Ейя саркастично се разсмя:
	— Колко си лековерна! На хетите не може да се вярва. Подадеш ли им ръка, те веднага ще я отсекат! — съветникът се замисли, после присви очи и продължи: — Мисля, че става дума за друго. Ти си прекалено умна, за да не отчетеш тази опасност. Не, Анхесенпаамон, ти се опитваш с всички средства да запазиш властта си. Ако трябва, ще застанеш дори на страната на най-големия ни враг! Какво ще стане със страната ни, на теб ти е напълно безразлично. Важното е да останеш на трона!
	Анхесенпаамон наведе глава и не отвърна.
	— Нямаш какво да кажеш, нали? — продължи Ейя. — Аз обаче имам още един въпрос. Ти ли беше човекът, приближил се до Тутанкамон и когото Ити е видял да се отдалечава с тежката ваза с благовонни масла в ръка?
	Вдовицата кимна.
	Да, помисли си Ким, вазата, която видяха сред погребалните дарове на Тутанкамон, наистина е била оръжието на убийството!
	— Ти ли уби съпруга си? — смаяно попита Ейя.
	Кимването се повтори.
	— Всички в двореца ме обвиняваха, че нямам наследник, включително и съпругът ми. Той ме заплаши, че ще ме изгони от двореца… Но проклятието е тегнело и върху него. Въпреки младостта си, той беше много болен мъж — продължи Анхесенпаамон.
	Съветникът обаче я прекъсна:
	— Не желая повече да слушам! Ти си искала да останеш на власт и затова си извършила това безмилостно убийство! Изведете тази жена, не искам да я виждам повече!
	Стражите хванаха младата жена.
	— Мога ли да попитам нещо Анхесенпаамон? — обади се Юлиан. Ейя кимна. — Защо твоите хора бяха изрисували знака на Сет?
	— Защото е размирно време — отвърна Анхесенпаамон. — Старите времена, старите богове… всичко това е вече минало. Обединението с хетите щеше да направи невъзможно съществуването на жреци с такава голяма власт като Ейя. Щеше да започне нова епоха и като начало трябваше да бъдат махнати всички стари богове!
	— Гръмки думи на една презряна убийца — с присмех каза съветникът. — Отведете я!
	Тогава Ити излезе напред и помоли:
	— Баща ми, Камоз, е в тъмницата. Моля те, освободи го! Може би знаеш и къде е приятелят ми Хериуф?
	Един от стражите кимна:
	— И Хериуф е в тъмницата!
	Ейя даде знак на войника да изпълни молбата на Ити.


	Час по-късно приятелите седяха в огромния кабинет на Ейя. Заедно с тях бяха Камоз и Хериуф. Когато се появи Камоз, съпровождан от двама войници, Ити се хвърли в прегръдките му. След това разказаха на Хериуф какво се случи. През това време по заповед на съветника им поднесоха изискани ястия и напитки.
	— Изключително съм ви задължен — рече Ейя. — Не искам и да си помисля какво би станало, ако Анхесенпаамон беше осъществила намеренията си.
	— Какво ще стане с нея? — попита Ким. Опасяваше се, че носи вина за смъртта на тази жена.
	Отговорът на Ейя я учуди.
	— Ще я изпратя на заточение. В някое отдалечено място на империята, където никой не я познава.
	— Заточение? И не я заплашва друго?
	— Не.
	Сега и Ити се включи в разговора:
	— А как ще обясниш на народа помилването на една убийца? Тя е убила фараона! — развълнувано извика той.
	Съветникът успокоително разпери ръце:
	— Прав си. Но тази смърт официално трябва да бъде представена като нещастен случай… Ще се погрижа за това… вие сте длъжни да запазите мълчание — гласът му стана рязък. — Нищо не знаете за това деяние. Ясно ли е? В противен случай ще заплатите с живота си!
	— Но защо, в името на Амон?
	Ейя си взе чепка грозде от подноса:
	— Така повелява разумът. Името на царското семейство не бива да се свързва с вероломно убийство. Това име трябва да се носи от могъщи фараони, а не от жалки убийци. Но има и нещо друго — съветникът направи пауза, хапна сладко зърно грозде и с наслада погледна към любопитните лица на приятелите. След това, изпълнен с достойнство, продължи: — Аз ще стана фараон. Тутанкамон няма наследници. Жреците, чиновниците и войниците са с мен. А аз не искам управлението ми да започне с убийство. Кой знае… може да се намерят подли твари в двореца, които да твърдят, че аз съм заповядал да убият Тутанкамон, за да се възкача на трона. И че за да потуля деянието си, съм го приписал на нещастната невинна вдовица. Но ако няма убийство, няма и заподозрян в убийство, разбирате ли? Смъртта на Тутанкамон е нещастен случай!
	Замислени и малко объркани, приятелите мълчаха. Ейя не допусна това да продължи дълго:
	— Какво ще кажеш, дали да не направим една малка игра, Ити? — предложи той, за да смени темата. — Казват, че си много добър.


	Водите на Нил лениво течаха. Един рибар предпазливо тласкаше лодката си по широкото течение. Слънцето вече залязваше над Долината на царете.
	Приятелите стояха на брега на реката. Бяха напуснали двореца преди час. Ити, Хериуф и Камоз тръгнаха към къщи, за да организират голямо тържество. А приятелите потърсиха спокойствие при реката след цялата суматоха на изминалите дни.
	Леон хвърли плосък камък към Нил, за да направи жабки, а Ким и Юлиан играеха с Кия — единствено тя все още не показваше признаци на умора.
	— Вероломно убийство, което трябва да бъде представено като нещастен случай — тихо каза Юлиан.
	Ким му хвърли кос поглед:
	— Не ти харесва, че трябва да мълчим, нали?
	— Точно така.
	— Но какво бихме могли да направим, когато отново се върнем в Зибентан? Да пренапишем книгите по история ли? Никой няма да ни повярва. Освен това, ако го направим, трябва да издадем тайната на Темпус.
	Очите на Юлиан заблестяха:
	— Не! — бързо каза той. — Това трябва да си остане тайна.
	— И аз така мисля — решително каза Ким. — Все пак поне знаем кой е убил Тутанкамон и това е нещо, съгласни ли сте?
	Юлиан се усмихна:
	— Да — потвърди той. — Така е. Но понякога е трудно да запазиш нещо в тайна. Колкото до Темпус, дали не е време да се връщаме?
	Леон се приближи до тях:
	— Е, какво замисляте пак? — попита той, докато се оглеждаше за друг плосък камък.
	— Юлиан току-що предложи да се върнем обратно в Зибентан — отвърна Ким.
	— Добра идея — съгласи се Леон. — Случаят е разрешен.
	— Жалко само, че няма да можем да се сбогуваме с Ити, Хериуф и Камоз — каза Юлиан.
	Ким се изправи:
	— Имаш право, но това също се отнася към раздела „Пазене на тайна“. Елате! — и тя се отправи към храма.
	Кия беше единствената, която сякаш ни най-малко не се радваше, че се връщат вкъщи. Тя непрекъснато се спираше или изчезваше някъде.
	— Знам, че предпочиташ да останеш тук — каза Ким на котката и я взе на ръце, за да я успокои, но и за да стигнат по-бързо до пилоните. После се приведе над ухото й. — Но знаеш ли какво, Кия? Може би съвсем скоро отново ще се върнем тук и непременно ще те вземем с нас.


>	Сбогуването

	Седмица след завръщането си в Зибентан приятелите се качиха в автобуса до съседния град. Изложбата на Тутанкамон в музея още беше отворена. Приятелите искаха още веднъж да видят безценните погребални дарове, преди изложбата да продължи пътя си към други музеи.
	— След всичко, което преживяхме, ми се иска по някакъв начин… да се сбогувам с Тутанкамон — сподели с приятелите си Ким и им предложи да посетят отново изложбата. Леон и Юлиан веднага се съгласиха.
	Децата се наредиха на опашката пред входа. Ким отново носеше огромната чанта, в която беше скрита Кия. Момичето внимателно се оглеждаше наоколо. И ето, накрая видя това, което тайно се надяваше да види — върху клона на високата бреза, беше кацнал сокол, втренчил поглед в тях. Леон, Юлиан и Кия не го забелязаха, но Ким му помаха с ръка. Не беше сигурна, че е същият сокол, който видя при първото посещение на изложбата и след това в библиотеката на Зибентан. Нещо обаче й подсказваше, че това е същата птица и това я накара да се усмихне.
	Изведнъж соколът разпери крила и литна.
	— Какво има? Да не би да искаш да нощуваш тук? — засмя се Леон.
	Ким рязко се обърна и се изчерви. Леон и Юлиан вече бяха доста напред — не беше забелязала кога са се отдалечили.
	— Идвам — измърмори момичето и се спусна да ги настигне.


	Посетителите в музея бяха започнали да се разотиват. Приятелите веднага се насочиха към великолепната маска на Тутанкамон, която спокойно лежеше във витрината.
	Леон, Ким и Юлиан се спогледаха. Имаха късмет — точно в този момент бяха сами в залата, сами с маската…
	Ким извади Кия от чантата и я взе в ръце. Тримата благоговейно се наведоха над витрината. Никой не пророни дума. Бяха като омагьосани от златното лице с големи очи. Сбогуваха се с фараона, чиято преждевременна смърт се беше превърнала в една от тайните на историята.
	Ким прошепна:
	— Бяхме там и знаем тайната ти, велики фараоне.
	Леон й хвърли кос поглед:
	— Той не те чува, Ким…
	— Не съм сигурна — замислено отвърна момичето.
	— Да вървим — предложи Юлиан. — Искам да видя още веднъж ушебтите.
	Леон го последва, а Ким и Кия останаха още няколко минути пред витрината.
	Ким не откъсваше поглед от маската. И отново й се стори, че очите върху златното лице се движат! Беше едва забележимо потрепване на клепачите. А може би беше игра на светлината?
	— Ти също го видя, нали? — прошепна Ким на котката.
	Вместо отговор Кия измяука.
	Зад гърба на Ким се разнесоха гласове — приближаваха се нови посетители. Момичето бързо сложи котката в чантата и тръгна след приятелите си. Беше решила, че повече няма да се опитва да разгадава трепкането на очите. Трябваше да остави на Тутанкамон поне една загадка… За втори път през този следобед на лицето й се появи усмивка.


>	Кой е Тутанкамон?

	Учените разделят историята на Древен Египет на няколко големи периода. Фараонът Тутанкамон (1347–1337 г.пр.Хр.) е представител на 18 династия, управлявала в началото на периода на Новото царство, който продължил от 1551 до 1069 г.пр.Хр.
	Новото царство е последният период на мощен политически и културен разцвет на египетската държава, през който фараоните водили редица завоевателни войни и разширили нейните граници. Египет се превърнал в огромна империя, чиито територии се простирали от горното течение на Нил до устието му на север, а на североизток обхващал днешните земи на Израел и Палестина. Това осигурило разцвет на търговията и огромен приток на стоки от завладените страни. Египет изнасял зърно, растителни масла, вино, мед, а внасял коне, дървесина, метали и други редки и ценни стоки.
	Египетските фараони притежавали огромни богатства и власт и осъществявали грандиозни строителни проекти. Един от най-важните бил храмовият комплекс в Тива (днес Луксор и Карнак). Тук имало храмове още от времето на Старото царство, които владетелите от Новото царство разширили, добавяйки много нови елементи — пилони, зали, обелиски, статуи.
	За обожествените фараони, синове на върховния бог Амон Ра, трябвало да се осигури достойно място за погребение. Великолепни царски гробници били изсичани дълбоко в скалите в Долината на царете, отдалечена и закътана долина на западния бряг на Нил. Именно на своята гробница дължи известността си фараонът Тутанкамон. За съжаление повечето гробници били ограбени още в древността.
	През ноември 1922 г. британският археолог Хауърд Картър направил сензационно откритие — за първи път успял да разкопае гробница, в която не са прониквали крадци. В нея бил погребан фараонът Тутанкамон, починал внезапно на 18-годишна възраст. Картър търсил гробницата шест години и прокопал множество проучвателни траншеи на различни места, но не открил нищо. Египетските власти се готвели да преустановят разкопките, когато Картър най-после постигнал целта си. Гробницата била непокътната.
	За младия фараон дотогава не се знаело почти нищо. Намереното в неговата гробница обаче надминало очакванията — всичко било запазено, както преди близо 3000 години. Имало огромен брой великолепни предмети и скъпоценности — колесници, оръжия, статуетки, тронове, съдове с благоухания, позлатени мебели. Мумията на фараона била положена в три саркофага, намиращи се един в друг. Най-външният бил от дърво със златен варак. Средният също бил изработен от дърво и златен варак, но бил украсен с кристали и полускъпоценни камъни. Най-вътрешният саркофаг е от чисто злато, с тегло повече от 100 кг. Непокътнатата мумия на фараона била покрита с накити и злато. Великолепна златна маска покривала лицето й. И до днес гробницата на Тутанкамон остава единствената открита непокътната гробница.
	Но кой бил Тутанкамон? Учените смятат, че той бил син на фараона реформатор Ехнатон (ок. 1364–1347 г.пр.Хр.) и неговата обична съпруга Кая. Фараонът Ехнатон останал в историята с религиозната реформа, която заменила многобожието с вярата в един бог — Атон. Той променил своето име от Аменхотеп на Ехнатон и преместил столицата на империята в новоизградения град Амарна. Промените ограничили влиянието на тиванското жречество, аристокрацията и чиновничеството и предизвикали сериозното им недоволство.
	Верен на вярата в новия бог, Ехнатон дал на сина си името Тутанхатон (означава „живият образ на Атон“). В онези времена било обичайно фараоните да се женят за сестрите си. Така и Тутанхатон се оженил за една от дъщерите на Ехнатон.
	След смъртта на баща си Тутанхатон седнал на трона едва на 9 години. Младият фараон (най-вероятно неговите съветници) отхвърлил религиозната реформа на Ехнатон и възвърнал страната към обичайната традиция. Амон Ра отново бил провъзгласен за върховен бог, а столица пак била Тива. Фараонът променил името си и се нарекъл Тутанкамон („живият образ на Амон“).
	Почти през цялото време на своето управление Тутанкамон бил зависим от съветниците си. Един от тях бил Ейя — дългогодишен началник на фараонската конница. Тутанкамон починал, без да остави синове и Ейя заел мястото му на престола.
	След смъртта на фараона младата му вдовица Анхесенпаатен, която също променила името си и вече се казвала Анхесенпаамон, помолила царя на хетите — враговете на Египет, да изпрати един от синовете си за неин съпруг. След известно колебание хетският цар изпратил един от принцовете, но той бил убит по пътя. Поведението на Анхесенпаамон е доста странно, защото обикновено жените от царското египетско семейство не се женели за чужденци. Анхесенпаамон обаче започвала писмото си до хетския цар с обяснението, че „не желае да се омъжи за слуга“. Възможно е да е имала предвид стария Ейя, който не бил от благородно потекло. Липсата на подходящ съпруг за младата вдовица би могла да се дължи и на чумна епидемия, погубила много египтяни и хети, а вероятно и членове на царските семейства. Това би обяснило още една загадка — безследното изчезване на всички дъщери на Ехнатон.
	След смъртта на Тутанкамон Ейя управлявал само четири години. След смъртта му властта била завзета насилствено от могъщия военачалник Хоремхеб. Той окончателно ликвидирал религиозната реформа и се опитал да заличи паметта за Ехнатон, Тутанкамон и Ейя. Техните изображения били заличени от всички надписи и скулптури.
	Хоремхеб (1333–1305 г.пр.Хр.) управлявал Египет с желязна ръка повече от 27 години. Той реформирал армията, усилил защитата на египетските граници, възстановил реда сред администрацията, взел мерки срещу корупцията сред чиновниците. Предприел първите стъпки за възстановяване на завоевателната политика на Египет, разгърнала се при неговите приемници.
