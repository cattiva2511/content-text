	Колко много маски!
	Пенчо зяпа пред витрината и въздиша. Ех, да има десет левчета! Ще си купи най-страшната маска и ще изплаши всички деца на улицата.
	Ето там една жълта маска, с кривогледи очички и със заострени скули. С нея ще заприлича на китаец. Ето две кучешки. Едната е с тъпа муцуна, другата е с остра. Същински кучета! Има и меча глава с халка на бърната. Но за мечата маска трябва и кожух. Тънкото Пенчово палтенце не отива. До вълчите маски има дяволска глава с рогчета, с остър нос и с тънки, извити вежди.
	Пенчо погледна нагоре. И изтръпна. От ъгъла го гледаше къдрокоса глава с дебели бърни, с едри бели зъби и големи биволски очи.
	— Негър! — прошепна си Пенчо. — Ей, че е страшен!
	Загледа се втренчено Пенчо, загледа го и негърът. Усмихна се страхливо Пенчо, усмихна се и негърът.
	— Я виж ти! — отстъпи Пенчо. — Маска, пък като жива.
	Нея ще купи. Ще помоли майка си за пари. Ако тя не му даде, ще се разсърди. И ще заплаче, ако щат, но ще я купи. Майчице! Как ли ще изглежда с нея! Негър, същински негър! Ще тръгне из улиците, а децата ще тичат след него и отдалече ще го сочат с пръст:
	— Негър! Негър!
	Пенчо ще мърмори нещо неразбрано и хората ще си мислят, че приказва по негърски.
	Най-сетне Пенчо получи десет лева.
	— По-добре книжка да беше си купил — гълчеше го баща му. — От книжката щеше да научиш нещо полезно…
	Но Пенчо не го послуша. Той хукна навън и спря запъхтян в книжарницата. Страхуваше се някой да не купи страшната негърска маска. Но маската си стоеше и Пенчо я взе с разтреперани ръце.
	— Ами чакай да ти я сложа — рече дебелият книжар и я завърза на главата му.
	„Как ли ще ахнат, като се покажа!“ — мислеше си Пенчо.
	На улицата той се загледа любопитно и тръгна победоносно.
	Но чудно! Хората минаваха спокойно край него и рядко някой поглеждаше. Ето, насреща се зададоха две познати момчета.
	— Сега ще хукнат! — рече си Пенчо.
	Но момчетата спряха при него, без да трепнат.
	— За колко купи тази маска, Пенчо? — попита едното.
	— За десет лева.
	— Скъпа е. Аз купих една свинска за шест лева.
	Пенчо се просълзи от мъка. Той смяташе, че целият град ще хукне да го гледа, че децата ще тичат на тумби и ще го сочат с пръст. Пък те не му обръщаха никакво внимание и най-спокойно го питат за цената.
	Пенчо реши да си иде и да се види в огледалото. Ако така не му отива, ще сложи книжен фес и пискюл. Нека видят тогава!
	Той изтича и се навря в огледалото. Но се отдръпна. Насреща му се плезеше страшен негър, зъбите му тракаха като на вълк, очите му се въртяха заканително. Пенчо протегна ръка да се запази, негърът също протегна ръка и се помъчи да го хване.
	— Олеле! — изпищя Пенчо, дръпна маската, скъса я и я захвърли в ъгъла.
