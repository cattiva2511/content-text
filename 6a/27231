>	Глава 1
>	Казвам ви под строга тайна

E>
	Да се надяваме, че ще успеем да превърнем нашата Работническо-селска Червена армия от опора на мира, каквато е сега, в опора на освобождаването на работниците от капиталистическите държави от игото на буржоазията.
@	Й. Сталин
@	Писмо до Нижегородската пехотна школа от 10 март 1925
E$
E>
	„Краткият курс по История на ВКП(б)“ ни учи: едно е средството да унищожим опасността от капиталистическа интервенция — да унищожим капиталистическото обкръжение. Само тогава ще можем да кажем, че знамето на световната Комуна е възтържествувало в целия свят!
@	Л. Мехлис, армейски комисар първи ранг, началник на Политуправлението на РККА*, личен секретар на Сталин „по полутъмните дела“
	[* Работническо-селска Червена армия. — Б.пр.]
@	4 април 1939
E$

>>	1
	Защо Сталин е отказал да приеме Парада на победата?
	Задавал съм този въпрос в своите статии и изказвания и дори го превърнах в заглавие на първата глава на „Последната република“.
	Според мен отговорът е прост: не е имало какво да празнува. През Втората световна война Съветският съюз е претърпял съкрушително поражение.
	Да, известно време след „великата победа“ неговият кораб е останал на повърхността и на горната палуба са гърмели победни маршове, но капитанът е бил наясно: оркестърът няма да свири още дълго… Колосалните природни ресурси на огромната страна са позволили агонията да се проточи с десетилетия, но всеки здравомислещ човек е разбирал: раната, нанесена от Хитлер на 22 юни 1941 година, е смъртоносна.
	Съветският съюз, като раково образувание, е можел да съществува само като пуска метастази във всички посоки. Ще победи или едното, или другото, е учел другарят Ленин. И това е единственият случай, в който Ленин е бил прав. А именно: или ракът ще плъзне по целия свят, или здравият организъм ще победи рака.
	Сталин е започнал Втората световна война, за да може да включи в състава на Съюза на съветските социалистически републики поне всички държави от континентална Европа, за да заличи всички граници в Европа, а граничните стълбове да изпрати за подсилване на забранените зони на изтребително-трудовите лагери.
	Втората световна война е била замислена като първи акт на Световна революция. Целта не е била постигната. Една социалистическа държава не е в състояние дълго време да съществува редом с нормалните страни с тяхната здрава икономика. В обозримото историческо бъдеще социалистическата държава трябвало да загине. Сталин е разбирал това най-добре от всички. Именно затова е отказал да приеме парада.
	Някои ограничени хора са възприемали 9 май 1945 година като победа. А аз в първата част на „Последната република“ показах, че Сталин е оценявал ситуацията трезво и не е споделял победните възторзи на тълпата.
	Никой не се захвана да спори с мен, но не щеш ли, след излизането на книгата и на пръв поглед без каквато и да било връзка с нея заизлизаха статии, които могат да бъдат обединени под заглавието: „Защо Сталин не е яхнал белия кон?“. Смисълът: Сталин е бил изпълнен с решимост лично да приеме парада, но къде ти е можел да го стори — толкова непохватен!
	Авторите на тези публикации пишеха, че вождът тайно от всички тренирал нощем на манежа. Но непохватното човече не успяло. Паднало от коня. И много добре станало! Съдбата се разпоредила правилно. Имало кой да приеме парада и без Сталин. Имало много по-достоен кандидат за тази чест. Именно той! Единственият! Онзи, който спасил страната! Именно нему, на спасителя, съдбата отредила великата чест: на Маршала на победата се паднало да приеме Парада на победата! Сталин, твърдяха статиите, не би имал нищо против да се покипри на седлото, само че нямал съответните умения.
	Всичко това се повтаряше многократно по различни поводи и без повод в статии, телевизионни предавания, после — и в книги. И този поток от информация имаше един, но твърде авторитетен първоизточник — полковника от кавалерията Сергей Николаевич Маслов, личност уважавана и — не ме е страх от тази дума — наистина легендарна.


>>	2
	През 1945 година С. Н. Маслов е бил майор, командир на кавалерийски полк. Познавала го е цялата армия. Познавали са го и в Кремъл. За него са се разказвали легенди. Именно него, майстора на ездата, Сталин поканил за инструктор. Не може да има спор, на майор Маслов се паднала трудна задача. Сталин никога не бил яздил. И възрастта му тогава била солидна — 65.
	Това не е старост. Но не е и младост. Сталин водел пределно нездравословен начин на живот: изпълнен с цигарен дим кабинет, късане на нерви до среднощ и далече след среднощ, после трапеза в 4 сутринта в кръг от съратници. С обилно пиене и също обилно ядене.
	Всичко това никак не помагало за укрепването на здравето. Нещо повече — той си бил сакат. Всеки, който е виждал Сталин отблизо, е обръщал внимание на физическия му дефект: „Толкова отблизо виждах Сталин за втори път в живота си. Машинално забелязах, че той държи лявата си ръка някак неестествено свита в лакътя“ _(Маршал авиации Е. Савицкий. „Полвека с небом“. М., Воениздат, 1988, с. 298)_.
	Когато гледате кадри от кинохрониката, обърнете внимание на физическия дефект на Сталин.
	Трудностите се състояли не само в задачата един нездрав инвалид на пенсионна възраст да бъде научен виртуозно да язди. Майор Маслов трябвало първо да подбере кон. От една страна, такъв, който няма да е срамота да се покаже пред света. От друга — кротък и послушен, като се има предвид възрастта и инвалидността на ездача.
	Маслов огледал конюшните на много кавалерийски полкове и дивизии. Имал именит консултант — заместник народния комисар по отбраната (т.е. заместникът на Сталин), командващия кавалерията на Червената армия, маршала на Съветския съюз С. М. Будьони. Майор Маслов избрал за Сталин бял арабски жребец. Тренировките започнали, но скоро свършили. Сталин паднал от коня и повече не го яхнал.
	А самият кавалерист Маслов взел участие в Парада на победата. И то в едно доста рядко съчетание: и в историческия парад на 7 ноември 1941 година, и в историческия през 1945-а. Дори самият Жуков приел Парада на победата през 1945 година, но на 7 ноември 1941-а не бил на Червения площад. Рокосовски командвал Парада на победата, но и той не присъствал на Червения площад на 7 ноември 1941 година. И Рокосовски, и Жуков бранели Москва. Виж, Маслов имал късмет да участва и в единия исторически парад, и в другия. Точно затова по-късно му издали удостоверение на участник в Парада на победата под номер 1.
	Полковник Маслов, неволен свидетел на гафа със Сталин, много е разказвал за войната, но е мълчал за този случай. И едва половин век след случката реши, че му е дошло времето. Та точно този негов разказ стана основа на многобройните публикации. Отначало авторите се позоваваха на спомените на Маслов, после престанаха, започнаха да публикуват материали за падането на Сталин като всеизвестен исторически факт, който не се нуждае нито от доказателства, нито от конкретен източник.
	Разказите за падането на Сталин от арабския кон прехвърлиха границите на отечеството и зазвъняха из близките и далечните чужди държави. Отварям например британското списание „The Spectator“ _(22 април 2006)_ и чета историята за арабския кон и непохватния Сталин.
	Тези публикации са не просто упрек към моите неуместни заяждания и обвинение спрямо моите книги. Това е разобличаване и пълен разгром.


>>	3
	Под напора на множеството статии и телевизионни предавания „Последната република“ скърцаше като обграден от ледени блокове потъващ ледоразбивач, чиито трюмове неумолимо и стремително се пълнят с черна ледена вода. На всичко отгоре й бе нанесен удар с небивала сила. Анонимен автор под псевдонима Владимир Гризун ме срази със съкрушителен въпрос: чел ли съм мемоарите на Жуков? Първо трябвало да прочета Жуков, па тогава да задавам идиотски въпроси! Защото Жуков кратко, но пределно ясно бил обяснил всичко: Сталин искал да приеме парада лично, но не успял.
	Отварям мемоарите на Жуков — майчице мила! Ами че аз не съм забелязал историята с коня!
	Наистина, Жуков просто и ясно е описал причината Сталин да откаже да язди буйния жребец. Пет-шест дни преди Парада на победата Жуков се срещнал със Сталин:
	„Не си спомням точно, май около 18–19 юни ме извика на дачата си Върховният.
	Попита ме дали не съм отвикнал да яздя.
	— Не, не съм, и сега продължавам да тренирам езда.
	— Вижте какво — каза Й. В. Сталин, — предстои ви да приемете Парада на победата. Ще го командва Рокосовски…
	На сбогуване подхвърли, както ми се стори, с известен намек:
	— Съветвам ви да приемете парада на белия кон, който ще ви покаже Будьони.
	На другия ден отидох на Централния аеродрум да видя как върви тренировката за парада. Там срещнах сина на Сталин Василий. Той ме извика настрани и ми разказа една любопитна история:
	— Ще ви кажа нещо под строга тайна. Татко се готвеше лично да приеме Парада на победата. Но стана беля. Онзи ден, понеже употребяваше шпорите неумело, конят го понесе по манежа. Татко се вкопчи в гривата и се опита да се задържи на седлото, но не успя и падна. При падането си удари рамото и главата. А когато стана, се изплю и рече: Жуков да приеме парада. Той е стар кавалерист.
	— А на какъв кон тренираше? — попитах аз Василий.
	— На белия арабски кон, на който вие препоръчал да приемете парада. Само че ви моля на никого да не казвате за това — повтори Василий.
	И аз на никого досега не бях казвал. Но вече минаха много години и мисля, че сега мога да го разкажа…“ _(Г. К. Жуков. „Воспоминания и размышления“. М., Олма-Пресс, 2003. Издание 13-ое. Т. 2, с. 354)_.
	Свидетелството на Жуков сриваше „Последната република“ още от първата глава. Изпаднах в крайно неприятна ситуация. Бях се изложил като кифладжия.
	Против моята версия имаше трима свидетели. И то какви! Легендарният кавалерист полковник Маслов, който лично подбрал коня за Сталин и тренирал вожда по езда, генерал-лейтенантът от авиацията Василий Йосифович Сталин и най-великият пълководец на всички времена и народи, четирикратният герой на Съветския съюз, маршала на Съветския съюз Георгий Константинович Жуков. Освен това беше споменат и заместникът на Сталин, маршалът на Съветския съюз С. М. Будьони.
	И всичко в тези свидетелства беше разбираемо и достъпно… освен арабския жребец.


>>	4
	А и Сталин изглежда много глупаво в тази история. Нима не е разбирал, че с няколко урока е невъзможно да овладее ездата до такова ниво и съвършенство, че да се появи пред очите на целия свят в един толкова тържествен момент? Нима започвайки да усвоява азбуката на ездата, Сталин не е осъзнавал колко огромен е рискът да се опозори за вечни времена пред цялата планета?
	Да яздиш жребец по време на грандиозен, на най-големия парад на XX век — това не ти е като да скрибуцаш на цигулчица. Познавачи твърдят, че цигулката може да се усвои бързо. Най-важното е, казват, да не забравяш, че трябва да я държиш с лявата ръка, притисната до лявото рамо, а с дясната да движиш лъка нагоре-надолу, нагоре-надолу, та да звучи красиво… Някои, разправят, се изхитряли да усвоят това изкуство за час-два. Това аз не го знам, не съм опитвал. Но със сигурност знам, че с кон тоя номер не става. Не биха помогнали нито десет, нито четирийсет урока. И на 65 години е късно да се учиш на това изкуство. Трябва да се започва от детството. А ако едната ти ръка не се прегъва и е безсилна, тогава изобщо няма смисъл да се захващаш. Ако е за удоволствие, защо да не опиташ, но за пред кинокамерите на целия свят, сред рева на оркестрите и грохота на хиляди подкови да излезеш на кон на Червения площад…
	Нима на Сталин от самото начало не му е било ясно, че номерът с коня няма да мине? Нима наистина е опитвал да води коня с една ръка?
	Синчето на Сталин също си го бива в тая история. Не е нужно да го представям: нехранимайко, женкар, пияница. Но същевременно не е бил мошеник, подлец или страхливец. Можел е да стане чекист — работа без много напрягане, почетна, престижна, само събираш клюки, пилиш зъби (чужди) с пила, подписваш протоколи за инквизиции и стреляш в хорските тилове; парите ти пари, животът ти сит, свободно време колкото щеш и никакъв риск. Обаче не — тръгнал на война, летец-изтребител. Доброволно. В края на войната бил полковник, командир на изтребителна авиационна дивизия.
	Че как иначе, нали е син на Сталин! Вярно. Пазели са го, не са му давали да лети, нагоре го е издигала могъщата ръка. (Дори лявата, която не се прегъвала, имала чудовищна тежест.) Но все пак синът на Сталин не се скатавал своеволно в тила. През войната направил 27 бойни полета. Лично свалил 2 самолета на противника. Към края на войната усвоил 17 типа самолети, включително Ил-2, Ли-2, МиГ-3, Ла-5 и Ла-7, Як-1, Як-7 и Як-9, прелетени общо 3000 часа.
	И двата свалени самолета не са малко. Ако всеки съветски летец-изтребител беше свалил по един германски самолет, войната е щяла да завърши с победа на Червената армия през юли 1941 година.
	Вася Сталин винаги е имал много приятели, от началника на школата за пилоти, където е учил, до цялото висше ръководство на ВВС. Приятелството му търсели и членове на Политбюро, и генерали, и маршали, и чекисти — от Ежов, Меркулов, Абакумов и Берия до редови охранители. В неговата компания ще намерите бойни другари изтребители, футболисти и хокеисти, киноартисти, естрадни изпълнители, балерини и балетисти, циркови артисти, в обкръжението му е имало цели тълпи храненици, тарикати и мошеници, както и тучни стада моми с не твърде тежко поведение. За похожденията на сина на Сталин шушукала цяла Москва. Подробности за тях знаели много хора. Спомени за него — колкото щеш, включително публикувани. Но има нещо странно: тоя хаймана и веселяк никога пред никого, нито на трезва, нито на пияна глава, не се е изтървавал за падането на татко си от арабския жребец. Той изобщо никога нищо не е разказвал за страховития си татко. Докладвал единствено на Георгий Константинович. Незабавно. Като го дръпнал настрана. Шшшт! Голяма тайна! Строго секретно! Никой да не научи!
	На своя читател аз предлагам експеримент: доверете някаква тайна на един човек и засечете часа — кога слухът ще обиколи земното кълбо и ще се върне при вас във вид на тайнствен шепот: само на теб! Под строга тайна!
	Нима Василий не е познавал баща си? Хем той е натикал по затвори, пратил на разстрел или просто е изтормозил многобройната си рода, така че върху стройните редове на великата биография да не ляга ненужна сянка. Слуховете за Сталин незабавно са били докладвани лично нему и тутакси жестоко и решително пресичани. Това е една от основните опори на истинския култ към личността: Сталин не е позволявал на никого да му се подиграва. За вицове за Сталин безпощадно са вкарвали зад решетките. Дори са разстрелвали. Въпросния Жуков заради опит да омаловажи с дърдорене ролята на Върховния главнокомандващ вождът запратил на Урал да командва окръг, в който имало две кадрирани (наречени от народа „кастрирани“) дивизии.
	Слухове за Сталин е можело да произлизат само от близки нему хора. Именно над тях е бил установен специален контрол. Нима Василий не се е страхувал от баща си? Нима е бил забравил за тежката му ръка? Нима не е разбирал, че казаната дума е хвърлен камък? Изтървеш ли се пред някого, после не можеш да удържиш слуха и с вериги. А после бързо ще докладват на баща му и той ще изчисли човека, който е бил свидетел на отвратителния гаф, след което ще запрати любимото синче нейде към Нерчинск или Туруханск. Може и да не му прости.
	Хем пък намерил на кого да го разкаже! Жуков, както е известно, се отличавал с невероятна бъбривост. Никак не можел да пази тайна. Защо му е трябвало на сина на Сталин да доверява такава тайна на речовития пълководец?
	Че Жуков е бъбрив, е знаела цялата армия. Една година след войната Сталин ще изхвърли Жуков от високите му постове именно заради гадното му дърдорене. И хайде, ако Жуков и Вася Сталин са се надпивали на маса, та Вася се е изтървал, иди-дойди. Но да е извикал трезвен Жуков настрана и да му е разказал… Защо бе?


>>	5
	Пък и бъбривостта на Жуков в случая е някак странна. Великият пълководец е пазил тайната чак до смъртта си. И четвърт век след смъртта си. Колко възможности само е имал да каже на народа истината за арабския жребец и падането на Сталин!
	След смъртта на Сталин Жуков е разказвал на различни хора безброй гадости и глупости за починалия вожд. Разказвал е на писатели, на журналисти, на историци, на бивши колеги и подчинени, разказвал е на роднини и познати, разказвал е на цяла тайфа негри, които обработвали по плантациите на Жуков мемоарите му, вместо него си спомняли и размишлявали. Жуков е разобличавал Сталин по конгреси и пленуми, заклеймявал го е пред широки и тесни аудитории. Жуков е обяснявал как Сталин не разбирал природата на съвременната война и ролята на Генералния щаб, как се стъписвал в критични моменти, колко глупав инат и най-обикновен страх проявявал, как не искал да види действителната картина и да прави изводи от докладите на разузнаването.
	Но за арабския жребец не се е изпускал.
	Дузина години след смъртта на Жуков, по време на управлението на Горбачов, се надигна втора антисталинска вълна. И хората си спомниха още какви ли не гадости. Но за падането не си спомни никой.
	Умната и практична дъщеря на великия пълководец Мария Георгиевна откриваше нови и нови забранени от цензурата фрагменти от „първоначалния ръкопис“ на мемоарите на великия пълководец, но това късче не се намираше и не се намираше.
	Механизмът на създаването на така наречените „мемоари на Жуков“ е доста добре изследван. Първата среща на Жуков със старши научния сътрудник на Военнонаучното управление към Генералния щаб при Министерството на отбраната полковник В. С. Стрелников се е състояла на 20 декември 1958 година. Пикантността на ситуацията е там, че мемоарите на стратега от запаса са лична работа, но тези мемоари са били създавани в работно време от полковници от Генералния щаб и Главното политическо управление, от служители на архиви, академични институти и много други структури и учреждения. А без ръководната и направляваща роля на Централния комитет на комунистическата партия такова усърдно сътрудничество би било съвършено изключено.
	Ето един разказ за самото начало на работата върху великия шедьовър на военната мемоаристика: „Маршалът помоли Стрелников да подготви периодизацията на войната. Скоро той се запозна с два нейни варианта и одобри първия от тях. Пълководецът помоли събеседника си да подготви писмен план на неговите бъдещи мемоари. Поредната среща се състоя след седмица. Освен плана на бъдещата книга офицерът донесе от библиотеката при Военната академия «Фрунзе» проект на програмата по история на съвременното военно изкуство…“ _(В. С. Астраханский. „Библиотека Г. К. Жукова. История, судьба, реконструкция“. М., Архивно-Информационное агентство, 1996)_.
	Същото можем да прочетем и у други възторжени автори, например в работи на В. В. Карпов _(„Маршал Жуков“. Опала. Литературная мозайка. М., 1994)_. За всичко това се пише с умиление: ето виждате ли колко сериозно се е отнасял пълководецът към написването на неговата книга!
	Но нежните магарешки ушички не са могли да се скрият напълно. Връхчетата им стърчат. Великият стратег „помолил“ полковника да му помогне за подготвянето на периодизацията на войната. Полковникът разбрал молбата правилно. Помощта му се изразила в това, че старателният полковник свършил самостоятелно цялата работа. И то не как да е, а в два варианта. За всякакви вкусове. Личният принос на стратега е бил сведен до съгласието му с един от предложените варианти.
	По-нататък великият стратег „помолил“ да му подготвят писмен план за бъдещия шедьовър: я сега, полковник, прецени какво трябва да си спомням, за какво трябва да размишлявам.
	Полковникът се случил съобразителен. Бързичко нахвърлял плана. А освен това проявил инициатива. Вече без никакви подсказвания и молби донесъл проект на програмата, по която щяла да се изучава историята на войната във Военната академия „Фрунзе“. По-нататък — като на партийно събрание: Има ли някакви предложения? Да се приеме за основа! Има ли против? Приема се. Някакви допълнения или изменения?
	Основният контингент учащи във Военната академия „Фрунзе“ са ротни командири, т.е. старши лейтенанти и капитани. Тук-там някой и друг майор. През 1958 година това са били хора, които са станали офицери седем-осем, че и десет години след войната, т.е. всички без изключение невоювали. Полковникът от Военно-научното управление при Генералния щаб би могъл да предложи в основата на мемоарите на великия пълководец да залегне програмата за обучение на учащите в Академията при Генералния щаб. Там се учат предимно перспективни полковници, минимум командири на полкове. Те изучават същата война, но на по-високо ниво. През 1958 година това са хора, които в болшинството си са участвали във войната.
	Но полковник Стрелников е решил да не усложнява ситуацията и в основата на спомените и размислите на гениалния пълководец залегнало нещо по-простичко. Така върху гранитната база на програмата за обучение на младшите офицери била издигната сияйна надстройка.
	Да не би да се отклонихме от генералния курс?
	Ни най-малко. Става дума за това, че проклетата цензура се е намесила и е отрязала фрагмента за падането на Сталин от арабския жребец и едва по-късно, след много години историческата правда е била възстановена и е възсияла в първоначалния си блясък.
	Можем да се съгласим с това.
	А можем и да възразим: цензорът с дългите си ръждиви ножици се включва в работата последен. А преди да започне усърдно да кълца страници и глави, пълното и дословно съдържание на ръкописа на това гениално творение е било известно на ръководството на Министерството на отбраната, на Генералния щаб и на всички подчинени им структури: на Института по военна история, на Военноисторическия отдел при Военно-научното управление и т.н. Освен това: на личния секретариат на Брежнев, на главния идеолог на Политбюро на ЦК на КПСС Суслов и на всички подчинени нему структури, както и на Главното политическо управление на Съветската армия и пр., и пр. Ръкописът е бил изучаван досконално едновременно в четири отдела при ЦК на КПСС: по пропагандата, по административните органи, по културата, по науката. Тези отдели са били ръководени съответно от другарите Степаков, Савинкин, Трапезников, Шауро.
	Вие, младите, не сте в състояние да разберете какво се крие зад тези невзрачни названия. Обяснявам: Отделът по административните органи при ЦК на КПСС например изцяло е контролирал дейността на въоръжените сили, като се започне от Министерството на отбраната и Генералния щаб, Министерството на външните работи, КГБ, Министерството на вътрешните работи, Главното разузнавателно управление; на този отдел са били подчинени всички съдилища, като се започне от Върховния, прокуратурата, като се започне от Генералната, затворите, концлагерите, правните органи, всички задгранични учреждения на Съветския съюз: посолствата, консулствата, търговските представителства и мисии, постоянните представителства при ООН и какво ли още не.
	И да не си помислите, че другарят Савинкин, който е държал всичко това под контрола си, лично е чел текста на ръкописа на „най-правдивата книга за войната“. Нищо подобно. За тази цел той си е имал подчинени структури, в които са работели значителен брой твърде високо платени слуги на народа. И всеки е имал в ръцете си текста. Да не говорим пък за разните „помощници“ на Жуков — полковници, консултанти, специални редактори и пр., и пр. И ако цензурата е изрязвала нещо, все някой от тези идеолози, помощници, редактори и съавтори би могъл да си спомни в разцвета на така наречената „гласност“: ами знаете ли, в ръкописа имаше един много интересен момент — за падането на Сталин…
	Но никой — нито при Хрушчов, нито при Брежнев, нито при Андропов и Черненко, нито при самия Горбачов — не си е спомнил за бъбривия син на Сталин и за арабския жребец.
	И това не е краят на историята. В създаването на мемоарите на Жуков са участвали задружни и не толкова задружни колективи, случвали са се конфликти на интереси между различни лица, групи, групировки и всевъзможни структури. Всеки иска да папка. Както винаги у нас, както във всяко крупно дело, са се вихрели неимоверна бъркотия и нехайство. Покрай безбройните копия на ръкописа, заснемани за различни учреждения и организации, разни хора са въртели свой бизнес — самостоятелно са копирали ръкописа и са го продавали на чужденци. Стигнало се е дотам, че завеждащите четирите отдела при ЦК на КПСС са се обърнали към секретариата на ЦК с искането да се направи проверка и да се сложи край на безобразията.
	Проверката е започнала на нивото на председателя на КГБ Ю. Андропов, който на 27 септември 1968 година докладва на ЦК на КПСС: „Не са били взети мерки, изключващи разпространяването на ръкописа, както и запознаването на странични лица с текста… Размножаването на ръкописа в такова голямо количество екземпляри не е било необходимо… Не е изключено копия от ръкописа на Г. К. Жуков да са се озовали зад граница. В хода на проверката са разкрити факти на нарушаване на финансовата дисциплина…“
	Нека обърнем внимание на забележката за финансовата дисциплина. Да речем, че Жуков сам е писал книгата и е направил някакво разхищение — например купил е не едно шишенце, а цяла кофа мастило. Пука ли на някого колко пари има в неговия джоб?
	Но незнайно защо с този въпрос изведнъж се захваща КГБ. На нивото на председател на КГБ, който при това е и кандидат-член на Политбюро. Това означава, че сътворяването на мемоарите е било не лично, а държавно дело — за осъществяването на въпросния грандиозен проект са били отпуснати държавни парички. И то доста.
	От декларацията на Андропов следва, че многобройните съавтори на стратега са си пълнели джобовете с отпуснатите за това начинание народни копейки в достойни за споменаване количества. Освен това са търгували и с ръкописи.
	Зорките компетентни органи са допуснали недоглеждане. Затова призованият да отговаря другар Андропов смекчава картината: не е изключено копия от ръкописа… Вместо открито да си признае: службата се е изложила, ръкописът е бил изтърван.
	Мисълта ми е, че дори и в чужбина са се разпространявали копия и най-любопитните откъси са били публикувани по разни списания. А къде по-интересен фрагмент от този: тъпият Сталин, пред когото е треперила цяла Европа, взел, че се метнал на кон и паднал! А шантавото му синче взело, че пошепнало за случката само на ушенцето на Жуков, а пък дрънкалото Жуков разтръбил за това по целия свят!
	Ето това се казва материал за първа страница! Какъв смях е щял да падне! Как са щели да подскочат тиражите!
	Но такъв фрагмент в истинския първоначален ръкопис на мемоарите на Жуков не е имало. Ръкописът е минал през хиляди ръце, включително и вражески, но никой не е прочел нищо за арабския жребец.
	Появява се обаче „Последната република“ с нейния ехиден въпрос и ето че полковник Маслов внезапно получава озарение: ами че аз бях инструктор на Сталин по езда! Едва сега храбрият кавалерист си припомня с всички подробности тайните уроци на манежа и техния печален край. Припомня си ги след петдесетина години гробно мълчание. Преди това е имал бяло петно в паметта.
	А след него, не щеш ли, и дъщерята на Жуков Мария Георгиевна радостно възкликва: ау, вижте какво намерих! Проклетата цензура го е изрязала, но ръкописите не горят!
	И тутакси в мемоарите на Жуков се появява допълнението: дойде, видите ли, времето да кажем истината на народа.
	Хайде за миг да допуснем, че цялата тази история е чиста истина. Какво се получава тогава? Под строга тайна синът на Сталин е разказал на Жуков нещо, което не е бивало да разказва на никого. А Жуков го е разтръбил по целия свят.
	И то не как да е, а в печатен вид с превод на всички възможни езици. И все пак той е бил Върховен главнокомандващ в най-кървавата война в историята на човечеството. Все нещо свято трябва да остане.
	Но Жуков и тук отмъстително мърси, разказва мерзости, които са му били съобщени под строга тайна.
	Ако целият този сюжет е чиста истина, излиза, че Жуков е дърдорко и клюкар.
	През декември 1942 година Жуков лично е ръководил операцията в района на Ржев. За грандиозното настъпление са били събрани 33 армии, в това число 23 общовойскови, 3 ударни, 1 танкова, 4 въздушни и 2 резервни, без да броим отделните корпуси, дивизии, бригади, полкове и стотиците хиляди войници от маршовото попълнение. Жуков е хвърлил в сражението 3290 съвършено нови танка, над хиляда самолета, 24 хиляди оръдия и минохвъргачки.
	Жуков е провалил операцията.
	Жуков е похабил милиони снаряди и стотици милиони патрони.
	Жуков е загубил почти всички танкове и стотици самолети.
	Загубите на войските са 215 хиляди убити, осакатени и ранени. При нулев резултат. Това сражение надхвърля всичко познато на световната история.
	Жуков не е просто участник в него, а главен негов инициатор, организатор, вдъхновител и ръководител. За това грандиозно сражение великият стратег напълно е забравил.
	Виж, падането на Сталин от арабския жребец си спомня добре и го описва с удоволствие.
	Макар че не го е видял лично.
	Ето колко струва този шедьовър на военната мемоаристика: стратегът не е разказал за грандиозни операции, но клюки — да, разбира се.
	Кое обаче е по-важно за кремълската пропаганда: сражението под ръководството на Жуков или дребният епизод от живота на Сталин, който е известен само от слухове?
	По-важна е клюката.
	Защото тя крепи главните устои на цялата комунистическа идеология: Съветският съюз бил спечелил войната, Сталин бил вярвал в победата и се бил радвал заедно с всички. От радост дори мислел да приеме парада, само дето една дреболия му попречила…


>>	6
	В мемоарите, които са излезли, докато Жуков е бил жив, и излизаха двайсетина години след неговата смърт, не се говори нищо нито за някакво падане на Сталин, нито за разговор със сина му, а и Сталин не е препоръчвал на Жуков на кой точно кон да приеме парада. Но ето че в най-последните, т.е. най-правдивите варианти на мемоарите изведнъж се разкри нова историческа истина.
	Огромната радост от откритието обаче е помрачена от едно дребно несъответствие. Според новооткритата версия Сталин „с известен намек“ препоръчал на Жуков белия арабски жребец, същия, както става ясно, от който самият той паднал. Но всички знаят, че Жуков е приел Парада на победата НЕ НА АРАБСКИ кон. Има предостатъчно хроники и снимки от този парад и всеки може сам да забележи разликата. Дори с невъоръжено око.
	Тази разлика е на многовековна възраст. Европейският рицар е защитавал своя замък, селата и земите в околията си. Не е било нужно да препуска стотици километри. Така че е можел да защити себе си и коня с ужасно тежки доспехи. Ризницата на средновековния рицар е тежала 50–60 килограма, а са накачвали метал и по коня. Това прави още толкова, ако не и повече килограми. Освен това са тежали и оръжието на ездача, седлото, сбруята и така нататък. За да носи такъв брониран ездач, конят е трябвало да има мускулести крака, дебели като огромна греда.
	А по безкрайните простори на Арабския халифат от Хорезм до Аден и от Кордова до Кандахар е трябвало да се препуска с дни и седмици. Под изпепеляващо слънце. Тежките стоманени доспехи в случая са били абсолютно неуместни. За такива условия е бил нужен кон със съвсем различна конструкция: лек, бърз, издръжлив.
	Арабите са нанасяли поражения на противника не с тежестта на мечовете си, а с внезапността и стремителността на своите атаки. И са ги защитавали не стоманени доспехи, а пъргавите нозе на техните жребци. Това е като двубой между световен шампион по бокс и световен шампион по бягане.
	Нека обърнем внимание на снимките на покойния Саддам Хюсеин. Той обичаше да се кипри на арабски жребец. И уж не беше едър човек, а краката му кажи-речи стигаха до земята. Сякаш яздеше магаре, едно такова изящно тънкокрако магаренце с лебедова шия.
	Грациозна, източена като на лебед шия — това не е поетична фраза, а официалното описание на арабската порода. В него се казва: малка глава, тесен череп, вдаден „щуков“ профил, големи изразителни очи, широки ноздри, малки уши, дълбоки, ясно очертани челюсти, преминаващи с красива извивка към гърлото, високо поставена опашка, тънки сухи стройни крака, височина при холката 140–153 см, обиколка на гърдите 177–179 см, обиколка на глезена 18,5 см.
	Нека сега погледнем снимките на Жуков, който приема Парада на победата. Ами че под него е кон с исполински размери. Избиран е с идеята: ето какви сме ние! Конят на Жуков не се вписва в стандартите на арабския кон. Дори приблизително.
	Дреболия, нищо и никакво, но зад това проличава някаква нелепост. И тъй, за Сталин били избрали арабски жребец, после, пет-шест дена преди парада Сталин го бил препоръчал на Жуков. Хем не просто Сталин бил утвърдил избора, а според Жуков той се бил консултирал с главния кавалерист на планетата Земя, маршала на Съветския съюз Семьон Михайлович Будьони.
	И тук се очертава нова нелепост. Будьони пръв през XX век е създал и оглавил не какво да е, а Първа конна армия. През Втората световна война и след нея, чак до смъртта на Сталин, Будьони е бил командващ на кавалерията на Червената армия. Ние в Русия имаме свои условия, свои изисквания. Под ръководството и покровителството на Будьони в Съветския съюз е била селектирана най-добрата кавалерийска порода коне — будьоновската. Не за рицарски двубои и не за стражите на исляма, а специално за нашите условия. За война през XX век. За дръзки рейдове във вражеския тил. За действия на открити флангове. За стремителни атаки там, където противникът е слаб или изобщо го няма. За настъпления по гори, блата, дерета и хълмове. За конно-механизирани групи, в които танкистите, моторизираната пехота, артилеристите, зенитчиците, минометчиците не са по-малко от конниците.
	За паради тази порода е била изключително подходяща. Именно така е зафиксирано в официалното описание: едър ездитен кон, при много жребци височината при холката е 170 см!
	И ето ви една задача: заместникът на народния комисар по отбраната, командващият кавалерията на Червената армия, маршалът на Съветския съюз Будьони бил препоръчал на Сталин да приеме Парада на победата не на наш роден съветски кон, а на арабско конче. Защо така, а?
	Ще ми възразят, че будьоновската порода в онзи момент едва се е очертавала, а е била утвърдена официално през 1948 година.
	Е, и какво от това? През 1945 година документите още не са били подписани. Естествено — през войната на никого не е било до това. Но конете-красавци вече са съществували, вече са воювали, те вече са били стигнали до Елба. Дори на генерал Д. Айзенхауер подарили един красавец. И той оценил по достойнство подаръка.
	Най-важното тук е, че към селектирането на будьоновската порода е имал пряко отношение самият Сталин. През 1935 година заедно с Ворошилов и Будьони той посетил конезавода „Будьони“ в Ростовска област. И тогава, и през следващите години Сталин проявил най-жив интерес и участие в изграждането и развитието на коневъдството в Съветския съюз, в частност — по въпроса за селектирането на нови породи ездитни коне за Червената армия.
	През 1945 година маршал Будьони е имал избор. Той е можел да препоръча жребец от всякаква друга наша порода. От терската например. Или от руската ездитна. От донската. От ахалтекинската, в края на краищата.
	Добре, идеята за Сталин на кон се провалила, но защо и Сталин, и Будьони пробутват на Жуков арабски кон? Нямаме ли си ние достатъчно родни коне от марксистко-ленинска порода? Откъде у другаря Сталин това лакейско преклонение пред загниващия Изток?
	Ако се вярва на тези балади, Жуков не е възразил на Сталин, но кой знае защо, не се е вслушал в съвета му и се е появил на парада не на арабския кон, препоръчан му от Сталин и Будьони. Най-странното е, че Жуков не е сметнал за нужно да обясни своеволието си нито на Сталин тогава, нито на читателите си след Сталин.
	Едно от двете:
	— или мемоаристът Жуков е трябвало да премълчи историята с арабския кон, без да привлича вниманието ни към подробностите;
	— или, след като се е впуснал в подробности, е трябвало да обясни защо е постъпил в разрез с препоръките на Сталин и как другарят Сталин е реагирал на тази проява на свободомислие.
	Отговорът на тези въпроси според мен е прост: двайсетина години след смъртта на Жуков този фрагмент е добавен към „най-правдивата книга за войната“ от хора, които не са подозирали за съществуването на кавалерийски коне от руски и съветски породи. Споменали са за арабски кон само защото звучи красиво. Явно не са владеели техниката на правдоподобната лъжа. Между другото, основното правило на лъжците е: по-малко подробности. Защото именно подробностите издават лъжците.


>>	7
	Моят критик, анонимният Гризун, негодува: трябвало първо да прочета мемоарите на Жуков, пък тогава да пиша „Последната република“!
	Напълно съм съгласен с това. Именно така и постъпих. Събрах всички издания, излезли дотогава, и ги прочетох. Дори много внимателно. Но не срещнах нищо за арабския жребец и бъбривия син на Сталин.
	Нямаше такива неща!
	И не е можело да има.
	Защото между „Последната република“ и „най-правдивата книга за войната“ съществува някаква мистична връзка. Мемоарите на Жуков са отпечатвани двайсетина години. Издание след издание. В милионни тиражи. Но в онези мемоари няма нито дума за тайните тренировки на Сталин. Щом обаче излезе „Последната република“, мемоарите на най-великия пълководец тутакси по вълшебен начин се преобразиха, обогатиха се с новия ярък епизод.
	Аз зададох на масите въпроса: защо Сталин е отказал да приеме парада?
	И тутакси мъртвият Жуков даде на същите маси отговора: ами защото не е можел да язди!
	Анонимни гражданино Гризун, хайде постарайте се да уловите причинно-следствената връзка: по света живеят милиарди хора и всеки е способен на някаква гадост, всеки може да измисли и зададе труден въпрос; можел ли е Жуков да предвиди всички неудобни въпроси, които хората ще задават дълги години след смъртта му? Можел ли е да отговори на тях предварително? Можел ли е да отговори на моя гаден въпрос преди да съм го задал? Какъвто съм шантав, може да ми хрумне да попитам какво ли не!
	Именно затова живият Жуков не си е спомнял нищо за тренировките на Сталин. И в мемоарите си, естествено, не е писал за това. И след смъртта си не си е спомнял за този случай. Прелистете първото издание, второто, петото, седмото…
	Но ето че двайсетина години след смъртта на Жуков аз привлякох вниманието на уважаемата публика към известна странност в поведението на Сталин. Точно тогава мъртвият Жуков се сепна. И си спомни подробностите. Тогава ме разби!
	Моите въпроси не са изчерпани. Сигурен съм, че мъртвият Жуков ще ми даде достоен отговор. Приятно ми е да съзнавам, че с навеждащите си въпроси, понякога нетактични и неудобни, аз и занапред ще помагам за издирването на нови и нови варианти на „истинския ръкопис“ и за по-нататъшното усъвършенстване на „най-правдивата книга за войната“.


>	Глава 2
>	Да се върнем към нашите коне

E>
	И аз не мога да яздя, макар че Хофман с удоволствие би ме снимал на кон. Впрочем подобен експеримент би довел до значително спадане на моята популярност.
	Народът е свикнал с мисълта, че аз карам автомобил, би изтърпял, ако се кача на брониран влак, но яхна ли кон — не, изключено! Аз изобщо не обичам да разкрасявам образа си. Много е лесно да станеш за смях. С конете вечно се случва нещо.
@	Адолф Хитлер
@	4 юли 1942
E$

>>	1
	Доста интересно е, че докато Жуков е бил жив, е съществувала и не е била оспорвана от никого съвсем друга версия за събитията, предшествали Парада на победата. И тя е била основана не върху нечии съмнителни спомени, уж намерени след смъртта на автора, а върху документи на Генералния щаб на Въоръжените сили на СССР. Армейски генерал С. М. Щеменко е съобщил: на 24 май 1945 година Сталин взел решение да се проведе парад и утвърдил най-важното — датата и двете централни фигури.
	Датата е точно след един месец — на 24 юни.
	Парада ще приема Жуков, ще го командва Рокосовски _(„Генеральный штаб в годы войны“. М., Воениздат, 1968, с. 395)_.
	Четвърт век след излизането на мемоарите на Щеменко „уточненият“ вариант на мемоарите на Жуков разкрива съвсем друга картина: Сталин възнамерявал да излезе пред войските лично на бял кон, но на 15 или 16 юни се случила белята и ето че на 18 или 19 юни Сталин възложил на заместника си Жуков задължението да приеме парада.
	Книгата на Щеменко напълно изключва такъв ход на събитията: още на 24 май Сталин е дал ясни разпореждания кой ще командва и кой ще приема парада. С други думи — още от началото Сталин не си е запазвал мястото на приемащ парада. Не е възнамерявал да се кипри на кон пред войските.
	Информацията на Щеменко е материал от първа ръка. С организацията и планирането на парадите, както и с планирането на бойните операции, се занимават оперативните отдели и управленията при щабовете. Началник на Главното оперативно управление при Генералния щаб на втория етап от войната и веднага след нея е бил генерал-полковник Щеменко. Именно на него и на началника на Генералния щаб, армейския генерал Антонов, Сталин е възложил отначало да подготвят общите съображения, а после и подробния план на този величав парад.
	През 1968 година, в момента на излизането на мемоарите му, Щеменко не само е жив, но и заема високия пост на първи заместник-началник на Генералния щаб. Той е бил готов не само да отговаря за думите си, но и да ги потвърди с всякакви документи, защото е имал неограничен достъп до тях. Никой обаче не му е възразил.
	Щеменко продължава: „Опитахме се да докладваме подготвения ритуал на Върховния, но той дори не пожела да ни изслуша.
	— Това си е работа на военните. Сами решавайте — заяви Сталин“ _(пак там, с. 402)_.
	Ако Сталин се е готвел да приеме парада лично, трябвало е денонощно да изучава процедурата на предстоящия грандиозен спектакъл. Защото приемащият парада е трябвало да се появи на коня си точно в 10 часа, с последния удар на часовника, от портите на Спаската кула, едновременно с командващия парада, който е щял да препуска насреща му, да се озове в центъра на площада пред мавзолея, да приеме рапорта, да обходи всички полкове, строени на Червения площад, да спре пред всеки флаг, да удържи коня на място, без да му позволи да _се изправи на задни крака_, да пожелае здраве на полка, да изслуша гръмкия отговор, да го поздрави с победата и под звуците на гръмовния отговор да препусне нататък с _манежен галоп_, като по никой начин не бива да позволи на коня _полеви галоп_.
	А и това не е всичко. Всеки път ездачът е трябвало да подкарва коня с левия крак и да спазва ритъма. Приемащият парада е трябвало да обиколи войските, строени не само на Червения площад, но и на улица „Горки“, на Манежния и на Театралния площад, и навсякъде да повтаря и повтаря поздравите си. И всеки път да спира коня мигновено, и всеки път да потегля от място в галоп, а когато се връща на Червения площад, да измине стръмнината в точно определен вид тръс. След като завърши обиколката на войските, е трябвало пъргаво да скочи от коня. Пред цялата огромна публика. Пред кинокамерите.
	Тази работа е изисквала продължителна и много сериозна подготовка. Защото инак човек като нищо може да препусне към друга степ.
	Според свидетелството на армейски генерал Щеменко, който е планирал спектакъла, Сталин не е проявил никакъв интерес към процедурата, той дори не е пожелал да изслуша обясненията. След като е дал най-общи разпореждания, Сталин не се е заинтересувал от подробностите, тъй като поначало е оставил за себе си ролята на страничен наблюдател.


>>	2
	Но нека за минута да повярваме на фантазиите на мъртвия Жуков: че Сталин се е готвел лично да приеме Парада на победата. В този случай ролята на Жуков е щяла да бъде да командва парада. Нека сега си представим реда на стълбичката. Най-горното стъпало се е освободило и тогава колко души ще получат повишение? Точно така — всички. Цялата опашка ще напредне с едно стъпало нагоре.
	Ако няколко дни преди парада Сталин внезапно е освободил най-горното стъпало и е отстъпил мястото си на Жуков, значи мястото на Жуков също е щяло да се освободи и на това място е трябвало да поставят маршала на Съветския съюз Рокосовски.
	В този случай в мемоарите на Рокосовски щяхме да намерим такъв пасаж: както се готвех да удрям крак пред колоната на Втори Белоруски фронт, не щеш ли, 5–6 дена преди грандиозното тържество ме назначиха да командвам целия парад. Вярно, почетно задължение, но не може да се подхожда така безотговорно към въпроси от държавно значение! Отговарял съм само за своя полк и ето че 5–6 дена преди началото на грандиозния спектакъл ме назначават за главен режисьор, слагат ме да отговарям за 15 парадни полка, за кавалерийска бригада от три полка, за 9 военни академии и 11 военни училища, за оркестър колкото цял полк, за хиляда и петстотин танка, самоходни оръдия и артилерийски влекачи, за несметен брой автомобили, за оръжието, облеклото и обущата, за двигателите и горивото, за техническото обслужване и боядисването на колите, за доставката, меренето и евентуалните поправки на парадното облекло на 40 хиляди войници и офицери, за организацията на движението на войските до и от площада, за дисциплината и реда на Централния аеродрум преди и след парада, за подготовката на ремонтно-евакуационните команди, на които при необходимост предстои да разчистват площада и околните улици от аварирала техника, за регулировчиците и дежурните милиционери, за едновременната работа на хиляди радиостанции, за комендантската служба, за баните и пералните, за медицинското и ветеринарното обслужване, за празничния обяд на всички войници, сержанти, старшини и офицери след парада и за още безброй всевъзможни неща!
	И Рокосовски би трябвало да протестира срещу версията на Щеменко: пише, че ролите са били разпределени от самото начало, а всъщност аз научих, че ми предстои да командвам парада, само 5–6 дена преди него!
	Но Рокосовски не е протестирал срещу версията на Щеменко. Защото Щеменко е казал истината. Защото никой не е поставял Рокосовски на освободилото се място на Жуков 5–6 дена преди парада. Защото Рокосовски цял месец преди парада е знаел добре: Жуков ще приема, а той ще командва. Защото Рокосовски решително и твърдо е управлявал цялата подготовка на парада от самото начало.
	И още един щрих. Войските на Централния аеродрум още от първия ден на подготовката са тренирали в отговор на поздрава на приемащия парада стройно да изкрещяват: „Здрав… жлам… драр… мар… све… сюз!!!“.
	Ако се е предполагало, че парада ще приема Сталин, на тренировките са щели да ги учат на друго: „Здрав… жлам… драр… Стал!!!“.
	Интересувал съм се от този въпрос. Има още живи участници в онзи парад. Докато не е късно, попитайте ги как са ги учили да отговарят.


>>	3
	Но и това не е всичко. Ако няколко дена преди парада Жуков внезапно е бил заел мястото на Сталин, а Рокосовски — мястото на Жуков, щяло да трябва спешно да викат от Германия заместника на Рокосовски генерал-полковник К. П. Трубников.
	И ако Щеменко е писал лъжи, не само Рокосовски е трябвало да се противопостави на версията му, но и Трубников: Рокосовски замина за Москва, а аз останах да го замествам на място. Имам шест армии и седем отделни корпуса в Германия и Полша. Не щеш ли, в последния момент — зарязвай всичко, хуквай за Москва, за да застанеш начело на колоната на Втори Белоруски фронт…
	Но Трубников не е протестирал. Защото не е зарязвал в последния момент на произвола на съдбата войските си в Германия и Полша. Той ясно е знаел своите парадни задължения още през май. Пристигнал е в Москва заедно с Рокосовски и още от първия ден на подготовката за парада е отговарял не за войските в Германия и Полша, а за парадната колона на Втори Белоруски фронт.
	С една дума: на 24 май 1945 година Сталин е взел решение за провеждането на парада, веднага е разпределил главните роли и повече не е променял решението си. Няколко дена преди парада не е имало никакво преразпределение на ролите. А от това следва, че Сталин поначало не е определял място за себе си в парада.
	Срещу версията на Щеменко би трябвало да протестира и самият Жуков. Той ревниво е следял всички изказвания на бившите си съратници, безпощадно ги е громял, в случай че трактовката на събитията не съвпадала с неговата. Публично е заклеймявал и изобличавал маршалите на Съветския съюз Голиков, Соколовски, Конев, Чуйков, адмирала от флота на Съветския съюз Кузнецов и много други.
	Книгата на Щеменко излиза една година преди мемоарите на Жуков. Четели са я всички офицери, генералите и адмиралите от Съветската армия и флот, както действащите, така и от запаса. Това е бил бестселърът на военната мемоаристика. Освен това Щеменко е най-близкият на Жуков генерал. Заради подготовката на държавния преврат през 1957 година са пострадали двамата: Жуков е свален от всички партийни и военни постове, Щеменко — от поста началник на Главното разузнавателно управление, същевременно от генерал-полковник го правят генерал-лейтенант и го запращат на длъжността заместник-командващ Приволжкия военен окръг. (Щеменко е бил генерал-майор само веднъж, и то само за по-малко от пет месеца. Званието му е присъдено през 1942 година. Тогава е бил на 35. Генерал-лейтенант е бил три пъти. Получава тези звания през 1943 1953 и 1957 година. Първия път — като знак за поощрение, другите два пъти — като наказание. Три пъти е бил и генерал-полковник: през 1945, 1956, 1966-а. А званието армейски генерал е получавал само два пъти — през 1945 и през 1968 година. За втори път става армейски генерал двайсет години след първия.)
	След свалянето на Хрушчов, издигнал се на предишните висоти, Щеменко издава мемоарите си. Жуков ги четял, хвалел и цитирал. А е трябвало да се възмущава. Можело е и да не споменава за гафа със Сталин, но е трябвало да заяви: Щеменко ми е приятел, но истината ми е по-скъпа. Ето пише, че Сталин още на 24 май ми е наредил да приема парада, а не беше така. Сталин мислеше той да го приеме лично и едва 5–6 дена преди парада, кой знае защо, се отказа.
	Но живият Жуков не е протестирал. Той напълно благосклонно се е отнесъл към версията на Щеменко, че още през май са били ясно определени задълженията на всички участници и не е имало никакви промени в последния момент, т.е. от самото начало Сталин не е претендирал за ролята на триумфиращ конник.
	И едва двайсетина години след смъртта си най-великият пълководец на всички времена и народи изведнъж въстана срещу версията на генерал Щеменко.
	Такова едно внезапно просветление в паметта на мъртвеца е много полезно за моите критици.
	А за мен не е.


>>	4
	Да завързваш сюжетни възли не е лесна работа. Решили например някакви мъдри другари да добавят към мемоарите на мъртвия Жуков нов фрагмент с историята на катурването на Сталин от коня. Да добавиш е лесно. Но трябва да обясниш на читателя: а откъде Жуков е научил това?
	Храбрият инструктор на Сталин по езда е отпаднал веднага. Не е възможно да напишеш в мемоарите, че през лятото на 1945 година някакъв кавалерийски майор се е проврял през застави и постове, минал е, дето се казва, през бариерите, разбутал е охраната на Жуков, дръпнал е заместник върховния главнокомандващ, маршала на Съветския съюз Жуков настрана и под строга тайна му е прошепнал на ухото как Сталин се изложил…
	Нужен им е бил свидетел от по-висок ранг. Но кой би могъл да знае за тайните тренировки на Сталин и да се разбъбри за тях? Секретарят на Сталин Поскрьобишев? Тоя и да го гориш, няма да каже. Главният телохранител на Сталин Власик? И това е невероятно. И Поскрьобишев, и Власик са се удържали дълги години край Сталин преди всичко защото са пазели тайните му.
	Като кандидат за информатор на Жуков е оставал само синът на Сталин Вася. Късмет, че е бил мъртъв. А мъртвите, както е нормално у нас, срама си нямат. На съчинителите на сюжета е оставало само да съберат Вася и Жуков на едно място. Ако са мислели с главите си, са можели да измислят нещо правдоподобно и да вложат в устата на Жуков нещо от сорта на: вървя си аз по кремълския коридор и гледам насреща — Василий… По-нататък — според текста.
	Можело е да го кажат и по-просто: срещнах Василий, заприказвахме се. Без да уточняват къде и кога.
	Но съчинителите не са научени да мислят с главите си. Те са описали срещата на Жуков с Василий Сталин на Централния аеродрум на Москва по време на подготовката за парада. И са направили голяма грешка…
	Командирът на 286-а изтребителна авиационна Нежинска Червенознаменна дивизия от 16-а въздушна армия на Първи Белоруски фронт полковник Василий Йосифович Сталин не е имал абсолютно никаква работа там.
	Но как така? Не е ли участвал в Парада на победата?
	Не. Не е участвал.
	И не се е готвел да участва. И не е имал никакво отношение към парада на Червения площад, както и към Централния аеродрум на Москва, където се е провеждала подготовката. В това всеки може сам да се убеди. Целият план на парада е известен. Колоната на Първи Белоруски фронт е водел армейски генерал В. Д. Соколовски. След него в редица — командващите армии. След тях — флагът на фронта. По-нататък — командирът на сборния полк генерал И. П. Росли с двамата си заместници-генерали. Две редици войници-знаменосци, след тях — седем батальона.
	Къде да сложим, моля ви се, полковник Сталин?
	Той не е командващ фронт. Не е заместник-командващ. Не е командир на армия. Да носи флага на фронт? Това правят само герои над героите. Например флага на Първи Украински фронт е носел три пъти героят на Съветския съюз полковник Покришкин. Негови асистенти са били два пъти герои. И на всички фронтове редът е същият: само най-добрите от най-добрите са носели флаговете на фронтовете.
	А полковник Сталин няма нито една златна звезда. Баща му е искал да се пази приличие. Не е позволявал да кичат сина му с дрънкулки заради нищо и никакво. Да го направят знаменосец? Това правят юначни войници, също обсипани с награди. Един авиационен полковник няма какво да прави и там. Ами в другите сборни полкове? В кои? В сборния полк на Карелския фронт? Или на Ленинградския? Той не е имал отношение към тези фронтове. И да е имал, те пак са били построени по същата схема: командващ фронта, редица командващи армии, флагът, генералът командир на сборния полк със заместниците си генерали, знаменосците и пет до седем батальона.
	Имената на всички, които са водели колоните на фронтовете, които са командвали сборните полкове, батальони и дори роти, отдавна са публикувани и са известни на всички. Полковник Сталин не е сред тях. Та къде да го сложат? В полка на НКВД? Или в полка на Полската войска?
	Е, може би Вася Сталин просто се е размотавал из Централния аеродрум?
	Не, не се е размотавал. Той или е лежал пиян на дачата си, или си е гледал работата. А работата му е била изключително отговорна. Величавото тържество се е състояло от три елемента: парад на войските на Червения площад, въздушен парад над площада и манифестация на трудещите се.
	Подготвяли са въздушен парад, точно толкова грандиозен, колкото и на земята. Салюти от хиляди оръдия, хиляда и петстотин бронирани машини — на площада, а във въздуха — също нещо съответстващо на момента. Именно там, в небето, е било запазено място за полковник Сталин.
	През следвоенните години това е било гвоздеят на програмата — в небето е синът на Сталин! Именно той води колоната! И цялата страна вижда: ето го, най-отпред! А после петнайсетина пъти извъртат за народа и кинопреглед: с шлема, тъмните очила, кожената яка, соколовия поглед и — колко енергично дърпа щурвала!
	Освен кинопрегледите е била заснета и първата служебна киноепопея. Казвала се е „Падането на Берлин“. Не им се е досвидяла цветната кинолента. Тогава това е било рядкост. И в тази епопея синът на Сталин, красив и умен, води своите соколи на последен и решителен бой над Хитлеровата столица.
	Но ако свалят сина на Сталин на Червения площад и го поставят в строя, кой ще го познае? Още не е станал командир на армия, пък и те крачат в обща редица. Да го сложат във войнишкия строй? И какво ще правят коментаторите тогава? Освен да крещят в микрофона: ето го, ето, петнайсетият вдясно в десетата редица! Да, да, този рижият, дребничкият! Познахте ли го?!
	Първото появяване на сина на Сталин в московското небе е било планирано за 24 юни 1945 година. Но времето е било неподходящо за полети. Отменили и авиационния парад, и манифестацията на трудещите си. От трите елемента на тържеството осъществили само един — парада на войските. Но авиационният парад се е подготвял и е бил отменен едва сутринта на 24 юни. Това е написано и в официалните отчети, а и във всички варианти на мемоарите на Жуков, като се започне от първия, издаден още докато той беше жив: „Обадих се по телефона на командващия военновъздушните сили, който ми каза, че на повечето летища времето е неподходящо за полети“. Към това аз ще добавя: също и над Москва.
	Но до последния момент никой не е знаел ще има ли въздушен парад, или не. Така че до последния момент са се готвели за въздушен парад. А това е било изключително сложна задача: стотици бойни самолети от различни типове и с различни технически характеристики почти едновременно се устремяват към една точка.
	На земята нещата са по-прости: ако първите танкови батальони са изгубили ритъма при навлизането в площада или излизането от него, останалите ще се поспрат. А какво да се прави във въздуха, когато авиационните полкове и дивизии се изсипят над кремълските звезди? При тях грешките са можели да имат много сериозни последствия.
	Подготовката на въздушния парад е ръководел командващият ВВС, главният маршал на авиацията А. А. Новиков, а синът на Сталин е бил едно от главните действащи лица. Между другото, не случайно са „приземили“ всички прославени асове. От една страна, разбира се, е правилно и справедливо на Червения площад да носят знамената на фронтовете окичени със златни звезди герои-летци. Те са най-заслужилите. Нито танкистите, нито артилеристите, нито разузнавачите, нито сапьорите, нито пехотата или кавалерията са били награждавани толкова щедро. От друга страна, е удобно — не е нужно коментаторите да обявяват, че ето, във въздуха е Покришкин. Небето е било разчистено и е можело скромно да се каже: колоната от червенозвездни въздушни кораби се води от полковник Сталин…


>>	5
	Почакайте, почакайте. Та не е ли можел Жуков да срещне сина на Сталин на Централния аеродрум на Москва? Нима подготовката на прелитането на масата самолети над Москва и Централният аеродрум на Москва не са свързани помежду си?
	Именно: не са свързани.
	Централният аеродрум е бил даден на сухопътните войски. Та къде, моля ви се, да разположат парадните полкове по време на подготовката? По традиция са ги разполагали на Централния аеродрум.
	През лятото на 1945 година там е имало не палатков лагер, а истински град. Нека пресметнем: десет сборни полка от всеки фронт. Във всеки полк 1465 войници и офицери. Без да броим запасните и обслужващия персонал. Освен това — сборни полкове на НКВД, на Полската войска, Военноморския флот, Народния комисариат по отбраната, оркестър от 1300 духови и 100 барабана, кавалерийска бригада, отделни батальони. Представете си дори само палатките-бани и палатките-трапезарии, в които тези огромни маси хора е трябвало да се хранят едновременно по три пъти на ден. Но и това не е всичко. Тук е и стълпотворението от бойна техника: танкове, бронирани коли, артилерийски влекачи, самоходни оръдия, стволна и реактивна артилерия, пехота с камиони. И цялата тази техника — с обслужващите и екипажите й. И тези обслужващи и екипажи също трябва да живеят и работят тук цял месец. За цялата бойна техника трябва да се подготвят ремонтни бази. Както и места за прегледи, техническо обслужване, миене и боядисване на колите и пр., и пр., и пр. Самолетите са нямали работа тук: цялото поле е било запълнено с палатки, пистите за излитане и кацане — с бойна техника. А централната писта — разчертана като Червения площад. На нея са се водели безкрайни, от зори до зори, тренировки.
	А дори Централният аеродрум да е бил празен, би било невъзможно той да се използва за подготовка на въздушния парад. Как да пускат всеки ден стотици самолети над Москва? За подготовката на въздушния парад е било определено друго място — Тушино. И не само. За да прелитат самолетите в непрекъсната верига над Червения площад, е трябвало да се осигури почти едновременно излитане на стотици самолети. Невъзможно е това да се прави от едно летище. Ето защо самолетите са били разпръснати по всички военни и граждански летища около Москва.
	Сложна работа е това — да организираш взаимодействието на колосални маси авиация, излитащи от различни летища. Необходима е била точност като при балетна постановка. Именно с това се е занимавало командването на ВВС, хилядите летци, техници, инженери и всички останали хора по летищата. Авиационният парад е бил свързан с парада на Червения площад само по време. Ето защо участниците в грандиозния въздушен спектакъл са нямали абсолютно никаква работа там, където са звънтели подкови и са скриптели танкови гъсеници.
	Ето защо присъствието на сина на Сталин там, където уж го бил срещнал Жуков, е измислица. Крайно несполучлива измислица.


>>	6
	Двайсет години след смъртта на Жуков дъщерята на великия стратег намира „истинския“, или „първоначалния“ ръкопис. Именно в него, в „първоначалния“, се бил намирал фрагментът за арабския кон. Мемоарите са били преписани в съответствие с новооткритите откровения и версията за падането на Сталин е получила официално потвърждение „от Жуков“.
	Но Мария Георгиевна не е бивало да бърза. Не е бивало да изключва възможността „първоначалният ръкопис“ да е бил съчинен от някакви безсъвестни, неграмотни, нехайни мошеници, които са се вмъкнали посред нощ в жилището и са пъхнали този фалшификат в стария шкаф. Дъщерята на стратега е трябвало да прояви елементарна бдителност. Трябвало е да съпостави датите.
	Ръкописът на „Воспоминания и размышления“ е бил предаден в издателството на АПН* през септември 1965 година. Жуков съобщава за това на Брежнев лично в писмо от 11 декември 1965 година. Но в „новооткрития първоначален ръкопис“ се срещат препратки към източници, които са се появили след 1965 година. Следователно това не е първоначалният, а вече преработен, редактиран, уточнен вариант.
	[* Агенция по печата „Новости“. — Б.пр.]
	Нахаканите момчета, които са съчинили „автентичния първоначален ръкопис“, толкова са се увлекли в работата си, че някак между другото са пропуснали две дати: 24 декември 1968-а и 18 юни 1974 година.
	Първото издание на „Воспоминания и размышления“ е било подписано за печат на 24 декември 1968 година _(„Огонёк“, 1988, бр. 18, с. 20)_, следователно в „първоначалния ръкопис“ не би могло да има препратки към източници, които са се появили след тази дата. Но такива има много. Излиза, че отначало е била публикувана книгата, а едва после някой е съчинил нейния „автентичен“ ръкопис.
	Авторите на „първоначалния ръкопис“ е трябвало да напишат с черна боя на белия таван на кабинета, в който са сътворявали този безсмъртен шедьовър, една още по-важна дата — 18 юни 1974-а. Буквите — по един метър, цифрите — по два. Това е денят на смъртта на Жуков. Съчинителите е трябвало да поглеждат тази дата всеки път, когато погледите им са се устремявали нагоре в търсене на вдъхновение. Трябвало е да подправят „автентичния ръкопис“ така, че в никакъв случай да не прескочат тази дата.
	Но нашите момчета са съчинявали нетленната си творба „заради едната заплата“. Ни най-малко не са били заинтересовани от резултатите от труда си и се е получила стандартна съветска халтура. Истинският първоначален ръкопис е бил завършен от Жуков и неговите съавтори през август 1965 година, а в намерения от дъщерята на стратега „първоначален ръкопис“ се срещат препратки към том първи на Съветската военна енциклопедия, подписан за печат на 11 септември 1974 година. С една дума, „първоначалният ръкопис“, изведнъж открит от дъщерята на Жуков, е бил създаван от някакви тарикати не само след като книгата е била публикувана, но и след смъртта на Жуков.
	А момчетата, за да придадат на творбата си по-голяма убедителност, без свян са се позовавали на книги, издадени и през 1975, и през 1976, и през други по-късни години.
	Според мен съществува един-единствен достоен изход от тази извънредно глупава ситуация. Дъщерята на Жуков трябва (просто е длъжна!) да обяви, че са й пробутали фалшификат. Маршалите на Съветския съюз Язов, Куликов, маршалът от бронетанковите войски Лосик и редица други отговорни другари ни уверяваха, че автентичната истина се разкрива едва в последните издания на мемоарите на Жуков, преписани в съответствие с „първоначалния ръкопис“. Тези другари трябва открито и честно да обявят: ние сме хора наивни, доверчиви, лесно е да ни измами човек, не сме прави, вземаме си думите назад. Издателите, които публикуваха този фалшификат, трябва да върнат парите на хората и да им се извинят.
	Занапред трябва да се публикува само това, което се съдържаше в най-първото издание на мемоарите на Жуков, издадени, докато той беше жив. Да, великият стратег изглежда в тях като страхливец, мазник, подлизурко, нагаждач, конформист. Но други мемоари няма. Всички останали издания са невероятна измишльотина, фалш и глупост.
	А на моя критик, анонимния Гризун, съобщавам: не аз съм проявил невнимание и разсеяност, докато съм чел шедьоврите на Жуков. Тъкмо вие, драги ми другарю, сте подхвърлили съшит с гнили конци „първоначален ръкопис“ с арабски приказки за арабски жребец. Оказахте се лапнимуха от калибъра на някои наши маршали, генерали, адмирали, академици и писатели-герои.

	* * *

	За създаването на мемоарите на Жуков са били хвърлени огромни народни средства. Колосални колективи от най-високоплатени държавни чиновници, включително завеждащи отдели на ЦК на КПСС и висши ръководители на КГБ, са си губили скъпоценното време не за изграждане на светлото утре и не за преследване на врагове на народа, а за разследване на финансовите скандали, които неизменно са съпътствали сътворяването на великия шедьовър на военната мисъл. При появяването на всяко ново издание отново се харчат народни пари, за да се изхвърли от народното съзнание споменът за всички предишни издания, които автоматично минават в категорията „вредителски“. Списание „Родина“ _(1997, бр. 7)_ рапортува за извършената работа: „В Русия през 90-те години дори учениците бяха предупредени — използвайте изданията от 10-о нататък“. Списанието осмива мен: у нас и учениците знаят, че първите девет издания на мемоарите на Жуков са измислица и глупост. Днес е наредено да се вярва само на онова, което е публикувано днес. А ти, глупчо, си изостанал от живота — още се вкопчваш в старите издания.
	Скъпите граждани на Русия, като се започне от училищна възраст, съвършено съзнателно биват превръщани в дебили. Списание „Родина“ играе в това далеч не последна роля. Главният му редактор и всички негови заместници знаят, че „автентичният ръкопис“ на мемоарите на Жуков е шедьовър, одялан с брадва от трепетликов кол, че десетото издание е много по-глупаво от първото. Но списанието с кресливо име, което никак не е в тон с неговото съдържание, иска от читателите си да вярват на нещо, на което могат да вярват само умствено непълноценни хора.
	А аз предлагам: хайде за няколко мига да се подчиним на исканията на списание „Родина“. Хайде да си представим, че сме дебили, и да повярваме на последните „най-правдиви“ издания на мемоарите на великия стратег. Но тогава ситуацията става още по-ужасяваща.
	От първите девет издания следва, че Жуков не е знаел дори приблизително колко танка, самолета, оръдия, дивизии, корпуси, армии е имал на разположение. А от най-новите издания, „сверени с автентичния ръкопис“, излиза, че старият конник Жуков, който четвърт век е служил в кавалерията, не е познавал дори своята кавалерийска наука — не е можел да различава арабската от терската порода.


>	Глава 3
>	Между другото, за падането

E>
	Днес никой няма собствен ум.
	Днес оригиналните умове са ужасно малко.
@	Ф. Достоевски
@	„Бесове“
E$

>>	1
	Процесът на заблуждаването на народа е стигнал толкова далече, че никой вече не забелязва недодяланата работа на кремълската идеологическа прислуга.
	За коня, на който Жуков е приемал парада, е написано и разказано много. Ето една от забележимите подробности, която доста често се мярка в тези сказания: след дълго търсене в Москва в специалния кавалерийски полк на КГБ намерили изключително красив бял жребец. За кавалерийския полк на КГБ са писали Мария Черницина и Александър Доброволски _(„Московский комсомолец“ 24.06.2004)_, Ина Суходолская _(„Утиль“ 2005, бр. 3)_, Николай Головкин _(„Русская линия“. Декември 2006)_ и много други от тяхната порода.
	За кого са предназначени тези удивителни балади?
	Нали всеки нормален човек знае, че през 1945 година в Москва не е имало кавалерийски полк на КГБ. Откъде да се вземе? Не е имало и в околностите на Москва. Както впрочем и в целия Съветски съюз. Такъв полк не само не е имало, но и не е можело да има. Защото тогава не е имало никакво КГБ.
	Комитетът за държавна сигурност при Министерския съвет на СССР е бил създаден вследствие указа на Президиума на Върховния съвет на СССР от 13 март 1954 година. Една година, една седмица и един ден след смъртта на Сталин.
	С една дума: в кавалерийския полк на КГБ, който не е съществувал, са намерили арабски жребец, който не е бил арабски. Тъкмо от него е паднал Сталин.


>>	2
	Ролята на Жуков във войната е прието да се описва също като ролята на Александър Невски или Дмитрий Донски: застанал на хълма, обгърнал с пронизващ поглед полето на бъдещото сражение и взел единствено вярното в дадената ситуация решение.
	А аз в предишните си книги уподобих ролята на Жуков на ролята на Генрих Ягода при строителството на Беломорско-Балтийския канал. Роля, естествено, ключова. Но какво би правил Генрих Григориевич Ягода без хилядите инженери, които в своите одухани и замръзнали стайчета под светлината на газените лампи са рисували, пресмятали, чертаели и изчислявали нещо? Самият Ягода не се е задълбочавал в тези неща. Той е бил над подобни дреболии. Той само е разстрелвал онези, които не са изпълнявали тримесечния план.
	И Жуков не се е задълбочавал в дреболиите. От неговите мемоари следва, че той в качеството си на началник на Генералния щаб не е имал дори бегла представа за количеството танкове, самолети и артилерия, дадени му на подчинение. Точно преди краха на Съветския съюз бе дори официално потвърдено, че Жуков наистина не е имал представа за Червената армия. Дори приблизителна _(Генерал-лейтенант Н. Г. Павленко. ВИЖ* 1988, кн. 11, с. 26)_.
	[* Военно-исторический журнал. — Б.пр.]
	Как можеш да планираш използването на войските ако не знаеш колко са?
	Жуков не е и планирал. Нито преди войната, нито в нейния ход. С тези дреболии са се занимавали други: нещо там са преценявали, чертали и изчислявали. С това са се занимавали щабовете. А щабната работа, както личи от характеристиките и атестациите на великия стратег, той не е можел да понася.
	Невъзможно е обаче да бъдеш стратег и същевременно да мразиш щабната работа. То е горе-долу като да си архитект, който презира чертането и рисуването, или гросмайстор, който не обича да играе шах.
	Но какво представлява щабът?
	Понеже не разполагам с чужд, ще се позова на своя пределно ограничен опит. Лично аз освен във войските съм имал случай да служа и в големи щабове. Дори в мирно време щабът на военния окръг представлява огромен и сложен механизъм. В щаба на окръга има стотици генерали и офицери. Отстрани щабната работа изглежда проста и лека. На хората, които не са се трепали с нея. Щабът работи денем и нощем, без почивни дни и празници. Напротив, в почивни и празнични дни нивото на готовност се повишава. Командващият окръга, дори да е много делови и умен, дори в мирно време абсолютно не е в състояние да управлява армиите, корпусите, дивизиите и бригадите на своя окръг, ако в работата на щаба е станал сериозен провал, ако топографският отдел не е снабдил изпълнителите с нужните карти, ако свързочниците не са установили връзка с подчинените, ако организационното управление не е направило някакви изчисления, ако операторите или разузнавачите не са поставили в нужния момент на бюрото на командващия работни карти с обстановката.
	А да си представя работата на Генералния щаб аз не съм в състояние. Служил съм само в едно от дузината главни управления при Генералния щаб. Във Второ. По мое време това бяха едни дълги коридори, само над земята — девет етажа. И всички кабинети бяха претъпкани с полковници. Но това беше само централната, видимата част само на едно главно управление при Генералния щаб. А в Москва и Подмосковието са били разхвърляни безброй невидими за страничен поглед филиали. И из цялата страна — до границите. И отвъд границите — също. Из целия свят.
	И ето че ни разправят, че било достатъчно Жуков да хвърли един поглед на картата, за да разбере и оцени обстановката. Подобни декларации галят слуха. Но картографските фабрики на Главното топографско управление при Генералния щаб печатат карти, на които са обозначени гори и планини, езера, морета и реки, градове и села, пътища и мостове, но на тези карти няма сведения нито за нашите, нито за противниковите войски. Преди Жуков да прониже с орловия си поглед една работна карта, някой е трябвало да отрази на нея създаващата се ситуация. И постоянно да я обновява в съответствие със съобщенията, които са прииждали като бурен поток. И някой е трябвало да събира в композиция хилядите най-разнообразни данни — от скоростта на вятъра на височина 5000 метра и степента на износеност на гумите в автобатальоните до запасите кръв в медицинско-санитарните батальони и дафинов лист в полковите и дивизионните складове.
	Зад всичко това се крие работата на гигантски механизми. Един поглед от хълма не стига. Искам да кажа, че генералът без щаб е все едно мозъчен тръст без мозък.
	Това е машинист без локомотив.
	Колумб без Америка.
	Това е генерален комисар от Държавна сигурност на строежа на канал с наган в ръката, но без проектантско бюро.
	А сега нека си спомним, че Върховният главнокомандващ маршалът на Съветския съюз Й. В. Сталин е управлявал войната, опирайки се на цялата информационна, интелектуална и аналитична мощ на Генералния щаб. Командващите фронтове са управлявали своите войски, опирайки се на фронтовите щабове. А между Москва и командните пунктове на фронтовете е циркулирал Жуков, който… не е имал свой щаб.
	Ето защо Жуков не е можел да играе самостоятелна роля в управляването на войските и войната като цяло. Той не е имал в ръцете си инструмента за това.
	Именно липсата на работен инструмент е превръщала Жуков от стратег в надзирател с палка.
	И самият Жуков описва именно така своите задължения: пристига там, където се подготвя стратегическа операция, проверява дали командващите и техните щабове правилно са си изяснили задачата, поставена от Върховния главнокомандващ, и дали е направено всичко, та бойната задача да бъде изпълнена точно и в срок. Задълженията на Жуков в хода на операцията са били контрол и натиск върху командващите: ще ми завземеш, гад такъв, Сичовка!
	Не е бил в състояние Жуков, па бил той и триж гениален, без собствен щаб да управлява такива маси войски из необгледните територии.
	Жуков е бил трансмисия.
	Жуков е бил царското око.
	Жуков е бил надзирателят.
	Но Жуков доста си е въобразявал. И дори твърде много. Въобразил си е, че е военен гений, решаваща и направляваща сила. Жуков е разправял наляво и надясно, че Сталин завиждал на славата му и искал да му я отнеме. Ето че поредният подмазвач пита защо Сталин след войната прогонил Жуков да командва военен окръг на Урал.
	„Жуков спокойно отговори:
	— Завиждаше на славата ми“ _(„Огонёк“ 1988, бр. 18, с. 19)_.
	Сталин (ако вярваме на Жуков) бил искал да му отнеме славата.
	То пък да имаше какво да му отнема…


>>	3
	Разказвам всичко това, за да натъртя на следното.
	Некрасивата история за ужким падането на Сталин от коня има предистория. След малко проточилото се встъпление се връщаме към нея.
	След войната Сталин, не издържал фукните и крадливостта на Жуков, запраща „маршала на победата“ да командва отначало Одеския военен окръг, после — Уралския.
	И ето че на 1 май 1951 година на централния площад на Свердловск се случва нещо крайно неприятно. Жуков приема парада на Уралския военен окръг. На породист жребец на име Малчик той обхожда войските. Но конят под него изведнъж започва да играе и танцува на място. Жуков го удържа. Но в следващия миг конят се изправя на задни крака и пада по гръб. Жуков се просва на асфалта, фуражката му, ордените и медалите се разпиляват. Той скача и закрещява: „Ездачът не е виновен! Виновен е конят!“.
	Към стратега се втурват ординарци и адютанти, довтасва кола на „Бърза помощ“. Хващат коня, усмиряват го, отвеждат го. Вдигат Жуков, отръскват го и го завеждат на трибуната.
	Това се случва не на някой манеж по време на нощна тренировка, а по време на парад. И хиляди хора виждат това.
	Конят незабавно е изпратен на заточение — в 5-и ремонтен завод на Уралския военен окръг. На изключително красивия ездитен кон надянали хамут и го впрегнали в каруца. Чак до кончината си той теглел не твърде ароматни вещества.
	Нека повярваме на Жуков: ездачът не е виновен, виновен е конят.
	Но да зададем въпроса: а кой кого е избирал? Ездачът коня или конят ездача? Как е могло да се случи старият кавалерист Жуков абсолютно нехайно да се отнесе към подготовката за парада? Хем това е работа от държавна важност. Ако конят е бил млад и буен, нима не е можело да се подбере друг? Ако конят е бил недостатъчно трениран, е трябвало упорито да го тренират.
	Или да се откажат от него. Кой е трябвало да се занимава с това?
	В живота всичко се случва. Нека е виновен конят. Уплашил се, взел да буйства. Но трябвало ли е да се отмъщава на коня?
	Самият Жуков не си е спомнял и не е размишлявал за този случай. Но хиляди хора не са го забравили. Народната памет е по-силна от архивите. Четирийсет години по-късно в Екатеринбург е заснет документален филм за този случай — „Хамут за алестия кон“. Един стар приятел, уралският журналист Андрей Кулик, ми изпрати този филм. Препоръчвам го на широките народни маси.


>>	4
	Сега да се обърнем към „най-правдивата книга за войната“. При това няма да забравяме, че самият Жуков веднъж пред многобройна публика по време на тържествен войскови парад се просва на земята.
	Жуков е решил да не съобщава на народните маси за падането си.
	В първото издание на мемоарите, излязло приживе на Жуков, също няма нито дума за падането на Сталин от коня. И много естествено: мракобесът Суслов е нареждал да се „реже живо месо“, като се изхвърля от шедьовъра всичко, което е „най-най“.
	След смъртта на Жуков излязоха още осем издания. Но и в тях няма нито един намек за падането на Сталин.
	А после дъщерята на Жуков изведнъж намери „първоначалния ръкопис“ и излезе десетото „най-правдиво“ издание, в което било включено всичко, което изрязали мракобесите. Сега всичко „най-най“ било най-сетне възстановено в текста. Сред всичките „най-най“ е разказът как Сталин паднал по време на тренировка.
	Ние сме хора доверчиви. Нека се съгласим, че този епизод не е съчинен от пресметливата дъщеря на стратега или от нейните съавтори-тарикати след смъртта на стратега, а е написан от самия Жуков през първата половина на 60-те години. Или поне разказан устно от него.
	Какво излиза тогава?
	Тогава излиза, че Жуков е подлец.
	Жуков е паднал по време на парад. Историята е зафиксирала това. Има хиляди свидетели.
	Сталин е паднал по време на тренировка. Но свидетели на тези тренировки и на падането му няма. И самият Жуков не е виждал падането на Сталин. Източникът на информация за Жуков е само един — синът на Сталин Василий. Пределно удобен източник. Когато излезе първото издание на „най-правдивата история за войната“, Василий Сталин вече от седем години беше на онзи свят. Затова не можеше да възрази.
	А когато групата челници на писателския труд едва е започвала да съчинява „спомените и размислите“ на Жуков, Василий Сталин е бил още жив, но те са нямали достъп до него. Той е бил в затвора. И не в кой да е, а в Лефортовския. После са го пуснали, но „като изключение от действащото законодателство“ са го пратили на заточение и именно там той е умрял.
	И ето един въпрос: за какво трябва да разказва един честен човек в спомените си? За това, което се е случило с него лично, или за това, което се е случило с някого другиго? За това, което лично е преживял, или за това, което не е виждал с очите си и му е било разказано от единствен свидетел, който определено не е можел да възрази или да го опровергае?
	Жуков мълчи за своето падане, а за Сталин било „дошло времето да разкаже…“. И той разказва, като знае, че книгата му ще се издава в милионни тиражи и ще се превежда на всевъзможни езици.
	Всеки читател трябва да приеме едно:
	— или че дъщерята на стратега е лъжкиня и печалбарка;
	— или че баща й е мерзавец.
	Може да приеме и двете възможности. Защото първото не изключва второто.


>>	5
	Някои продължават да вярват: дъщерята на стратега не би се унижила да прави фалшификати! Това, което е намерила, е истинският първоначален ръкопис на мемоарите на Жуков.
	Добре, така да бъде.
	Тогава ще повторя едно откъсче от мемоарите. Уж било разказът на Василий Сталин: „Понеже употребяваше шпорите неумело, конят го понесе по манежа. Татко се вкопчи в гривата и се опита да се задържи на седлото, но не успя и падна. При падането си удари рамото и главата. А когато стана, се изплю и рече: Жуков да приеме парада. Той е стар кавалерист“.
	Нека си представим как самият Жуков седи в уютния си кабинет, навън фучи виелица, в камината горят цепеници, а той с кеф вписва в своя мемоар думите на Сталин, които лично не е чувал. Сталин, ако се вярва на Жуков, бил казал: къде ти аз, толкова непохватен, ще яздя кон. Нека старият кавалерист Жуков се кипри на коня. Сиреч на него не може да му се случи такава неприятност.
	Тук имаме Фройд в чист вид: наплясканото хлапе се вижда в мечтите си победител, а онзи, който го е наказал — целия в кръв и сополи.
	Позорното падане на стария кавалерист от коня на парада не е давало мира нито на него самия, нито на семейството му, нито на жреците на култа към личността на Жуков. Ето защо истината за падането на Жуков се е трансформирала в тези мечти в лъжа за някакво падане на Сталин.
	Тези мечти после са били пуснати по света като „най-най“, като свята истина, която мракобесите не били позволили на великия гений на стратегията да изрече приживе.


>>	6
	На мъртвия Жуков могат да бъдат приписани всякакви думи, уж изречени от мъртвия син на Сталин. Но какво да се прави с полковник Маслов, който през 1945 година, тогава майор, лично бил подбрал коня за Сталин. Маслов е бил треньор по езда и неволен свидетел на падането на Сталин. Този свидетел е жив. И той си спомня, и той потвърждава. И неговият авторитет е неоспорим…
	Младият лейтенант Маслов е участвал в историческия парад на Червения площад на 7 ноември 1941 година. Направо от парада — на бой. В самия пъкъл. През онази есен германските танкове, бронетранспортьори, артилерийски влекачи, камиони и мотоциклети затъвали в калта, а съветската кавалерия действала! За нея не били пречка нито калта, нито снегът.
	Особено се отличили кавалерийските корпуси на генерал-майорите П. А. Белов и Л. М. Доватор. За изключителен принос към отбраната на Москва кавалерийският корпус на Белов е преобразуван в Първи гвардейски, на Доватор — във Втори гвардейски. Белов завършва войната в Берлин като генерал-полковник, командващ 61-а армия, герой на Съветския съюз, кавалер на десет бойни ордена, включително три ордена „Суворов“ първа степен и един орден „Кутузов“ също първа степен. А Доватор загива край Москва. Посмъртно е удостоен със званието Герой на Съветския съюз. Именно техен свързочник, на генералите Белов и Доватор, е бил лейтенант Маслов.
	Кавалерийските корпуси действали в дълбокия вражески тил, затова да им се доставят донесения е било изключително отговорна и опасна работа. За подвига, извършен край Москва през 1941 година, лейтенант Маслов е представен за награждаване с орден „Слава“ трета степен. Наградата намира героя едва през 1968 година. А ордена „Червена звезда“ не се наложило да чака дълго. Още тогава, в далечната 41-ва, командващият 33-та армия генерал И. И. Маслеников свалил ордена от гърдите си и го окачил на гърдите на храбрия офицер. Към края на войната майор Маслов командвал полк. Можем ли да се съмняваме в правдивостта на разказа на този заслужил ветеран?
	Можем.
	Нека чуем един свидетел, който заслужава поне не по-малко доверие. Той се казва Игор Фьодорович Бобильов. Полковник. Професор. Завеждащ катедрата по коневъдство при Московската ветеринарна академия. Над четирийсет години, чак до смъртта си, той е бил член на президиума на федерацията по конен спорт на СССР и вицепрезидент на тази организация. Над 20 години е бил член на бюрото на Международната федерация по конен спорт. Неговият авторитет в тази област е признат не само в нашата страна, но и далече извън пределите й. Мнението му е било уважавано в Международния олимпийски комитет. Военната служба на полковник Бобильов преминала предимно в Москва — на манежа на Наркомата по отбраната на СССР (по-късно — Военното министерство и Министерството на отбраната на СССР). Именно той, полковник Бобильов, отговарял за подбора на конете за московските паради. За службата си той е написал чудесната книга „Всадники с Красной площади“ _(М., Издательский центр Федоров, 2000)_.
	От тази книга ние научаваме множество любопитни факти. Сред които:
	— и Жуков, и Рокосовски започнали тренировките си в Манежа в края на май 1945 година, и двамата предварително знаели ролите си, т.е. Сталин от самото начало не оставил за себе си роля в предстоящото тържество;
	— от 1944 до 1953 година Сталин никога не бил стъпвал в Манежа;
	— кавалеристът полковник Маслов, който уж бил подбрал кон за Сталин, не е споменат в книгата;
	И този последен факт ни кара да се вгледаме в полковник Маслов по-внимателно.


>>	7

	Нека първо обърнем внимание на онова, което се вижда с невъоръжено око. Първо — на удостоверението на участник в Парада на победата под номер 1. Не 213 или 1341. Номерът 1 издава не само наглост, но и глупост. Другарю полковник, трябва да се работи по-внимателно.
	Както и да е, дреболия. А ето нещо по-сериозно: през 1941 година Маслов е представен за орден „Слава“ трета степен. Но този орден е войнишки. С него са награждавали редници, сержанти и старшини. Имало е една категория офицери, които можело да бъдат наградени с този орден: младшите лейтенанти от авиацията, тъй да се каже, редниците от небето. А той не е младши лейтенант. И не е в авиацията.
	И друго: през декември 1941 година нашият герой-кавалерист бил представен за орден „Слава“, който е бил учреден… на 8 ноември 1943 година.
	Около ордена „Червена звезда“ също има странности. Командващият 33-та армия генерал-лейтенант Маслеников не е свалял от гърдите си този орден и не го е окачвал на гърдите на лейтенант Маслов. Защото Маслеников никога не е командвал 33-та армия и не е имал никакво отношение към нея…
	Тези дребни несъответствия са очевидни за всекиго. Стига да се вгледа в дреболиите. Ветеранът от войната фронтовият старшина-картечар Сергей Антонович Бутурлин е решил да копне по-надълбоко. Изяснил е следното.
	1. Най-високият воински чин на „полковник“ Маслов е лейтенант. Този чин му е отнет през 1945 година по присъда на военния трибунал при Групата съветски окупационни войски в Германия. По-просто казано, той не е полковник и дори не е лейтенант.
	2. Маслов не е участвал в парада на Червения площад на 7 ноември 1941 година. От септември 1941 до 16 април 1942 година включително той се е намирал на Урал.
	3. През 1941 година не е бил на фронта. Не е воювал край Москва. Не е служил в Първи и Втори гвардейски кавалерийски полкове. Не е доставял донесения на генералите Белов и Доватор.
	4. На фронта е бил три месеца, от май до август 1942 година. След което е изчезнал безследно.
	5. Не е удостояван с правителствени награди. Орденът „Слава“ трета степен №763027 не е негов. И орденът „Червена звезда“, с който се е хвалел Маслов, не е негов. Този орден никога не е бил и на армейски генерал Маслеников, който уж го бил свалил от гърдите си.
	6. Удостоверение на участник във войната серия 3 №092488 с печат на военкомата на град Одинцово е постъпвало във военкомата, но не е издавано на никого, изчезнало е от военкомата непопълнено, тъй да се каже, изчезнало е безследно. Маслов сам е издал това удостоверение на свое име. Както и удостоверението на участник в Парада на победата под номер 1.
	7. Легендарният кавалерист Маслов, „познат на почти цялата армия, познат дори в Кремъл“, не е имал късмета да участва в Парада на победата на Червения площад. Имало едно възпрепятствало го обстоятелство. По това време храбрият ездач е излежавал десетте си години. Приемал е своя Парад на победата на наровете или под тях.
	А най-интересното е, че след като излежал цялата си присъда, гражданинът Маслов не е бил реабилитиран, съдимостта му не е била снета. Този факт ни разкрива нови, още по-интересни неща. От петте милиона съветски войници и офицери, попаднали в плен, към края на войната са останали живи около два милиона. Властите успели с измама и сила да върнат милион и половина в Съветския съюз и да ги вкарат в лагерите. След Сталин всички, които преживели и това, били пуснати, реабилитирани, съдимостта им била снета. А нашият герой си излежал присъдата, но не бил реабилитиран. Това говори, че е бил осъден не защото просто е попаднал в плен, а за нещо по-сериозно. Честно си е спечелил десетте години.
	Точката на тази история постави моят отдавнашен достоен противник заместник главният редактор на „Красная Звезда“ полковник Виталий Иванович Мороз, като публикува звучна като плесник статия за този мошеник: „Не, Сталин не се е готвел да приеме Парада на победата, яхнал бял кон. С. Н. Маслов е измислил легендата как лично бил подбрал за него кротък кон и бил станал неволен свидетел на гафа, който се получил с Върховния“ _(„Красная Звезда“, 21.03.2003)_.
	А спорът, ще напомня, не е дали Сталин е падал от коня, или не е падал. Това е дреболия. Спорът е за друго: дали през 1945 година Сталин е разбирал, че неговото дело е загубено окончателно и безвъзвратно, или не е разбирал?
	Проблемът не е бил в умението му да язди, а в липсата на повод за тържествуване. По онова време на парада спокойно минавали без коне. На 7 септември 1945 година бил проведен парад в Берлин с участието не само на части на Червената армия, но и на съюзнически войски: британски, американски, френски. Парада приемал Жуков. Без кон. Било е някак неудобно в края на първата половина на XX век да се киприш на кон пред американските коли. Други са били вече времената.
	И на 24 юни 1945 година на парада в Москва, без ни най-малко да се омаловажава значението на момента, напротив, придавайки му ново звучене, е можело проблемът с неумението да се язди да се реши радикално: чисто и просто като се изключи завинаги конят от репертоара на военните паради.

	* * *

	Без да влизат в спор по същество, моите противници използваха косвено доказателство: Сталин горял от желание да приеме парада! Той се готвел! Той се опитвал! А щом е така, от това неумолимо следва, че Сталин е споделял радостта от победата с тълпата, с целия свой измамен, наплашен, потиснат, осакатен, развратен и нравствено убит народ.
	Но това доказателство има малък недостатък: първоизточниците. Те са два — живият свидетел и документът.
	Свидетелят, „полковник“ Маслов, се оказа самозванец, мошеник и нехранимайко.
	А документът — „първоначалният ръкопис“ на мемоарите на Жуков — е писан от също такива нагли и глупави мошеници и нехранимайковци. На всичко отгоре са и самозванци. Маслов се е представял за полковник, а полковниците, които са съчинявали „първоначалния ръкопис“ на мемоарите на Жуков, са се представяли за маршали.


>	Глава 4
>	Дръж фалшификатора!

E>
	Много страници от фронтовите летописи са били изопачени до неузнаваемост от сталинско-брежневския идеологически екип. Достатъчно е да кажем, че дълги години са приемани на доверие измислени числа за пленниците и загиналите. Ние и до днес не знаем точния им брой.
@	Генерал-полковник от юстицията А. И. Муранов, полковник от юстицията В. Е. Звягинцев
@	„Досье маршала“, М., Андреевский флаг, 1996, с. 135
E$

>>	1
	И тъй, работата не е в коня и в умението на Сталин да язди, а в това, че през победната пролет на 1945 година той е разбирал историческата обреченост на Съветския съюз.
	Ако ситуацията се гледа от дървената селска камбанария, победата е налице: имало е един злодей Хитлер, Червената армия го е разгромила, величието на Върховния главнокомандващ е неоспоримо.
	Но ако се качиш на камбанарията на „Иван Велики“, се разкрива не толкова весела картина. Да, Хитлер е разгромен. Но нали Сталин е довел Хитлер на власт не за да може после просто да го смаже. След Първата световна война Сталин тайно е укрепвал и умножавал германската военна мощ не за да може тази мощ да се стовари върху самия него. През август 1939 година Сталин е развързал веригите на псето Хитлер не за да бяга после от него до стените на Москва и Сталинград. С ръката на Молотов Сталин е подписал в Москва пакт за началото на Втората световна война. Имало ли е смисъл Сталин да „спасява света от кафявата чума“, след като той самият е породил и отгледал тази чума, след като той самият е насъскал тази чума срещу Европа, след като той самият е задействал детонатора на Втората световна война?
	Още от момента, когато са завзели властта, болшевиките са „раздухвали пожара на Световната революция“, но тъкмо в него са изгорели. Сталин е разчитал да се възползва от резултатите от бъдещите германски походи и грабежи: нека Хитлер ни разчисти пътя, нека разгроми и покори всички свои близки и далечни съседи, нека при това разпилее и изгуби силите си… Двайсет години Сталин е подготвял Червената армия и цялата страна за победоносен освободителен поход към една разорена от войната, разграбена и разрушена Европа. За тази подготовка са били хвърлени чудовищни ресурси, заради нея комунистите са изтребили десетки милиони граждани на собствената си страна. През август 1939 година Сталин успява да осъществи сблъсък на Германия с Великобритания и Франция. Оставало е да изчака момента, когато европейските зверове ще се разкъсат взаимно…
	Но две години по-късно в противоречие с гениалните замисли и планове войната нахлува във владенията на Сталин и вождът на народите е принуден да воюва срещу онази дяволска сган, която самият той е създал по свой образ и подобие. В тази война Сталин е принуден да хвърли наистина невероятни ресурси и да погребе нови десетки милиони свои роби. Резултатът от начинанието: разорена, разграбена, опустошена, обезкървена страна, няколко напълно изтребени поколения мъже, подкопана завинаги жизнеспособност на нацията, гарантирана перспектива на крах, окончателна разруха, деградация и измиране.
	Според замислите на Сталин в хода на войната Европа е трябвало да получи смъртоносна рана и всички нейни страни да влязат в състава на Съветския съюз в качеството на „републики“. Но се получава обратното. Смъртоносна рана получава единствено Съветският съюз. Полша, Великобритания, Германия, Франция, Италия — ето ги, живи. А Съветският съюз? Къде е? Къде изчезна? Къде е Червената армия? Какво остана от нея? Къде е съветският народ-победител?
	Сталин е строил в Москва Дворец на съветите, за да приема в него в състава на СССР нови републики, включително най-последната. Но се е случило така, че в резултат на войната броят на новите републики в състава на СССР не се е увеличил. Напротив — в хода на следвоенното гниене всички републики отпаднаха. И Русия остана сама. Мечтата на комунистите се сбъдна наопаки. В момента на смъртта на Сталин Москва беше столица на съюз от 16 републики. В резултат на десетилетията жестока борба и непрекъснати победи под властта на Кремъл остана само една република. Последната. И кой знае какво я очаква утре.
	А пред нас стоят същите неразрешени проблеми: как се е случило така, че катастрофално неподготвената за война Германия е съумяла да нанесе смъртоносен удар на могъщия Съветски съюз и неговата Червена армия?
	Как да си обясним този толкова позорен за Съветския съюз финал на Втората световна война след толкова блестящото включване в нея?


>>	2
	Нашите маршали и академици не са дали отговори на тези въпроси. Нямат те време да се занимават с глупости. Имат къде-къде по-важна работа — борбата срещу хора, които се опитват да изопачат нашата славна история, да очернят великите победи.
	Нийде по света битката срещу фалшификаторите на историята на Втората световна война не се води с такава ярост, с такова настървение, ожесточение и размах, както в нашата страна. Прелистваш задморските военноисторически списанийца — само от дъжд на вятър ще се изкаже някое полковниче… А у нас! А у нас на борба са вдигнати масите. У нас генералите настъпват на цели фаланги, громят и разбиват клеветниците с гневни статии и речи. Какво ти генералите. У нас на борба са хвърлени неизброими сили. Нека сведем глави пред могъществото: Генералният щаб! Академията на науките! Академията на военните науки! И заедно с тях — институти от всякакви сортове и калибри, пресата, радиото, телевизията, легиони бойци на невидимия фронт в интернет смъкват всички и всякакви маски. Държавната дума не остана настрана, народните избраници се изказаха ясно и пределно категорично: бой по фалшификаторите! Фалшификацията няма да мине! Да защитим историческата правда! По законодателен път!
	Какви ти там академици и генерали! Какви ти народни избраници и инженери на човешките души! У нас на борба с фалшификаторите на историята на войната са вдигнати въоръжените сили. У нас бдящите органи са се загрижили за проблема. Абе у нас и главата на правителството… Нещо повече… У нас самият Върховен главнокомандващ е вдигнал наказващия меч на правдата в готовност да го стовари върху главата на всеки вагабонтин, който посмее да се занимава с очерняне. Размахът на борбата е такъв и нажежаването на страстите е такова, че незабелязано за самите борци тяхното свято и право дело вече се е превърнало в национална идея на новата свободна демократична Русия. Мъдреците в прашните учебници са търсили Идеята, а тя неочаквано е изгряла над главите им. Ние отново се сдобихме с Велика цел и тя се състои в опазването на нашето светло минало от очерняне. Хубавото на Великата цел е, че е близка. Нищо и никакво — да се напише нов десеттомник! Да се свика още една конференция! Да се засили патриотичното възпитание! Да се издаде печеливша книжка! Да се снима филм и да се рекламира до дупка! Да се открие архивен документ и с него да се изправят мерзавците до стената на позора!
	И същевременно Великата цел е недостижима. Колкото и конференции да провеждат, не могат да избягат от факта: тази война не е била освободителна. Комунистическите людоеди и главорези, изтребили десетки милиони собствени граждани, не са могли да дадат никаква свобода на никого. Просто защото каква им е била ползата да убиват свободата в своята страна и веднага да я носят на съседните народи. Каква им е била ползата с едната ръка да натикват своите хора зад решетките и бодливата тел, а с другата да свалят оковите от съседните народи. За какво им е било да държат своите селяни в колхози, а чужбинските земеделци да награждават със земя и правото свободно творчески да я обработват.
	Никакви десеттомници не ще могат да докажат на никого, че ордите комунистически роби, подкарвани като стадо с картеча на заградителните отряди, са можели да бъдат освободители. Не са могли! И не са били. Просто защото не са имали никакво понятие за свобода. Просто защото в резултат на разгрома на Германия копойско-подлярската власт в собствената им страна набира невиждана сила.
	И колкото и популярни статии и книжки да издават, не може да бъде заличен фактът, че другарят Сталин е влязъл във войната като съюзник на Хитлер, че заедно са делили и измъчвали Европа. Не можем да избягаме от миналото, не можем да изперем опръскания с кръв мундир на завоевателя, не можем да го пребоядисаме в белия цвят на непорочната добродетел: през 1941 година главните сили на Червената армия са се включили във войната на окупираните територии на разграбените и покорени съседни страни и през 1945 година са завършили войната с окупация, замислена за вечни времена.


>>	3
	И тъй, Великата цел — разгромяването на фалшификаторите — е и близка, и принципно недостижима. Като морков на въженце пред муцуната на магаре. Тъкмо в това се състои цялата прелест. За историческата правда можеш да се бориш вечно. На борците за Идеята са гарантирани хлебно-маслени длъжности, почетни звания, ефирно време и нови милиарди за патриотично възпитание. Аз поглеждам себе си, дребничкото врагче, с гордост: на колко генерали осигурих работа! Граждани генерали, ако ме нямаше мен, бяхте за ожалване! А така — никакво отчаяние: награди, ордени, тиражи, гостоприемни симпозиуми и пожизнени гаранции срещу безработица.
	Има и още една причина, която няма да позволи фалшификаторите на историята на Втората световна война да бъдат сразени от железния юмрук на държавната идеология. А тя е, че главните борци срещу фалшификацията са едновременно и главни фалшификатори. У нас всичката ни е такава: срещу кражбите се борят крадците, и то не дребните, а онези по върховете, а срещу продажността на чиновниците — най-продажните от тях. И историческата правда защитават онези, на които по задължение е вменено да я изопачават. Генерал-полковник Д. А. Волкогонов например беше главният военен историк. А малко преди това — началник на управлението на спецпропагандата при Главпур, т.е. главният лъжец на Съветската армия. 40 години Волкогонов преподаваше марксизъм-ленинизъм, а после го пратиха да оправя военната история. Смятали са, че онзи, който е солидно подкован идеологически, е и най-кадърният.
	И преди, и след Волкогонов не стратези, а агитатори и кресльовци ръководеха нашата военноисторическа наука. Генерал-лейтенант П. А. Жилин например. Той е и доктор на науките, и професор, и член-кореспондент, и лауреат на всякакви награди. А преди да оглави Института по военна история при Министерството на отбраната на СССР, този учен мъж е заемал високата длъжност проректор на Академията за обществени науки при ЦК на КПСС, т.е. школата по марксистко словоблудство.
	Военната история в нашата страна се разработваше като агитация и пропаганда. В нормалните страни военната история е повелителка и майка на всички военни науки, а у нас тя е сладурче от идеологическия бардак. Под ръководството на разни Телпуховски, Жилиновци Волкогоновци в нашата страна израснаха цели поколения абсолютно неграмотни генерали и маршали.
	В Съветския съюз книги за войната съчиняваха хора, които почти нищо не знаеха за нея. Маршалът на Съветския съюз Иван Степанович Конев например смая света с изказването си, че германският танк „Тигър“ бил въоръжен със 100-мм оръдие _(„Сорок пятый“. М, Воениздат, 1966, с. 123)_. От деня на сталинградския прелом Червената армия е настъпвала и най-страшният звяр, който е срещала по пътя си, е бил „Тигърът“. Този хищник е бил способен да спира бронираните лавини на Червената армия, понякога твърде мощни и многобройни. За да се борят с него, е трябвало да знаят къде е била силата му и къде — слабостта. Всеки войник на фронта е бил длъжен да помни основните тактико-технически данни на „Тигър“. Първата и главна характеристика на танка, както и на всяко друго оръжие, е способността му да убива. За фронтоваците е било важно преди всичко да знаят наизуст за кого и на какви дистанции е опасен този звяр, т.е. характеристиките на неговото оръдие. А те започват от калибъра. На всеки войник е набивано в главата: 88 мм. И на всеки сержант. И офицер. И генерал. А командващият фронта на главното стратегическо направление на войната маршалът на Съветския съюз И. С. Конев не е знаел това.
	Възразяват ми: че той не е писал лично мемоарите си!
	Не ми възразявайте. Знам, че не ги е писал той. Въпросът е друг: защо поне не ги е чел? Нима на маршала не му е било интересно поне бегло да се запознае със собствените си спомени?
	И още един въпрос: как тази глупост е минала през проверката на Института по военна история при Министерството на отбраната и Военноисторическия отдел при Генералния щаб? И как Военното издателство при Министерството на отбраната е могло да отпечата такова нещо?
	Хем това не е техническа грешка.
	На същата страница хората, които са съчинявали мемоарите на маршал Конев, са хвърлили в недоумение прогресивното човечество с откритието: „“Кралските тигри" бяха още по-мощни". Тъй като в разказа за „Тигъра“ е упомената само една негова характеристика — калибърът на оръдието, фразата за „Кралския тигър“ се възприема в смисъл, че той е имал оръдие с още по-голям калибър. Но всеки нормален човек, който самостоятелно изучава войната, знае, че „Кралският тигър“ е имал оръдие със същия калибър — 88 мм.
	На предната страница именитият пълководец Конев е сразил читателите с новината, че съветският танк Т-26 е бил бързоходен. С други думи, хората, които са писали мемоарите на маршал Конев, са нямали представа не само за германските танкове, в частност за най-мощните, но и за съветските, в частност за най-масовите на 22 юни 1941 година. А всеки ученик, който се интересува от историята на войната, знае, че максималната скорост на Т-26 е била 30 км/час.
	Простимо е, след като си воювал, да не знаеш нищо за германските танкове, но как да простим непознаването на собствената ти техника, с която са въоръжени подчинените ти войски.
	И щом не знаеш, поне си мълчи. Защо си разрешил да съчиняват мемоари от твое име?
	Това са само три примера на две страници. Но всички книги на маршал Конев се състоят само от такива примери. Всичко това се превежда на чужди езици и предизвиква весело оживление сред читателските маси. А у нас никой не реагира на това. По мемоарите на Конев 40 години се провеждат читателски конференции във всички военни академии и училища и никой не се възмущава, не протестира, не пише опровергаващи статии, книги и дисертации. А пък нивото на невежеството в мемоарите на Жуков е несравнимо по-високо, отколкото в мемоарите на Конев. Но моите многобройни критици сякаш не забелязват това. А незнанието на основите плоди ново и по-дълбоко незнание.
	И ето го резултата.
	През април 2005 година се състоя грандиозна научна конференция: лампази, еполети, научни титли, доклади, дискусии, шампанско. Епохална реч произнесе заместник-министърът на отбраната на Руската федерация — началникът на въоръженията на Въоръжените сили на РФ армейски генерал А. Московски. Но ужасът не е, че той дрънкаше идиотщини, а че никой не му възрази. Армейски генерал Московски например каза, че две години преди нападението на Германия над СССР в Съветския съюз били „формирани 125 нови дивизии“. Интересът на армейския генерал е разбираем. Наредили са му да лъже, че нашата страна изобщо не се е подготвяла за война. Или се е подготвяла през куп за грош.
	Но Съветският съюз се е подготвял. И то доста сериозно. И следващият докладчик, заместник главният комисар на ВВС генерал-полковник А. Наговицин, можеше да възрази: не за две години, а само от началото на юни 1940 до началото на юни 1941 година, т.е. за една година, само в състава на ВВС са били формирани 79 нови авиационни дивизии. Но заместник-главкомът на ВВС генерал-полковник Наговицин не е много наясно с въпросите на авиацията, затова не възрази.
	А някой от присъстващите би могъл да добави: през същата година са били формирани 61 танкови дивизии. Всичко само за една година — 140 само авиационни и танкови дивизии. Но нали най-много са се формирали стрелкови дивизии. Както и моторизирани. Във въздушнодесантните войски са били формирани нови бригади (които са по-малки от дивизиите) и корпуси (по-големи от дивизиите), но точно дивизии не е имало. Това обаче не означава, че въздушнодесантните войски не трябва да се включват в сметките. А освен това — корпуси и дивизии на противовъздушната отбрана, дивизии на НКВД и пр., и пр.
	Армейски генерал Московски е мислител от жуковски калибър. Той не просто говори и мисли като Жуков, но го прави със смайваща точност, до последната запетая.
	Маршалът на Съветския съюз Жуков: „От януари 1939-а до 22 юни 1941 година Червената армия получи повече от седем хиляди танка. През 1941 година промишлеността вече можеше да даде около 5,5 хиляди танка от всички типове. Колкото до КВ и Т-34, към началото на войната заводите успяха да произведат 1861 танка“ _(„Воспоминания и размышления“. 1969, с. 205)_.
	Армейски генерал Московски: „От януари 1939-а до 22 юни 1941 година Червената армия получи повече от седем хиляди танка. През 1941 година промишлеността вече можеше да даде около 5,5 хиляди танка от всички типове. Колкото до КВ и Т-34, към началото на войната заводите успяха да произведат 1861 танка“ _(„Красная Звезда“, 13.04.2005)_.
	Тези числа са отдавна опровергани. Препоръчвам на генерал Московски и на всички, които го аплодираха, „Статистический сборник №1“, издаден от Министерството на отбраната през 1994 година: към 21 юни танковете КВ са били 711, Т-34 — точно 1400. Хубавото на справочника е, че посочва кой кога колко танка е произвел, кой завод кога на кого колко е доставил. Числата от „Статистический сборник“ са обосновани и потвърдени от архивните данни, а данните на генерал Московски са взети от лъжливите мемоари на неграмотния „маршал на победата“.


>>	4
	По-нататък армейски генерал Московски обяви, че за времето на войната съветската промишленост е произвела 490 хиляди артилерийски оръдия…
	Историята на въпроса е такава: през 60-те години на XX век това число беше официално. Именно него е вписал Жуков в „най-правдивата книга за войната“. През 1974 година Жуков умря, а междувременно обявиха друго число: през годините на войната съветската промишленост е произвела не 490, а 825 хиляди оръдия и минохвъргачки от всички калибри. Както виждаме, разликата е значителна — 335 хиляди цеви. Една трета от милиона. Същевременно бяха преразгледани числата за производството на самолети, танкове и друго въоръжение. Новото число бе записано в „Советская военная энциклопедия“. И под него се подписаха маршалът на Съветския съюз А. А. Гречко, адмиралът от флота на Съветския съюз С. Г. Горшков, главният маршал от авиацията П. С. Кутахов, армейските генерали А. А. Епишев, С. П. Иванов, Н. В. Огарков, И. Г. Павловски, И. Е. Шавров, И. Н. Шкадов, цял взвод генерал-полковници, легион и половина академици, професори и доктори.
	Какво да направи мъртвият Жуков? Мигар да настоява на неправилните, явно занижени числа, пробутани му от нечия вражеска ръка? Не, разбира се! Мъртвият „маршал на победата“ веднага решително поправи грешката си. А за да няма разни нежелани приказки, се появи и препратчица: това число не е измислено, а е преписано от „Советская военная энциклопедия“ _(М., Воениздат, 1976, т. 2, с. 66)_.
	Това е още един пример за пробуждането на паметта на мъртвия „маршал на победата“.
	Бедата на армейски генерал Московски е, че той разсъждава според първото издание на мемоарите на Жуков. Да, но времето си върви. Никой не спори, че за времето си първото издание на „Воспоминания и размышления“ беше най-правдивата книга за войната. Но това продължи съвсем кратко време. До момента, когато излезе второто издание, което напълно опровергаваше първото. А после излезе трето издание, което опроверга първите две. Интересното на мемоарите на Жуков е, че във всеки един момент те напълно отговарят на официалната линия на деня. Появяват се нови факти, нови тълкувания на историята, нови документи и числа, в съответствие с това се променят и възгледите на Жуков.
	Армейски генерал Московски не е разбрал една проста истина: „Воспоминания и размышления“ са основа на основите. Но човек трябва да се позовава не на първото попаднало му под ръка издание, а само на това, което в момента е последното. Днес е действащо тринайсетото издание. И само то може да се смята за най-правдивата книга за войната. Всички предишни са измислица, глупост и лъжа. Мъртвият Жуков върви в крак с времето, а живият генерал Московски не успява да е в крак със стремително променящите се възгледи на „маршала на победата“.
	Така си седят в залата високите чинове, ръкопляскат си. Пука им на тях: дали оръдията и минохвъргачките са били 490 или 825 хиляди. Интересно, дали разликата от 335 хиляди им е толкова безразлична, когато става дума за техните лични доходи?


>>	5
	Впрочем възможен е и още един вариант. Просто нашата военноисторическа наука е стигнала до неопровержимото заключение: първоначалното число, 490 хиляди, все пак да е вярно. А 825 хиляди да е измислица на маршал Гречко и присъединилите се към него Епишев и Огарков. Ако е така, ще бъде интересно да проследим как ще реагира на новото (т.е. на старото) число мъртвият маршал Жуков? Нима в най-новото издание ще се върне към първоначалното число? Отначало е обявил 490, после, след смъртта си — 825, а след това — отново 490.
	А между другото централният орган на Министерството на отбраната внесе яснота: през годините на войната „фронтът получи 300 хиляди оръдия“ _(„Красная Звезда“, 07.05.2005)_.
	Същият вестник в същия си брой съобщи: „През войната тружениците от тила дадоха на фронта 96 хиляди танка, 108 хиляди самолета, около два милиона артилерийски оръдия и минохвъргачки от различни калибри“.
	Аз разбирам министърът на отбраната да не познава тънкости от военното дело. Но тук не става дума за тънкости! Според мен министърът на отбраната трябва да чете централния военен вестник. Допускам, че министърът нищо не разбира от зелени оръдия. Простимо е. Но нека той си представи някакви други зелени предмети. Интересно, способен ли е гражданинът министър да долови разликата: 300 хиляди или 2 милиона?
	Поне някой да каже: по-рано смятахме, че е било така, сега сме на друго мнение. Но не. Различни числа водят мирно съвместно съществуване: и 300 хиляди оръдия и минохвъргачки, и 490 хиляди, и 825 хиляди, и „около два милиона“.
	Мисля, че дори един пиян дебил би могъл да съобрази: нещо тук не е наред. Само едно от тези числа може да бъде вярно. Но четирите не могат да бъдат верни едновременно. Но ето че нашите Московски-Балуевски стратези не са способни на такова интелектуално усилие. Най-учудващото е, че става дума за официални числа, изричани пред целия свят от лица твърде отговорни (имам предвид длъжностите им, не и постъпките).
	Разминаването в официалната авиационна и танкова статистика не е толкова впечатляващо, но също представлява интерес. И тук мирно съжителстват официално обявени от Министерството на отбраната и Генералния щаб твърде различни числа. Те се обявяват не просто в една и съща година, а както видяхме, в един и същи ден в един и същ вестник. Вярно, на различни страници.
	По време на войната Съветският съюз е произвел 108 хиляди бойни самолета. А може би 112 хиляди. 134 хиляди. Или 136. Или правилното ще бъде 137 хиляди. Всеки може да избере за себе си което си поиска число. И всяко ще бъде вярно. И всяко има официално потвърждение от страна на Министерството на отбраната на РФ.
	Танкове и самоходни артилерийски установки на тяхна база са били произведени 96 хиляди. Или 102 хиляди. Или 108,2 хиляди.


>>	6
	На фона на два-три такива примера всеки сам може да си представи какво се върши в други области на руската военноисторическа наука. Например по въпроса за човешките загуби във войната. Лесно е да се пресметне колко дивизии е имало в Червената армия в навечерието на войната. Днес всеки ученик, като използва откритите източници, може сам да състави списък на всички дивизии с името на съответния командир, мястото на дислокацията, подчинеността, бойния състав. А министърът на отбраната, неговите заместници, главнокомандващи и всички подчинени им структури, в чиито ръце се намират всички секретни и съвършено секретни архиви, не са способни да го направят. Те не знаят броя на дивизиите в Червената армия към 22 юни 1941 година дори приблизително.
	Те си нямат дори и бегла представа колко и какво оръжие е имала армията в навечерието на германското настъпление и колко е получила в хода на войната. И би било простимо, ако те се придържаха към една линия. Тогава щеше да бъде ясно — хората грешат и се заблуждават. Да, обаче не. Нашите стратези говорят едновременно за най-различни числа.
	Лесно е да се пресметне колко танкове, оръдия, самолети е произвела промишлеността преди войната и по време на войната. Защото все още не са изгорени всички военни архиви. Защото по заповед на Сталин, като се започне от октомври 1938 година, всяка вечер всеки директор на военен завод лично се е отчитал пред Москва за изпълнението на дневния план. За измама — разстрел. Не е можело да лъжат, защото възложителят е била армията. Промишлеността например се е отчела за предаването на сто танка, а армията е получила деветдесет. Къде са останалите? Ами ето: имайки на разположение всички статистически данни, Министерството на отбраната на РФ все още с пълна увереност оперира в един и същи ден с данни, че армията е получила 300 хиляди оръдия и същевременно — „почти два милиона оръдия“. Представете си какво става в областта на изчисляването на човешките загуби, където става дума за десетки милиони, където статистиката е объркана, противоречива, недостоверна, че и изобщо не е водена в хода на боевете.
	Ето къде е парадоксът: най-невежите генерали на света са събрани в Министерството на отбраната и Генералния щаб на Русия. А най-яростната борба за историческата правда се води у нас.
	От същите тези генерали.
	А историята на войната на всеки нов исторически етап ни се представя в съвършено нов, различен, но винаги прелъстителен вид. Нашата история на войната мигновено променя външността си според желанията на всеки нов похотлив клиент.

	* * *

	Странно нещо: против „Ледоразбивачът“ са написани вече сума ти книги, защитени са множество докторски дисертации. В какво ли само не са ме уличавали, с какво ли не са се заяждали. Но кой знае защо, никой не иска да забелязва бронебойното невежество на нашите генерали, умножено по нехайството на мегатонната класа.


>	Глава 5
>	От времената на рухването на Римската империя

E>
	Просто Съветският съюз е бил устроен така, че на повърхността са изплували предимно лайна.
@	Юлия Лшпинина
@	„Управляват ни вируси“
E$

>>	1
	Заслужилият летец-изпитател, героят на Съветския съюз А. А. Шчербаков, син на кандидат-член на Политбюро, секретар на ЦК на ВКП(б), ме прегази като на шега. Веднъж бегло бях споменал германския самолет Ме-209 и той начаса ме уличи в невежество: не е имало такъв самолет! А след като ме разгроми в областта на военната история, добави като безплатно приложение едно-друго за моралния ми облик, за извършените злодеяния.
	И тутакси цяла глутница кресльовци, целият троекуровски кучкарник дружно ме заръфа: не е имало такъв самолет! Ура! „Ледоразбивачът“ е опроверган!
	Нови и нови разобличителни книги пердашат борда на „Ледоразбивачът“. Като торпеда. Броят на опровергаващите книги вече надхвърли трийсет. А броят на статиите е неизчислим. Във всяка нова книга ме клеймят и изобличават. Ключовият им аргумент: лъжеш за Ме-209, не е имало такъв самолет! Как може да се вярва на „Ледоразбивачът“, щом дърдориш такива глупости?
	Заяждат се с мен за дреболии. Като помисли човек, какво значение дали е имало такъв самолет, или не? Историята на този самолет изобщо не е включен в системата на моите доказателства. Просто веднъж (един-единствен път!) наред с множество факти съм споменал пустия му Ме-209. Добре, не е съществувал. Добре, сгрешил съм. Какво променя това?
	Но не. Думата не е врабец. Няма как да се измъкне човек. Щом се объркваш за такива дреболии, тържествуващо заявяват критиците, как може да се вярва на писанията ти? Щом веднъж си изрекъл такова нещо, отговаряй!
	Отговарям: не се обърквам за дреболии! Свръхграмотни експерти намериха сума ти грешки в моите книги. Аз не реагирам на множеството заяждания и забележки. Защото няма как да отговоря на всички. И се създава впечатление, че щом не споря с кресльовците, значи нямам какво да възразя. А аз не отговарям на множеството забележки по друга причина. Просто защото в огромното си мнозинство забележките и заяжданията са от глупави по-глупави. Като тази за Ме-209.
	Преди да ме уличи в невежество, заслужилият летец-изпитател просто е бил длъжен да прелисти съответните справочници, списания и книги. Мисля, че на заслужилия летец-изпитател би му било интересно да научи нещо за авиацията. Не е ли така?
	В „Ледоразбивачът“ става дума за Втората световна война, по-точно — за нейното начало. Е, в момента на започването на Втората световна война Ме-209 не просто е съществувал, той е бил най-прочутият самолет в света. Като „Конкорд“ през 1970 година.
	Преди Втората световна война надпреварата е била за продължителност на полетите, за височина, за маневреност, за товароподемност. Но главно — за скорост. И Сталин, и Хитлер отделяли внимание най-вече на скоростта.
	На 20 април 1939 година Германия празнува рождения ден на Адолф Хитлер. Навършил 50. И ето че на 26 април летецът-изпитател Фриц Вендер, като подарък за фюрера, установил световен рекорд за скорост с Ме-209 — 755,138 км/ч. Вендел станал най-бързо придвижващият се човек на планетата Земя. До 1 септември 1939 година рекордът му не бил подобрен. Подчертавам, става дума за _официален_ световен рекорд за скорост.
	Ако някой човек от улицата не знае за Гагарин и за кораба „Восток“, в това няма нищо страшно. Ако за Гагарин и „Восток“ никога не е чувал някой космонавт, работата вече е по-сериозна. Но докато той си мълчи, е търпимо. Страшното е, ако изведнъж някой космонавт се хвърли яростно да доказва, че никога не е имало Гагарин и „Восток“. И то не просто в тесен кръг приятели, а с камбанен звън по целия свят.
	Именно така се държи заслужилият летец-изпитател Шчербаков, който няма дори приблизителна представа за авиацията, който не само не е чувал за Вендел и за Ме-209, но се е хвърлил във „Военно-исторический журнал“ да отрича тяхното съществуване.
	Ужасното е не че изпитателят не знае азбукито на своята професия, а че не осъзнава незнанието си. По-отвратително от невежеството на свенливия е само войнстващото невежество. И е много жалко, че с военната история на Руската държава се занимават хора със същия кръгозор и ниво на знанията в областта на авиацията като на заслужилия летец-изпитател. Ако не и по-ниски.
	Учените другари от „Военно-исторический журнал“ биха могли да подскажат на заслужилия изпитател: не се излагай, авиацията не е твоя тема. Но кой знае защо, не са го направили. И сега цял свят им се смее. „Военно-исторический журнал“ се доставя в библиотеките във всички цивилизовани страни. И народите изпадат в истерия: щом руснаците поверяват съвременно оръжие на войнстващи невежи, трябва да бъдем готови за всякакви изненади.


>>	2
	На откритията на гражданина Шчербаков тучните стада мои критици отвърнаха с бурен възторг. Редакцията на „Военно-исторический журнал“ не бе затрупана с опровержения и протести. Напротив. Събра се цяла тълпа официални опровергаващи, които подхванаха откровенията на изпитателя Шчербаков и ги понесоха към масите в качеството на аргумент, окончателно потапящ „Ледоразбивачът“.
	Историята с Ме-209 в качеството на убийствен антиледоразбивен аргумент използваха публично:
	— армейски генерал М. Гареев;
	— генерал-майор Ю. Горшков;
	— Ю. Мухин;
	— Г. Барановски;
	— Г. Иваницки;
	— А. Ланшчиков.
	И цяло научно войнство: не е имало такъв самолет! Следователно „Ледоразбивачът“ е потопен!
	Ще напомня на така наречените сериозни историци и също толкова сериозни пълководци, че Ме-209 навремето бе детайлно изучен от съветските авиационни конструктори. На него са летели наши славни летци-изпитатели, сред които С. П. Супрун. Те бяха други хора. Познаваха авиацията, обичаха я.
	Но как е могло един съвършено секретен германски самолет да бъде изучен от нашите конструктори и летци? Ами много лесно. Сталин, повтарям, е обръщал особено внимание на скоростта на самолетите. Затова взел, че наредил да се закупят от Германия 36 най-нови самолета от 12 типа. Не е можел великият вожд на световния пролетариат да подмине машина, която лети най-бързо от всички в света.
	А наивният Хитлер, както е известно, безгранично (до определен момент) е вярвал на Сталин. Хитлер взел, че продал въпросните най-добри самолети. Включително Ме-209. И ги е продал не за бойно използване от Червената армия, а именно за подробно изучаване. По-просто казано, Хитлер продал не самолети, а секрети.
	И така Хитлер търгувал с авиационни секрети през 1940 година. Когато Германия вече затъвала в тресавището на Втората световна война. За Хитлер вече нямало изход от това тресавище. Загазил я.
	Но до каква степен трябва да е вярвал на Сталин… До каква степен трябва да се е нуждаел от стратегически суровини, та по време на войната да продава срещу нефт и зърно своите военни и технологически тайни!
	Казват, че Хитлер не смятал руснаците за хора, не вярвал, че те могат нещо да присвоят или изкопират. Затова не се страхувал.
	Така си е. Но не е бивало да изключва и друга възможност. Другарят Сталин е можел да сподели Хитлеровите секрети с Чърчил и Рузвелт. Хем той да се възползва, хем да си компенсира всички разходи. И да излезе на печалба. (Което, между другото, и направил.)
	Но Хитлер не е имал друг изход. Налагало му се е дори да търгува с морски и авиационни тайни.
	Изпитанията на най-новите германски самолети, включително и на Ме-209, се провеждали край Москва в Изследователския институт по летене, който днес носи името на именития летец-изпитател Громов. Интересно, дали гражданинът Шчербаков е чувал някога за Громов и за Летателно-изследователския институт? Или ще захване яростно да опровергава и тяхното съществуване?


>>	3
	През последните години в нашата страна бе направен наистина гигантски скок в изучаването на военната история. Вярно, все още има отделни недостатъци…
	Изучаването на историята се води от ентусиасти. Държавата стои настрана.
	Но възниква един въпрос: а за какво изобщо е нужна военната история?
	Ами защото е невъзможно да бъдеш военен без нея.
	Военната история е фундамент и база на всички военни науки. Ето ви едно правило без изключения: генерал, който не знае военната история, не е в състояние да води съвременна война.
	Пример: Жуков погуби в Берлин две гвардейски танкови армии: Първа и Втора. Но в нашите военни училища и академии никой не си спомняше за това. В Съветския съюз военната история се изучаваше чрез героичните примери: ура! напред! А че да се хвърлят големи танкови части и съединения на щурм на градове е престъпление, никой не си спомняше. Защо да ровят в миналото? Военната история се преподаваше на същото ниво, на което един Озеров твореше своите епопеи за войната. В резултат на такова обучение, умножено по гледането на прожекции на Озеровите шедьоври, един министър на отбраната на Русия героично задвижи танковете към Грозни точно както Жуков ги бе хвърлил към Берлин.
	Резултатът беше абсолютно същият.
	Сега някой нов Озеров ще възпее героизма и пред новите поколения ще бъдат представени вече не един, а два ярки исторически епизода, по които ще обучават бъдещите стратези: ура! ура! И само напред! С танкове по градските улици!
	И ето го въпроса: кой в момента отговаря за нашата родна историческа наука?
	Отговор: министърът на отбраната и началникът на Генералния щаб.
	Какво да се занимаваме с министъра на отбраната?
	Министърът на отбраната на Русия е лице странично.
	При това положение първият заместник-министър на отбраната — началникът на Генералния щаб армейски генерал Ю. Н. Балуевски, е трябвало да хване юздите с мазолестите си ръце. Трябвало е да оцени обстановката, да вземе съответното решение и да издаде заповед.
	Хем ситуацията е пределно проста: ние сме единствената в света страна, в която историята на Втората световна война на държавно ниво не се изучава. През 60-те години упорит труд Военноисторическото управление при Генералния щаб, Институтът по военна история при Министерството на отбраната, множеството катедри във военните академии и училища не са си направили труда дори да преброят дивизиите, които е имало в Червената армия на 22 юни 1941 година.
	Щом е така, натрапва се едно просто решение: да се забранят всякакви изказвания на официални лица по въпроси, свързани с историята на Втората световна война, да се забрани на „Красная Звезда“ и на другите военни вестници и списания да публикуват материали за войната.
	Когато бъде въведен елементарен ред във военноисторическата наука, когато бъдат събрани, обработени и проверени най-основополагащите сведения за войната, тогава забраната може да се снеме. Инак министърът на отбраната, неговите преки и непосредствени началници и неговите подчинени изглеждат извънредно глупаво в очите на целия свят.
	Но какво прави началникът на Генералния щаб армейски генерал Балуевски?
	Той прави точно обратното на онова, което изисква обстановката. Той поощрява грандиозните сборища на весели генерали, адмирали и академици, свързани с военната история.
	Самият армейски генерал Балуевски не би се отказал да блесне публично с познания в областта на военната наука. А резултатът е като с Жуков в Берлин. Ето само едно малко откъсче от огромната статия на Балуевски в „Красная Звезда“ от 7 май 2005-а. Генералът описва грандиозната Висло-Одерска операция на Червената армия през януари 1945 година: „Невъзможно е да се опише всичко, което се случи между Висла и Одер през първите месеци на 1945 година. Европа не е виждала нищо подобно от времената на гибелта на Римската империя“.
	Висло-Одерската операция е връх на военното изкуство и предмет на особена гордост за нашето военно ръководство. Генерал Балуевски изразява чуждо мнение. Той цитира германски генерал и подчертава: ето виждате ли как хитлеристкият генерал оценява стратегическото майсторство на висшия команден състав на Червената армия!
	Този цитат се радва на дълъг щастлив живот. Не минава и година, през която в официалните военни трудове десетки пъти да не прозвънти: „… от времената на гибелта на Римската империя“… Такива декларации изпълват с гордост сърцата на участниците в грандиозните конференции и симпозиуми.
	Но щеше да бъде съвсем добре, ако самите наши стратези четяха книги, ако сами подготвяха докладите си и избираха цитати за тях, а не разчитаха на онова, което им пробутват нехайните референти. Сигурен съм, че тогава нито един от отговорните военни ръководители не би повтарял цитата на германския генерал за Висло-Одерската операция.
	Във всяка сфера от нашата дейност отдавна се е утвърдил един комплект служебни мъдрости, които трябва да се изричат в тържествени случаи от високите трибуни. Но ако нашите генерали бяха обучени да вникват в същината, да обръщат внимание на дреболии, комплектът цитати, с които жонглират пред почтената публика, отдавна щеше да бъде обновен.
	Тогава от служебния запас на нашите стратези сред първите, сигурен съм в това, завинаги щеше да бъде зачеркнат пасажът, че Европа не е била виждала нищо подобно от времената на рухването… Впрочем и десетки други подобни цитати отдавна и стабилно щяха да бъдат забравени.
	Историята на въпроса е такава.


>>	4
	Сталин е разбирал, че история на войната между Съветския съюз и Германия не може да се напише. Прекалено некрасива и неприлична излизала. Оставало или да се мълчи, или да се лъже без мяра, безгранично и безпределно.
	Сталин избрал мълчанието.
	При Сталин не са предприемани опити да се напише история на войната. Меракът на някои стратези да съчиняват и публикуват своите спомени и размисли бил пресичан решително. Вместо научни изследвания и генералски спомени излязъл сборник с речи на другаря Сталин: Братя и сестри… Към вас се обръщам, приятели мои!
	И толкоз.
	А след Сталин на трона се покатерва наведнъж цяла тайфа вождове — колективното ръководство. Към есента на 1957 година след непрекъснатата поредица яростни боричкания на върха на властта остават двама: Жуков и Хрушчов. (Между другото, жук* си е бръмбар, а хрушч на украински също означава бръмбар.)
	[* Жук (рус.) — бръмбар. — Б.пр.]
	Та именно двата бръмбара решили да съчинят история на войната, като предварително знаели, че истината не може да се каже. Но ако истината отпадне, какво ще остане?
	Монументалният Хрушчовско-Жуковски (по-точно, Жуковско-Хрушчовски) труд трябвало да утвърди навеки главната идея: войната е ръководел не Върховният главнокомандващ, а неговият заместник — Георгий на белия кон, вдъхновяван и благославян за подвизи и велики дела от Хрушчов.
	На 12 септември 1957 година започва работата върху капиталната петтомна „История на Великата отечествена война“. Едновременно се издават и други книги, чието главно предназначение е да подкрепят и развият кремълската митология. На 24 септември 1957 година е подписана за печат книгата „Танковите сражения“ на германския генерал Мелентин. Редактор е първият заместник-началник на ГРУ героят на Съветския съюз генерал-лейтенант от танковите войски А. П. Панфилов. Именно в тази книга се съдържа оценката на Висло-Одерската операция на Червената армия: „Невъзможно е да се опише всичко, което се случи между Висла и Одер през първите месеци на 1945 година. Европа не е виждала нищо подобно…“.
	Според признанието на победения хитлеров генерал на заключителния етап от войната войските на Жуков и Конев са демонстрирали такова ниво на военно изкуство, каквото Европа не е познавала през последните хиляда и петстотин години. В тази фраза съвършено ясно е казано, че пълководческият талант на съветските маршали и генерали през последните месеци на войната е достигнал такъв разцвет и ниво, с които не могат да се сравняват нито Бонапарт, Кутузов и Кромуел, нито Фридрих, Тюрен и Конде. Ласкателна фраза. Всъщност книгата е превеждана и издавана именно заради този цитат.
	Книгата още не е стигнала до печатницата, но вече започват да я цитират. На 8 октомври 1957 година Жуков в реч пред великия вожд на Югославия за пръв път прочита откъс от нея. Озвучава го, както биха се изразили новоизлюпените радетели за изящна словесност.
	А докато стратегът разпуска в компанията на югославски и албански другари, кремълските тартори организират интригантска говорилня и изхвърлят великия пълководец от шайката си.
	С това на властването на Жуков е сложен край, съответно е сложен край и на работата върху грандиозното историческо изследване. Вместо несъстоялия се петтомник три години по-късно започва да излиза шесттомник и главната идея в него вече е друга: войната е спечелил Хрушчов.
	Фразата, че Европа не е виждала нищо подобно от времената…, е вписана и в хрушчовската история на войната _(том 5, с. 91)_, но при това името на Жуков се споменава само бегло.
	Впрочем тази официална шесттомна история не с твърде благосклонна и към Сталин. Ето ви един пример за отношение към историческата правда. През 1945 година са учредени медалите „За победата над Германия“, „За победата над Япония“, „За доблестен труд по време на Великата отечествена война“. На лицевата страна на тези медали е профилът на Сталин. И това е естествено — той е бил Върховен главнокомандващ, освен това през цялата война е бил глава на правителството. Създателите на хрушчовския шесттомник са поместили изображенията на тези медали на цветна страница. За трите медала не им се е досвидяла цяла страница. Но на тези изображения портрета на Сталин го няма!
	Аз съм страстен колекционер на военни награди. Привличат ме още от малък. И ето ви ситуация: моят баща освен другите награди има на мундира си два медала с профила на Сталин — за Германия и за Япония. В момента, когато излезе последният том на хрушчовската официална история, не бяха минали и двайсет години от края на войната, затова повечето мъже в Съветския съюз на възраст над четирийсет години и много жени имаха по един, че и по два такива медала. И в празник всички, които бяха воювали, и всички, които ударно бяха се трепали в тила, излизаха на улицата с тези медали. Сталин на гърдите на милиони хора. И не щеш ли, излиза официалната история на войната и в нея — очевидна за всеки нагла фалшификация.
	Ако на подлизурковците, които са измисляли историята на войната, за чиято централна фигура са обявили Хрушчов, не им се е искало да си спомнят Сталин, те са можели просто да не публикуват изображенията на тези медали. Би било несправедливо и нечестно по отношение на десетките милиони хора, които са заслужили тези медали с кръвта и потта си. Но в този случай поне нямаше да има фалш и наглост.
	Нашите сериозни историци обаче бяха публикували фалшиви изображения. От този момент аз започнах много предпазливо да се отнасям към съветската официална история на войната и към трудовете на сериозните историци.
	Между другото, за военните награди. Култът към личността на Жуков набира сила. Орден „Сталин“ не съществува. (Имало е проект за такъв, но не е бил учреден.) А орден „Жуков“ има. У нас не е прието да се обръща внимание на дребните подробности. Няма и да го правим. Но тук подробността изобщо не е дребна, а извънредно ярка: на ордена „Жуков“ стратегът е изобразен в мундир, който е бил отменен през 1945 година, с четирите Златни звезди, последната от които той е получил през 1956 година.
	Същото фалшиво изображение е поставено и на медала „Жуков“.
	Ако при другаря Сталин някой беше изобразил Ленин с чалма, адмирал Ушаков с юнашка фланелка и войнишко кепе, а Богдан Хмелницки — с танкистки шлем, на такива неща щеше да бъде обърнато внимание. И щяха да последват изводи.
	А сега — всичко може.
	Но да се върнем към Жуков.
	Посещението в Югославия завършва печално. Стратегът заминава с крайцер, съпроводен с топовни салюти. С ескорт от нови-новенички ескадрени миноносци. Изпратили са го с почетен караул, гърмял е държавният химн. Жуков си е заминал като могъщ член на Политбюро. Той още е делял властта с Хрушчов, но много хора вече са схванали, че той скоро ще излапа и Хрушчов, както е излапал къде-къде по-яките Берия, Молотов, Каганович, Маленков и други вождове със сталинска закалка.
	Хрушчов е бил най-слабият в кохортата Сталинови съратници. На веселите партийни гуляи той е бил шутът. И ето че след Сталин всички кремълски мамонти са изядени. Никита е последният мохикан. Но именно той, останал насаме с Жуков, дава акъл на стратега да си направи една разходка с крайцер по Средиземно море. И докато пълководецът отсъства, го катурва от всички постове.
	Жуков се прибира като никому ненужен пенсионер. Веднага го викат и му изреждат всичко, което мислят за него. Стратегът се бие в гърдите, подмазва се и се унижава, а като доказателство за заслугите си повтаря: „Невъзможно е да се опише… Европа не е виждала от времената на гибелта…“


>>	5
	Този цитат Жуков е повтарял много пъти, година след година. Ето един пример — откъс от писмото му до Хрушчов от 18 април 1964 година: „Висло-Одерската операция, както Ви е известно, е една от най-грандиозните операции. Съветските войски я проведоха блестящо, с което заслужиха всеобщо възхищение. Дори враговете бяха принудени да признаят…“
	И Жуков, като коз от ръкава си, хвърля на масата цитата, че Европа не била виждала нищо подобно от времената на гибелта на Римската империя…
	След Жуков този цитат цели десетилетия повтарят генерали, маршали и академици. Кой ли само не ги е повтарял! Стане ли дума за значителни военни постижения, си спомнят Мелентин: „Невъзможно е да се опише…“
	Ето че влязохме в ново хилядолетие. И Червената армия отдавна я няма, а началникът на Генералния щаб на Руската армия армейски генерал Ю. Н. Балуевски бърбори като навит с пружина: „Невъзможно е да се опише… Европа не е виждала нищо подобно от времената…“
	Да речем, че няма лошо. Победен хитлерист е признал невероятно високото ниво на стратегическо майсторство на висшия команден състав на Червената армия през заключителния етап на войната, в частност на Жуков и Конев, които тогава са командвали войските на двата фронта по главното стратегическо направление. Защо да не се повтарят толкова ласкателни за нашето военно самолюбие думи?
	Ами защото това не е похвала, а обвинение.
	В немския оригинал и във всички преводи става дума далеч не за блестящи победи на Червената армия: „Това беше трагедия от невиждан мащаб. В старите германски земи — Източна Прусия, Померания и Силезия, руснаците проявиха зверска жестокост. Невъзможно е да се опише всичко, което се случи между Висла и Одер през първите месеци на 1945 година. Европа не е виждала нищо подобно от времената на гибелта на Римската империя“.
	Веднага след войната недоубитият хитлерист е обвинил Червената армия във варварство, вандализъм, в безцелно и масово унищожаване на хора и материални ценности, кражби, грабежи, насилие, мародерство.
	Нашите генерали и маршали е трябвало или да отвърнат на обвиненията, или да мълчат. Но героят на Съветския съюз, генерал-лейтенант от танковите войски А. П. Панфилов, за да угоди на най-великия стратег на всички времена и народи, като дребен мошеник, е сменил картата. В руския превод думите за зверската жестокост са отпаднали и обвинението се е превърнало в химн.
	Като е избягал от отговор с мръсно крадливо извъртане, генерал-лейтенант Панфилов е признал предявените обвинения за обосновани: нямаме достоен отговор. Изходът ни е един: да изопачим смисъла на обвиненията и да ги превърнем във възхвала.
	И ние половин век се самозалъгваме с фалшивата похвала, която нашите пълководци сами са сътворили с помощта на ловките си ръце и дългите си ножици. За половин век нито един офицер, нито един генерал, нито един маршал, професор или академик не е намерил време да прочете тази книга в оригинал или в превод на друг език освен руския. Никой не е заподозрял фалша.
	Ще кажа нещо повече. Началникът на Генералния щаб на РФ армейски генерал Балуевски не е чел тази книга и на руски език. Има доказателство за това. Много отдавна, преди 30 години, някой по погрешка е изписал името на германския генерал — О. Мелентин. И така си е останало. Цитиращите Мелентин не преписват от книгата, а един от друг. Момчетата, които са съчинявали статията на генерал Балуевски, са написали името точно така — О. Мелентин. И това е доказателство, че цитатът е преписан от чужда статия или доклад. Защото ако те бяха преписвали цитата от книгата, макар и фалшифицираната книга, щяха да напишат „Ф. В. фон Мелентин“.


>>	6
	Ще ми възразят: в случая армейски генерал Балуевски просто е жертва на мошениците, лъжците и невежите типове, които са създавали нашата наука преди половин век, които през 1957 година за радост на най-великия пълководец на всички времена и народи са издали фалшифициран превод на книгата на Мелентин, като са направили от негоден материал същинско бонбонче.
	На това ще възразя: армейски генерал Балуевски е длъжен да знае какво е представлявала „сериозната“ съветска военноисторическа наука във времената на управлението на именитите пълководци Жуков, Хрушчов, Брежнев, Андропов. Ето защо, когато е заел високия пост началник на Генералния щаб, той е бил длъжен да се разпореди за проверка на Правилността на преводите на всички военни книги, издадени от Академията на науките и Воениздат. И докато дадената книга не е минала през такава проверка, да се въздържа от публичното й цитиране.
	Най-малкото, без да се проверяват всички книги, е можело да се проверят по оригинала поне цитатите, които самият генерал е решил да повтори в своето публично изказване.
	Аз изобщо не настоявам всеки наш генерал, маршал, професор и академик да четат в оригинал военни книги на чужди езици. Но не мога да смятам за нормална ситуация, при която хиляди пъти за половин век стратези от най-високо ниво са повтаряли един втръснал на всички цитат, без нито един от тях да намери време да прочете книгата на немски език или в превод на кой да е език освен руския. Пък и на руски очевидно са я чели не всички, които е трябвало да го направят поради длъжността си.


>>	7
	В Съветския съюз е свирепствало военноисторическо варварство. След краха на комунизма руската държава не е направила нищо за борба срещу това зло. Напротив, държавата насажда това невежество.
	Още от 1917 година у нашия народ планомерно бе унищожаван интересът към историята изобщо и към военната история в частност. А е известно, че съвременната военна наука не може да се усвоява, без постоянно и упорито да се изучава опитът на миналите векове и хилядолетия, тъй както не е възможно човек да разбере интегралните изчисления, ако не знае аритметика. Ето защо новият министър на отбраната трябва да започне да изучава военните науки не с посещаване на лекционния курс в Академията на Генералния щаб, а с усвояване на „Учебник на донаборника“.
	Русия загуби XX век. Изтърва го. Профука го. Другарят Сталин се е изразявал по този въпрос и по-остро.
	Една от главните причини за разпадането на Съветския съюз и за бъдещото разпадане на Русия е военното невежество на висшето стратегическо и политическо ръководство на страната.
	Най-ужасното е, че незнанието на елементарните основи на военните науки и на военната история в частност никого не плаши и не възмущава. А знанието изглежда странно и подозрително.
	Граждани критици, разобличавайте ме, търсете ми кусурите и ме опровергавайте. Но не забравяйте и нашите стратези, на чиито пагони греят звезди от първа величина.
	Ако аз съм допуснал грешка, няма нищо страшно. Това на никого няма да навреди. Но тяхното безотговорно отношение към военната история и към собствените им публични изяви с отразена светлина издава също толкова безотговорно отношение към изпълнението на преките им служебни задължения. А в техните ръце е съдбата на Русия.

	* * *

	Изучаването на военната история у нас е подменено с грандиозни сборища и празнословие, с повтаряне на вехти, изтъркани откровения. Материалите на тези сборища широко се публикуват и демонстрират пред света невероятната и възмутителна степен на невежество сред висшия команден състав на армията на Русия.
	Подобно военно невежество Европа не е виждала от времената на гибелта на Римската империя.


>	Глава 6
>	За какво ни е била Испания?

E>
	Борбата на испанския и китайския народ е първият далечен тътен на назряващата Световна революция.
@	Л. З. Мехлис, армейски комисар първи ранг, началник на Политическото управление на РККА
@	4 април 1939
E$

>>	1
	А сега, след като леко засегнахме общите въпроси, нека се върнем към изворите на Втората световна война. Колкото и да е странно, тези наченки могат да се открият дори в Испания. Вярно, те не са могли да се излеят в могъща река.
	На 18 юли 1936 година радиостанцията на град Сеути (Испанско Мароко) на няколко пъти предала условната фраза „Небето над цяла Испания е безоблачно“. Това било сигнал за военен метеж срещу Испанската република. Начело на метежа бил генерал Х. Санхурхо, след неговата гибел — генерал Ф. Франко.
	В първия момент опора на метежните генерали били войските, намиращи се в колониите. Метежниците трябвало спешно да прехвърлят тези войски от Северна Африка в Испания. На помощ на генерал Франко се притекъл Хитлер. Той му дал двайсет военнотранспортни самолета Ju-52, които почти три месеца практически непрекъснато правили рейсове от Мароко до Испания и обратно _(М. Водопьянов. „Друзья в небе“. М, 1971, с. 147)_. „Само между 28 юли 1936 година и края на август Ju-52/3m прехвърлиха от Африка в Испания 7350 войници и офицери, артилерийски оръдия и картечници. Самолетите при това направиха 461 полета, често претоварени. Още 5455 души бяха превозени с 324 полета през септември. През октомври… превозиха още 1157 души с 83 полета. Впоследствие Хитлер отбеляза: «Франко трябва да вдигне паметник на Ju-52. На този самолет дължи победата си революцията в Испания»“ _(„Крылья Люфтваффе (боевые самолеты Третьего Рейха)“. Выпуск четвертый. М., Отделение научно-технической информации ЦАГИ, 1995, с. 20)_.
	Това е било първото в историята масово прехвърляне на войски по въздух. Този въздушен мост е спасил метежа в началния му, т.е. най-критичния стадий. След това на страната на генерал Франко започват да преминават воинските части на испанската армия. „На страната на метежниците се оказаха 80% от въоръжените сили — 120 хиляди офицери и войници и значителна част от гражданската гвардия“ _(„Испания. 1918-1972“. М., Наука, 1975, с. 210)_.
	На генерал Франко дават подкрепата си диктаторите на Германия, Италия и Португалия — Хитлер, Мусолини, Салазар. На страната на генерал Франко воюват 50 хиляди германски, 150 хиляди италиански, 20 хиляди португалски и 90 хиляди марокански войници и офицери. Чуждестранната помощ за генерал Франко се изразила в 2700 оръдия, 1150 танка и бронирани коли, 1650 самолета _(ВИЖ, 1986, кн. 7, с. 85)_.


>>	2
	Съветският съюз не можел да остане настрана.
	В Испания пристига В. А. Антонов-Овсеенко. През 1917 година той е бил една от ключовите фигури в момента на завземането на властта от комунистите. Той е бил сред ръководителите на „щурма“ на Зимния дворец, лично е арестувал Временното правителство. След като сваля законното правителство, Антонов-Овсеенко влиза в състава на незаконното, което не е признато от съюзниците на Русия, но е признато от враговете, с които Русия е била в състояние на война.
	И ето че през 1936 година Сталин назначава Антонов-Овсеенко на длъжността генерален консул на Съветския съюз в Барселона. На пръв поглед за мащабите на великия Съветски съюз и Европа това е скромна длъжност. Но на този човек се падала водеща роля в създаването на съветски плацдарм в Испания.
	Незабавно в Барселона започват да пристигат съветски кораби с оръжие и „доброволци“. За главен военен съветник на републиканската армия в Испания Сталин назначава Ян Карлович Берзин, началник на 4-то управление при Генералния щаб на Червената армия. По линията на Червената армия в Испания са изпратени всичко 2065 командири от различни рангове: 772 летци, 351 танкисти, 100 артилеристи, 222 общовойскови съветници, 77 военни моряци, 339 други военни специалисти и 204 преводачи _(ВИЖ, 1971, кн. 7, с. 77)_.
	Освен това по линия на НКВД, Народния комисариат на външните работи и други ведомства в Испания са изпратени още неколкостотин съветски дипломати, разузнавачи, контраразузнавачи, диверсанти, журналисти, агитатори, партийни работници, специалисти по военна промишленост. Общият брой на доброволците, включително цивилните специалистите около 3 хиляди _(„История второй мировой войны. 1939-1945“. Т. 2. М., 1974, с. 55)_.
	Сталин прехвърля в Испания 649 бойни самолета, 347 танка, 60 бронирани коли, 1186 артилерийски оръдия, 20 486 картечници, 497 813 винтовки. _(„История второй мировой войны. 1939-1945“. Т. 2. М., 1974, с. 54)_.
	Между другото, през 1987 година в едно планинско испанско селце аз си купих една от тези винтовки, с номер ЖI2949, и я окачих на стената в кабинета си. Практичните испански селяни ценяха това имущество и много неохотно се разделяха с него.
	Освен винтовки, картечници, танкове и самолети, за Испания от Съветския съюз заминават патрони, снаряди, авиационни бомби, военно снаряжение, провизии, горивно-смазочни материали, медикаменти. Само за три месеца през 1936 година в Испания от Съветския съюз са изпратени четири милиарда патрона _(А. П. Яремчук. „Русские добровольцы в Испании“. Сан Франциско, Глобус, 1982, с. 12)_.
	Всичко това е струвало пари. Към него ще добавим стойността на превозването до пристанища в Испания от заводи в Москва, Ленинград, Украйна, Урал.
	Освен доставките на съветско оръжие, Сталин е купувал танкове, самолети, артилерия, автомобили, оръдия и минохвъргачки, боеприпаси, провизии, медикаменти във Франция, Швейцария, Чехословакия и е плащал за доставянето им в Испания.
	Доставките на въоръжение са могли да бъдат много по-големи, но Испания е била блокирана. Съветските търговски кораби са излизали от черноморски пристанища. В Средиземно море Съветският съюз не е имал нито военен флот, нито военноморски бази. Беззащитните търговски кораби са плавали към бреговете на Испания през цялото Средиземно море. От самите черноморски протоци до пристанищата, към които плавали, ги следели самолети и бойни кораби на Италия и Германия. А досами Испания вече ги очаквали корабите, самолетите и подводниците на генерал Франко.
	И все пак, въпреки блокадата, Сталин успява да прехвърли в Испания огромно по всякакви стандарти количество стратегически товари.
	На базата на останките от испанската армия, които запазили верността си към републиката, е създадена Народна армия. Да защитават републиката от целия свят се стичали доброволци. От тях са сформирани седем интернационални бригади. По изчисления на един от ръководителите на интербригадите — К. Сверчевски, общият брой на интернационалистите-доброволци бил най-малко 32 хиляди. _(„Исторический архив“, 1962, кн. 2, с. 172)_.
	В състава на републиканската армия се сражавали доброволци от 54 страни _(ВИЖ, 1986, кн. 7, с. 57)_.
	Сталин финансира създаването и издръжката на „интернационалните бригади“. Комунистическата пропаганда по целия свят призовава както наивни ентусиасти, така и хаймани от най-различен калибър, да заминават за Испания. И те заминавали от САЩ и Британия, от Германия и Швеция, от Австрия и Австралия.
	Сталин въоръжил новата половинмилионна армия от комунисти и техни съмишленици и две години и половина я снабдявал с всичко необходимо.
	Защо ли?


>>	3
	За да разберем сериозността на намеренията на Сталин, нека оценим някои командири, които той изпратил в Испания. Тогава те са били лейтенанти, капитани, полковници. Но са били най-перспективните командири от Червената армия, които Сталин е бил набелязал за издигане. За тях Испания е била последната проверка. Повечето след завръщането си от Испания се издигат стремително. Ето върховете, които са достигнали някои от военните съветници няколко години по-късно.
	Р. Я. Малиновски става маршал на Съветския съюз, министър на отбраната на СССР.
	К. А. Мерецков — началник на Генералния щаб, маршал на Съветския съюз.
	Г. И. Кулик — заместник народен комисар по отбраната на СССР, маршал на Съветския съюз.
	Н. Г. Кузнецов — адмирал от флота на Съветския съюз, военноморски министър на СССР, по време на цялата война — член на Главната квартира на Върховното главнокомандване.
	Н. Н. Воронов — главен маршал на артилерията, командващ артилерията на въоръжените сили на СССР.
	М. И. Неделин — главен маршал на артилерията, заместник-министър на отбраната на СССР, от 1959 година — главнокомандващ на ракетните войски със стратегическо предназначение.
	Ф. А. Агалцов — маршал от авиацията, командващ Далечната авиация, първи заместник-главнокомандващ ВВС.
	К. П. Казаков — маршал от артилерията, командващ ракетните войски и артилерията на сухопътните войски.
	П. В. Ричагов — генерал-лейтенант от авиацията, началник на Главното управление на ВВС на Червената армия, заместник народен комисар по отбраната на СССР.
	Х. У. Мамсуров — генерал-полковник, първи заместник-началник на ГРУ.
	П. П. Вечни — генерал-лейтенант, военен адютант на Сталин.
	И. И. Проскуров — генерал-лейтенант от авиацията, началник на ГРУ.
	П. И. Батов, Д. Г. Павлов, В. Я. Колпакчи, Н. Г. Ляшченко — армейски генерали.
	А. И. Родимцев, П. Л. Романенко, Г. М. Щерн, М. С. Шумилов, В. А. Юшкевич, Т. Т. Хрюкин — генерал-полковници.
	В. А. Алафузов — адмирал, началник на Главния морски щаб.
	Н. Е. Басисти — адмирал, командващ Черноморския флот, първи заместник на военноморския министър.
	А. Г. Головко — адмирал, в продължение на цялата Втора световна война командвал Северния флот, след войната — началник на Главния морски щаб, заместник на военноморския министър.
	От воювалите в Испания над четирийсет души стават впоследствие генерал-лейтенанти, вицеадмирали, генерал-майори, контраадмирали.
	Някои от воювалите по различни причини не получават генералски звания, но заемат твърде високи постове. Сред тях е професор И. Г. Старинов, полковник. В Испания той е ръководил всички диверсанти. По време на Втората световна война маршал Ворошилов е бил главнокомандващ партизанското движение, а полковник Старинов е бил негов заместник по диверсиите.


>>	4
	Въпреки всички усилия на Сталин победата на комунистите в Испания е била невъзможна. Имало е много причини за това. Преди всичко на страната на метежниците застават над 80% от войниците и офицерите на Испания. Това го признават дори комунистите. И то говори, че метежът не е бил само дело на върхушката или на генералите. Офицерите и войниците на Испания са имали избор и в болшинството си се изправят срещу Републиката. А това на свой ред говори, че не всичко в испанската Република е било правилно.
	Второ — Испания е далече. Сталин не е можел да прехвърли в Испания нито една своя дивизия. А и да е можел да я прехвърли, е щяло да бъде невъзможно да я снабдява.
	Трета причина за поражението: Испанската комунистическа партия е била пределно слаба. Тя е била принудена да се съюзява с други партии. Главен съюзник на комунистите са били анархистите. В районите, където те завзели властта, били отменени парите, имуществото на всички граждани станало общо достояние. Генералният секретар на Испанската комунистическа партия Долорес Ибарури описва съюзниците си по война така: „Анархистите създадоха нещо като царство на грабежа“ _(„Национально-революционная война испанского народа“. „Вопросы истории“, 1953, кн. 11, с. 11)_. Маршалът на Съветския съюз Мерецков, който е воювал в Испания, е наричал анархистите „веселите главорези“. Дори самите комунисти да са били ангели, с такива съюзници те са били обречени на поражение.
	Без съюзници победата е била невъзможна, с тях — още повече.
	На 28 март 1939 година пада Мадрид, последният бастион на Републиката _(Е. Дюпюи, Т. Н. Дюпюи. „Всемирная история войн“. Книга четвертая. СПб. — М., 1998, с. 41)_. В резултат на почти тригодишната война генерал Франко побеждава. Съветските военни съветници са евакуирани.
	Лично мен в цялата тази история ме смущаваше съвпадението по време.
	Войната в Испания е била своеобразен пролог към Втората световна война. Боевете в Испания приключили и пет месеца по-късно започва нова война, която отначало плъзва по цяла Европа, после — по целия свят.
	Имало ли е връзка между войната в Испания и Втората световна война? И ако е имало, каква?


>>	5
	И тъй, за какво му е била на Сталин Испания? Защо Сталин е хвърлил на вятъра такива невероятни ресурси? Малки ли са били вътрешните ни проблеми? Какво ни е засягало нас дали Испания се ръководи от президент, крал, полковник, генерал, маршал или генералисимус?
	Казват: Сталин е искал да потуши възможно огнище на втора световна война. Защо да го гаси? Сталин постоянно е повтарял, че за нас са изгодни ситуации, когато „капиталистите се ръфат като кучета“. Ами да си се ръфат!
	Ако през девет земи в десета, далече от нашите граници в някоя капиталистическа страна е избухнала война, какво може да навреди това на нашето социалистическо отечество? Напротив, всички ще видят разликата: капиталистическата страна е в развалини, а социалистическият Съветски съюз процъфтява. Колкото по-зле за тях, толкова по-добре за нас.
	Откога другарят Сталин се е загрижил по проблема за запазването на мира в капиталистическите страни? За какво му е било това?
	Пък и в Испания не е имало никакво огнище на световна война. Географското положение на Испания е от удобно по-удобно. От Франция Испания е отделена с хребет. Може да се воюва само с Португалия. Но за това няма причини. Испания остава извън Първата световна война. Когато се разразява Втората световна война и в нея са въвлечени почти всички страни в света от Канада до Нова Зеландия, Испания отново остава извън войната. Така че Сталин не е имал причини да се тревожи през 1936, 1937 и 1938 година.
	Казват, че нашите „доброволци“ са воювали в Испания срещу диктатурата, че са носели свобода на народа на Испания. Това звучи като прелестна мелодия. Но защо нашите „доброволци“ не са носели свобода на собствения си народ? Всички съветски „доброволци“ са вземали участие в изтребването на селячеството като класа в Русия, Украйна и всички останали „републики“. На техните щикове се е крепял антинароден режим. Ето пример с един „освободител“: В. А. Антонов-Овсеенко. През 1921 година той е бил председател на Пълномощната комисия на ВЦИК* по борба с бандитизма в Тамбовска губерния. Под бандити тя е разбирала целия народ. Срещу комунистите в Тамбовска губерния се надигнали всички. Антонов-Овсеенко лично разстрелвал и лично сечал глави, опожарявал села заедно с хората, прогонвал населението на селата в блатата и бавно ги давел там.
	[* Всерусийски централен изпълнителен комитет. — Б.пр.]
	По зверски похвати Антонов-Овсеенко плътно се доближава до самия Тухачевски. Заедно с Тухачевски той е подписвал заповеди за използване на отровни газове спрямо собствения му народ, за вземане на заложници и масовите им разстрели.
	И ето че този военнопрестъпник се появява в Испания. Ура! Той е донесъл факела на свободата.
	Антонов-Овсеенко и неговите съратници са носели свободата на испанския народ през 1937–1938 година, а през това време са били изтребвани хиляди техни другари в Съветския съюз. Много от „доброволците“, след като се връщат в родината на световния пролетариат, отиват под тежката пролетарска секира. Пръв — Антонов-Овсеенко.
	Можели ли са тези хора да воюват за чуждата свобода, след като самите те са били роби и същевременно — палачи на собствения си народ?
	Така че отпада обяснението, че в Испания нашите „съветници“ и „доброволци“ са воювали за свобода. Те не са могли да воюват за свобода, защото не са знаели що е свобода.
	Странни хора сме ние: генералисимус Франко е ужасен диктатор, трябва да го мразим, трябвало е да се борим с него. А нали и у нас скоро се е появил наш генералисимус. Страната е хвърляла колосални средства и е проливала човешка кръв в борбата срещу тиранина Франко, а пък само през февруари 1938 година само в СевЖелДорЛаг* са загинали повече хора, отколкото в цяла Испания през всичките години на управлението на Франко.
	[* Лагер на Северната железопътна линия. — Б.пр.]
	Управлението на генералисимус Франко завършва с това, че Испания без каквито и да било сътресения и революции влиза в Европа като свободна процъфтяваща държава. Защо тогава нашите борци са се втурнали да свалят такава власт?
	Виж, ако бяха победили комунистите под ръководството на другарите от НКВД и Коминтерна, Испания нямаше да избегне терора. И нямаше да остане извън Втората световна война. И сега върху руините на комунизма слънчева Испания щеше да бъде нещо като слънчева Грузия от времената на Шеварднадзе — със съдрани гащи и с портрети на любимия вожд на всяко кьоше.


>>	6
	В Испания Сталин не е гасял вероятно огнище на втора световна война, а го е разпалвал. Според сметките на Сталин на страната на генерал Франко е трябвало да застанат Хитлер и Мусолини. И това почти се случва. Само че не точно така. Италия и Германия не обявяват война, вместо това изпращат в Испания оръжие, „инструктори“ и „доброволци“. Но официално остават настрана от войната.
	Ситуацията е била доста проста: Великобритания и Франция се опасяват от засилването на Германия и Италия, затова трябва да тръгнат срещу Хитлер и Мусолини. Ето това е било нужно на другаря Сталин.
	Но и това не се случва. Сталиновата пропаганда заклеймява „позорното“ поведение на Великобритания и Франция: как можете да оставате настрана! Как можете да запазвате неутралитет! Та там загиват деца!
	Нашата любима страна току-що е преживяла глад, изкуствено организиран от комунистите. От глад са загинали милиони хора, най-напред са загивали децата. Но нашите пропагандисти не са си спомнили за това. Те не са забравяли само за страданията на испанските деца и са призовавали целия свят да се намеси. Но никой не е реагирал на тези призиви.
	Великобритания и Франция били заклеймявани за равнодушието си лично от другаря Сталин. На 10 март 1939 година в отчетния доклад през XVIII конгрес на партията той изобличава: „Всъщност обаче политиката на ненамеса означава драговолно допускане на агресия, разпалване на война — следователно превръщането й в световна война“ _(Й. Сталин. „Вопросы ленинизма“. М., 1945. Издание одиннадцатое, с. 570)_.
	И след Сталин нашите пропагандисти не са могли да простят на Великобритания и Франция поведението им. „Политиката на «ненамеса» се оказа всъщност широко замислена диверсия против мира, политика на провокиране на втора световна война“ _(„История Великой Отечественной войны Советского Союза. 1941-1945“. Т. 1, с. 109)_.
	Не, скъпи, другари. Тъкмо ненамесата на Британия и Франция в работите на Испания предотврати разразяването на втора световна война през 1937–1938 година, а през 1939–1945 тази най-страшна война подмина Испания.
	А Сталин се убеждава: Европа не може да бъде подпалена откъм западните й покрайнини.
	Какво да прави тогава? Отговорът е един: да я подпали откъм изток. Той изразява позицията си в кръг от най-близки съратници: „В интересите на СССР, Родината на трудещите се, е войната да се разрази между Райха и капиталистическия англо-френски блок. Трябва да направим всичко, та тази война да продължи колкото може повече с цел изтощаване на двете страни. Именно по тази причина ние трябва да се съгласим да сключим пакта, предложен от Германия, и да работим тази война, веднъж обявена, да продължи максимално дълго време“ _(Реч на заседание на Политбюро на ЦК на ВКП(б) на 19 август 1939 година)_.


>	Глава 7
>	Народу в Гренада земята да дам*
	[* От стихотворението на Михаил Светлов „Гренада“, превод Христо Радевски. — Б.пр.]

E>
	Както и да оценяваме съветската система, безспорно изглежда едно: нито една власт в историята на човечеството не си е поставяла такива грандиозни цели и нито една власт в историята не е оставяла по пътя към целите си такова количество трупове.
@	Иван Солоневич
@	„Россия в концлагере“. М., 1999, с. 114
E$

>>	1
	От дете са ми внушавали, че съветските хора са помагали на народа на Испания да се бори за свобода и демокрация. Така пишеше и в книгите: „Испания се превръщаше в предна линия на борбата за демокрация“. Това е написано от полковник И. Старинов, главния съветски диверсант _(Мины ждут своего часа. М, Воениздат, 1964, с. 65)_.
	Ето как описва Старинов своята професия: „Отдавна се е утвърдило мнението, че диверсантът е мрачен свиреп човек без съвест и чест. Спор няма, отрепките, които излизат от разузнавателните школи на буржоазните държави, наистина са такива зверове. Но в армиите, сражаващи се за народното дело, диверсанти стават най-добрите, беззаветни и човечни бойци“ _(пак там, с. 81)_.
	Ето как „човечният боец“ е воювал в Испания. През април 1937 година било решено да завземат манастира Вирхен де ла Кабеса. Но как? Манастирът имал могъщи стени и яки порти. „Човечният боец“ Старинов измислил начин. Хванали мулето, което пускали навън от манастира да пасе, и го натоварили със сандъци. „В единия от сандъците, с които натоварихме мулето, се намираше взрив: двайсет килограма динамит, облепени с пирони и късове желязо. Този сандък беше снабден с детонатор“ _(пак там, с. 134)_.
	Мулето тръгнало към портите на манастира. Пуснали го да влезе. И там взривът избухнал… Ето така се борел за демокрацията в Испания „човечният боец“ Старинов. Това е един от многото епизоди, за които той разказва без стеснение. С това той се гордее. Това е, за което са му разрешили да разкаже. Но главният диверсант не е имал право да разказва за всичко.
	Опитът на „човечните бойци“ става интернационален. От XX век той преминава в новото хилядолетие. Колко е просто: да облепиш динамита с пирони…
	А ето и още един борец за свободата и демокрацията в Испания. Най-големия. Казвал се е Владимир Антонов-Овсеенко. Както си спомняме, той пръв пристига в Испания и заема ключовата длъжност генерален консул в Барселона. Започва с препоръки към правителството на Испанската република добре да скрие златния резерв на страната. Къде ли? В Москва. Че къде другаде?
	Златният резерв на Испания е откаран и никога не е върнат. Казват, че го сторили анархисти-грабители. Как да спориш с такова твърдение? Но огромният златен резерв на Испания е бил откаран не от анархистите, а от безкористните комунисти. Те казват, че златният резерв на Испания е заплащането за доставките на оръжие. Доставките наистина са били огромни, но Испания е събирала златото си от времената на Колумб и отпреди тях. Колкото и големи да са били доставките, те не са могли да бъдат по-скъпи от златото, което страната е натрупала през вековете. И ако наистина златният резерв на Испания е бил заплащането за военните доставки, трябвало е да обявят именно това: Съветският съюз е воювал не от благородни подбуди, а заради златото, което е прибрал Антонов-Овсеенко.
	През 1936 година златният резерв на Испания е бил над 600 тона. В момента на военния метеж по-голямата му част се е намирала в подземията на Държавната банка на Испания в Мадрид. В резултат от консултациите със съветските представители испанското правителство отправя към Москва молба да „приеме за съхранение“ златото на републиката.
	Формално това се обяснявало със заплаха метежниците в Мадрид да го заграбят през октомври 1936 година. На 15 октомври министър-председателят Ларго Кабалиеро и министърът на финансите Хуан Негрин официално отправят предложение към съветското ръководство да бъде „прието за съхранение“ над 500 тона злато. Сталин оперативно взема решение за провеждане на операция по изнасянето на златния резерв на Испания. Ето откъс от протокол №44 на заседание на Политбюро на ЦК на ВКП(б) от 17 октомври 1936 година: „Точка 56. Въпрос от др. Розенберг. Решение. Възлага на др. Розенберг да отговори на испанското правителство, че сме готови да приемем за съхранение златния резерв и че сме съгласни това злато да се превози с нашите завръщащи се от пристанищата кораби“.
	След вземането на политическото решение работата закипява — на 20 октомври в Испания е получена телеграма за съгласието да се приеме златото, а на 22–25 октомври то вече е натоварено на съветски кораби в Картахена. Общо на кораби са натоварени 510 тона злато _(Р. Храпачевски. „Испанское золото Кремля“. „Руский фокус“, 14.05.2001, бр. 7)_.
	За сравнение: през декември 2002 година златният резерв на Русия е бил 387 тона _(Съобщение на руската информационна агенция „Интерфакс“ от 4.01.2003 година)_.
	Ето някои допълнителни сведения за Антонов-Овсеенко, този борец за свобода и демокрация. Той е имал голям опит още от времето на гражданската война в Русия през 1918–1922 година: „Заемайки високи военни постове, Антонов-Овсеенко, който не притежава военни дарби, остава преди всичко политически ръководител. По време на неговото командване войските на подчинената му територия широко прилагат разстрели на заложници, както и масови репресии… през февруари-август 1921 година е председател на Пълномощната комисия на ВЦИК по борба с бандитизма в Тамбовска губерния… Антонов-Овсеенко предприема масови и неадекватно жестоки репресии спрямо участниците във въстанието, както и към «помагачите» и членовете на техните семейства, фактически цялата губерния е обляна в кръв. На 11 юни 1921 година той заедно с Тухачевски подписва заповед за незабавен разстрел без съд на «граждани, отказващи да кажат името си»; «в случай на намиране на скрито оръжие да се разстрелва на място главата на семейството»; освен това семейства, укриващи членове на семейства или имущество на «бандити», са обявявани за бандити, подлежащи на незабавен разстрел, и т.н.“ _(„Империя Сталина. Биографический энциклопедический словарь“. Составитель К. А. Залесский. М., Вече, 2000, с. 29)_.
	Така Антонов-Овсеенко е действал в собствената си страна. Той е бил палач и военнопрестъпник. И ето че Сталин го изпраща в Испания. Тук Антонов-Овсеенко е ръководил не само работата на съветските военни съветници, разузнавачи и чекисти, но по същество е командвал и правителството на Испанската република.
	А вторият по значение съветски човек в Испания е бил Ян Берзин.


>>	2
	Някога, много отдавна, когато бях курсант, ни препоръчаха книгата на главния маршал на артилерията Н. Н. Воронов. Интересна книга. Воронов е командвал цялата артилерия на Червената армия през Втората световна война. Той е един от авторите на Сталинградската настъпателна операция. Един от първите в разрушения Сталинград е разпитвал генерал-фелдмаршал Ф. Паулус. През цялата история на Германия генерал-фелдмаршали никога не са били пленявани. Паулус е първият. Но освен този епизод в книгата на Воронов има много интересни моменти. Книгата е написана живо и достъпно. Воронов е воювал и в Испания.
	И изведнъж една фраза в тази книга не просто ме засегна, а направо ме нарани: „Събитията в Испания дълбоко развълнуваха съветския народ. В Москва и в други градове се провеждаха многолюдни събрания и митинги на трудещите се. Съветските хора изразяваха братската си солидарност с испанския народ, който се сражаваше срещу озверелите фашистки банди. За кратко време работниците и колхозниците внесоха във фонда за подпомагане на испанските бойци десетки милиони рубли“ _(Н. Воронов. „На службе военной“. М, 1963, с. 80)_.
	Това ме потресе. През 1936 година съветският народ развълнувано следял събитията в далечна Испания, изразявал възмущението си от действията на метежниците, работниците в заводите и селяните от полята събирали трудови копейки за подпомагане на испанския народ. А три години преди това в Съветския съюз е свирепствал чудовищен глад, придружен с човекоядство, трупоядство и открита търговия с човешко месо. И това никак не е вълнувало съветските хора. И те не са провеждали митинги и не са събирали пари за помощ за гладуващите. И съветските хора не са се възмутили от простия факт: техни братя, сестри, съседи умират от глад с милиони, а комунистите изнасят в чужбина милиони тонове зърно.
	Нашият неравнодушен народ носи отговорност за съдбата на всички хора по земята при пълна безотговорност за собствената си съдба. През 1936 година в Испания не е имало концлагери, в Испания още не са разстрелвали заложници, но съветските хора са били ужасно развълнувани и възмутени. А в Съветския съюз е процъфтявал робският труд, в концлагери и затвори са били милиони съветски хора и това не е вълнувало и възмущавало съветските хора.
	В Съветския съюз на 27 декември 1932 година са били въведени вътрешни паспорти, без които е било невъзможно да бъдеш назначен на работа, да си намериш жилище или изобщо да се придвижваш из страната. Вътрешните паспорти са били въведени в разгара на глада, за по-ефективна борба с бягството на селяните от гладуващите региони към градовете или към по-благополучните области на страната.
	Вътрешни паспорти са били издавани само на жителите на градовете. На селяните, които са представлявали болшинството от населението, не се полагали паспорти. Съветският селянин е бил поставен в положението на роб, който не е можел да напусне господаря си формално селянинът не е бил гражданин на страната си. Нека оценим това: огромното болшинство от населението на страната не е нейно гражданство.
	И ето че сталинските военни съветници, бъдещите генерали, адмирали и маршали, вместо да воюват за свободата на собствения си народ, са се втурнали да воюват за свободата на испанските селяни, които за разлика от съветските са били свободни, имали са право да заминат където им харесва, ако щат, и в Америка.


>>	3
	Всичко, което четях за войната в Испания, ме учудваше.
	Ето един на пръв поглед не твърде забележим факт. Главен съветник на републиканската армия е бил Ян Берзин, началник на 4-то управление при Генералния щаб на Червената армия.
	Какво е това 4-то управление?
	В началото на 60-те години на XX век Съветският съюз е залят от почти истерично възхваляване на съветския разузнавач Рихард Зорге. За него се прожектират филми и се излъчват телевизионни предавания, пишат се статии и книги, изнасят се лекции, на негово име са наричани улици и площади, широко се обсъждат проекти за паметник. И е съобщено, че Рихард Зорге е бил открит и насочен към разузнаването от Ян Берзин, началника на 4-то управление при Генералния щаб на Червената армия. Веднага обясняват на народа какво е това 4-то управление. Така през 20-те и 30-те години на XX век се е наричало военното разузнаване на Червената армия. Сега тази организация се нарича съкратено ГРУ — Главно разузнавателно управление при Генералния щаб.
	Аз бях смаян и сразен: и тъй, в републиканската армия на Испания Сталин е изпратил две хиляди съветски военни съветници с много висока квалификация, но за най-главен съветник е назначил шефа на съветските шпиони.
	Защо ли?
	Какво е правил шпионският началник Берзин в Испания? Защо като главен военен съветник Сталин е изпратил не боен командир от полесраженията, а магистър от ордена на рицарите на плаща и кинжала?
	Днес за Ян Берзин се знае много. Ето някои сведения за него. Цитирам по Енциклопедическия речник „Империята на Сталин“: „Ян Карлович Берзин (истинско име Петерис Янович Кюзис), партиен деец, един от създателите на ГУЛАГ… През 1907 година за убийство на полицай е осъден на 8 години каторга, но през 1909 година е освободен… От началото на Първата световна война е призован в армията, но дезертира и започва работа в завод (Петроград)… От декември 1917 година работи в апарата на НКВД на РСФСР, оглавява личната охрана на Ленин и на членове на правителството, сформирана предимно от латвийци и естонци… През март 1924 — април 1935 е началник на 4-то (разузнавателно) управление при щаба на РККА, фактически създава системата на военното разузнаване на СССР… През 1936 година е назначен за главен военен съветник на републиканската армия в Испания. През юни 1937 година се връща в СССР и отново заема поста началник на Разузнавателното управление“ _(„Империя Сталина“. Составитель К. А. Залесский. М, Вече, 2000, с. 55)_.
	В тази биография е поразително всичко. Рисуват ни царска Русия като ужасен режим. Но ето факти от историята: за убийство на полицай Ян Берзин е получил 8 години, но е излежал само две и го пускат.
	После по време на войната е дезертирал от армията… И във военно време… е започнал работа в завод в столицата на империята! А заводът е Путиловският! Най-значителното военно предприятие в Русия. Не са ли му проверили документите?! И не се ли е учудил някой, че младият нехранимайко във военно време не е на фронта?! Само да се опиташе той при другаря Сталин да избяга от армията…
	След завземането на властта от комунистите Естония, Литва и Латвия стават независими държави. Латвиецът Ян Берзин се оказва чужденец в Русия. Ленин, Троцки и другите комунистически вождове знаят, че руският народ ги мрази, затова комплектуват личната си охрана от чуждестранни наемници: китайци, латвийци, чехи, унгарци и т.н. Берзин и подобните нему са чуждестранни легионери-наемници.
	И ето че през 1936 година Сталин изпраща в Испания на длъжността главен военен съветник един убиец, дезертьор, наемник, който не е участвал нито ден във война, който е избягал от войната.
	На какво е можел да научи Ян Берзин испанските комунисти? Как да бягат от армията? Как да строят концлагери и какъв режим да установяват в тях? Или как да убиват полицаи?


>>	4
	По време на войната няколко хиляди деца на испански комунисти са били отведени в Съветския съюз. Подготвили са ги за бойци от таен фронт. Това е отделна, голяма и зловеща тема.
	Не по-малко интересна е съдбата на чуждестранните доброволци в Испания: американци, канадци, французи, шведи и др. Веднага след пристигането им в страната са им вземали паспортите и всички други документи. За съхранение. За бягство от „интернационална бригада“ се полагал разстрел. Това да не ви е Руската империя!
	Че и къде да бягат? Тръгнеш направо — океан. Наляво — пак океан. Назад — Средиземно море. Пристанищата — под контрол. Границата с Франция — затворена. Няма къде да се скриеш. В джоба ти — нито грош, нито паспорт. Веднъж попаднал в „интернационалната бригада“, доброволецът вече не бил доброволец. Превръщал се във въоръжен роб, за когото било почти невъзможно да избяга.
	Кой знае защо, все така се случвало, че в зданията, в които се съхранявали личните документи на доброволците, по-често от обичайното ставали пожари, а колите, които превозвали тези документи, по-често от обичайното попадали под обстрел. Болшинството от бойците от интернационалните бригади останали без каквито и да било документи, а съветското военно разузнаване получило истинските паспорти и други лични документи на десетки хиляди млади мъже от 54 страни.
	Кървавата зора на комунистическото утре вече се надигала над Испания и някои хора се пробудили от тази зора…
	Огромното мнозинство от успелите да се измъкнат от Испания след поражението на Републиката доброволци запазили верността си към своите идеали, те така и нищо не разбрали. Но най-малко един от тях прозрял. Казвал се Джордж Оруел. Той отишъл в Испания да воюва за свобода и демокрация. И изведнъж осъзнал, че под маската на свободата може да се крие чудовищен престъпен режим. Той прослави името си с две книги: „Животинска ферма“ и „1984“.
	В първата книга е описал ферма, в която животните въстават срещу човека. Въстанието завършва с пълна победа. Но начело на свободната общност на животните застават свине. Именно те налагат своите свински порядки. Да се чудиш просто: Джордж Оруел е описал британска ферма и свине Бъркшайрска порода, но в Съветския съюз хората, у които бе намирана тази книга, получаваха солидна присъда.
	Това учудваше и мен. Ако Джордж Оруел беше описал съветските комунистически свине, реакцията им щеше да бъде обяснима. Но защо се обиждаха толкова, защо реагираха толкова нервно, когато четяха за властта на свинете Бъркшайрска порода?
	Какво беше това? Свинска солидарност?


>>	5
	Антонов-Овсеенко е отзован от Испания в Москва, арестуван и разстрелян.
	Ян Берзин се връща от Испания на поста си началник на Разузнавателното управление при Генералния щаб на Червената армия, но скоро също е арестуван и разстрелян.
	А военните съветници, които наистина са воювали, а не са се занимавали с политика и шпионаж, стремително се издигат до върховете на военната власт. Някои от тях после попадат под Сталиновата секира, но не заради Испания, а за други простъпки и грешки.
	Аз не знам какво следва от това.
	Можем обаче да предполагаме, че от един момент нататък Сталин вече не е разчитал на военна победа в Испания, разбирайки, че в такива условия тя е невъзможна. Ето защо не е имал претенции към командирите си. Те са направили всичко възможно. Сталин е оценил това и е издигнал много от тях.
	Виж, палачите, шпионите, политиците като Антонов-Овсеенко и Берзин нещо са се поизложили, не са оправдали надеждите на Сталин. И Сталин ги е разстрелял.
	Но на какво е разчитал Сталин? Какво е искал да постигне?
	Тук няма загадка. Достатъчно е да се взрем в действията на сталинската дипломация и пропаганда през онези години. Три държави с тоталитарни режими са помагали на генерал Франко. А на Испанската република на държавно ниво е помагал само Съветският съюз. Великобритания и Франция са провеждали политика на ненамеса в работите на Испания. Съветската пропаганда просто е негодувала: в Испания децата страдат, а Великобритания и Франция изобщо не реагират! Съветската пропаганда осмива Великобритания и Франция за жестокото им равнодушие към съдбите на испанските деца. Как можели те да гледат спокойно страданията на испанския народ?! Как можели да стоят настрана?!
	Но въпросът не е бил в децата. В Съветския съюз на 7 април 1935 година грижовните комунисти са въвели закон, според който смъртното наказание се прилагало и за деца на възраст над 12 години.
	Главният стремеж на Сталин, изразен ясно и открито, е бил: да въвлече Великобритания и Франция в Испанската война. Ако успеел да осъществи този план, в далечния запад на Европейския континент, на земята на Испания, са щели да влязат в кървава схватка Германия, Италия и Португалия, от една страна, и Великобритания и Франция — от друга. А Съветският съюз с бил далече. Сталиновите съветници и „доброволци“ също са щели да воюват, но войната по никакъв начин е нямало да докосне територията на Съветския съюз. На Сталин оставало само да налива масло в огъня на разгарящата се война.
	Доброволците-интернационалисти от 54 страни са били част от същия замисъл. Агентите на Сталин из целия свят са агитирали честните младежи да заминават за Испания. Сталин не е жалел пари за агитация, плащал е пътните и издръжката на доброволците, въоръжението на интернационалните бригади. Замисълът е бил прост — да въвлече във войната граждани от целия свят. Отначало — отделни граждани, после — групи. А после правителствата на различните страни са щели да бъдат принудени да спасяват хората си, попаднали в беда. А това е щяло да означава в една или друга степен конфликти с правителствата на Франко, Хитлер, Мусолини, Салазар.
	Но войната в Испания така и не излиза извън пределите й. Усилията на сталинските палачи, дипломати и шпиони не достигат, за да раздухат испанския пожар из цяла Европа.
	И Сталин рязко сменя курса.


>>	6
	Веднага щом става ясно, че в Испания войната се проточва, че от искрата едва ли ще се разгори пламък, Сталин превключва вниманието на европейската дипломация към съвсем друг район — към Чехословакия. Замисълът: да се насъскат една срещу друга Чехословакия и Германия. На страната на Чехословакия срещу Германия е трябвало да застанат Великобритания и Франция… Съветското разузнаване работело майсторски, подхвърляйки на чехите „неоспорими доказателства“ за подготовката на Германия за нахлуване, а на германците — че чешката армия се готви за разправа над судетските германци. Конфликтът се разгарял.
	И ето че през септември 1938 година в Мюнхен се събират главите на правителствата на Германия, Италия, Великобритания и Франция. В техните действия няма нищо ужасно. Судетската област е била населена с германци, но според Версайския договор е била отрязана от Германия и предадена на Чехословакия — едно изкуствено създадено географско образувание, каквото не е съществувало никога дотогава в историята. Сега става дума за връщане на Германия на откъснатите от нея земи, тоест за възстановяването на историческата справедливост.
	По-късно, през март 1939 година, Хитлер завзема цяла Чехословакия. Но това е вече друга история. Великобритания и Франция не са давали съгласието си за подобни действия на Хитлер. През септември 1938 година в Мюнхен е било решено само Судетите да се върнат на Германия, тоест тя да получи това, което й принадлежи по право.
	Правителството на Чехословакия е можело да се съгласи с решенията, взети в Мюнхен, а е можело и да не се съгласи. Съветският съюз решително е подкрепял Чехословакия в стремежа й да не връща Судетската област. Съветският съюз се е изказвал по най-решителен начин чак до кризата…
	Но когато кризата се разразява, всички ръководители на Съветския съюз изведнъж изчезват някъде. В Москва посланикът на Чехословакия се опитва да намери някакъв контакт с кремълските вождове, но среща непробиваема стена. Дори наркомът на външните работи Литвинов се оказва болен: бронхит.
	В Москва никой не се отзовава на виковете за помощ.
	Правителството на Чехословакия се опитва да получи отговор на въпроса: какво ще прави Съветският съюз, ако Чехословакия окаже съпротива на Хитлер? Отговор от Москва не идва.
	На 28 септември Бенеш без заобикалки иска помощ от Съветския съюз. На това Съветският съюз отговаря, че помощ трябва да търсят от Лигата на нациите.
	В 12 часа и 20 минути на 30 септември 1938 година посолството на Чехословакия в Москва съобщава в Прага, че „няма новини“, тоест че Москва няма да застане на страната на Чехословакия. След 10 минути, в 12,30, правителството на Чехословакия взема решение да се съгласи с условията, продиктувани в Мюнхен.
	И едва на 3 октомври 1938 година, 61 часа и 30 минути след като правителството на Чехословакия се е подчинило на исканията на четирите държави, от Москва в Прага пристига съветският отговор: не биваше да се предавате, а трябваше да воювате, ние щяхме да ви подкрепим при всяко положение!
	Всеки, който се интересува от този проблем, ще намери в книгата на Игор Лукес „Чехословакия между Сталин и Хитлер“ _(Oxford university press. New York, 1996)_ стотици факти и документи, които опровергават официалната кремълска версия, че Съветският съюз бил готов да подложи гърди за защитата на Чехословакия.
	Но става ясно, че другарят Сталин е оказвал братска помощ чрез подхвърляне на фалшиви сведения за разпалване на конфликта, а когато той е избухнал, съветските вождове са се изпокрили зад кремълската стена.
	Много ясно: за Сталин е било безсмислено да се включва преждевременно. Виж, ако Великобритания и Франция се сбиели с Германия заради Чехословакия, тогава в конфликта е щял да се намеси и Съветският съюз… На заключителния етап. Изчаквайки, както е учел другарят Сталин, всички воюващи страни да се обезсилят в изнурителната война.
	Ето тук ще ми напомнят, че Съветският съюз не е имал обща граница с Чехословакия, така че просто не е можел да окаже помощ. Ще възразим: би било много по-лесно „Интернационалните бригади“ да се издържат в Чехословакия, отколкото в Испания. А „доброволци“ и „съветници“ може да се прехвърлят къде ли не. За това има различни начини.
	Прехвърлянето на оръжие (при добро желание) е можело да бъде организирано през Румъния. Просто е трябвало правилно да се плати на този-онзи. Можело е да става и по въздух. От Съветския съюз до Чехословакия са 160 километра през въздушното пространство на Полша или Румъния.
	Нека сега запитаме сериозните историци имат ли какви да е сведения, че Съветският съюз се е опитвал да се договори с Румъния или с Полша за прехвърляне на съветска авиация през въздушното пространство на тези страни или за организиране на въздушен мост?
	Година по-късно, през август 1939 година, Сталин иска коридори за преминаване на войските му през Полша. О, дайте, дайте коридори! Тепърва ще говорим за тези коридори. Но искал ли е той през 1938 година от Полша и Румъния коридори за преминаване, на войските му в Чехословакия? Искал ли е поне въздушни коридори за авиацията си?
	Това е: кремълските вождове не са планирали прехвърляне на авиация в Чехословакия и не са възнамерявали да организират никакъв въздушен мост. Всичките им страховити декларации за готовността им да подкрепят Чехословакия са празен звук.
	Хем масово прелитане на съветски самолети до Чехословакия е можело да бъде организирано и без каквото и да било разрешение. Кой би могъл да го възпрепятства? Ако съветската армада бе прелетяла на голяма височина, как освен с жалки протести през 1938 година би могла да се съпротивлява Румъния?


>>	7
	Война между страните на Централна и Западна, Европа не е избухнала заради Испания, нито заради, Чехословакия. Ето защо другарят Сталин обърнал погледа си към Полша. Тъкмо тук Великобритания и Франция попадат в Сталиновата клопка.
	Нека обърнем внимание на близостта на датите.
	На 28 март 1939 година войските на генерал Франко влизат в Мадрид. Пожарът на войната е угасен. Сталин няма на какво повече да разчита в Испания. Предвиждайки близкия край на войната в Испания, той нарежда на наркома по външните работи Литвинов да подготвя антихитлеристка конференция.
	На 18 март 1939 година Литвинов излиза с предложения за свикване на конференция с участието на СССР, Великобритания, Франция, Полша, Румъния и Турция. Под предлог обезпечаване на „колективна безопасност“ Сталин подготвя изолиране и блокада на Германия.
	На 17 април Литвинов внася предложение за сключване на англо-френско-съветски договор.
	Едновременно сталинската дипломация разгръща интензивна дейност по подготвяне на почвата за сключване на съюз с Хитлер: или ще подпишеш пакт е мен, или ще те задушим с блокада.
	На 5 май Сталин сваля Литвинов от поста нарком по външните работи и на негово място поставя Молотов. Още тогава най-проницателните наблюдатели схващат от какво е предизвикано това. Литвинов е евреин, Хитлер няма да иска да си има работа с него. Щом Сталин поставя на този пост руснак, втория по влияние човек в Съветския съюз, като при това го оставя на поста глава на правителството, значи предстоят някакви епохални начинания в областта на външната политика.
	Сметката на Сталин е проста: ако Великобритания и Франция се съгласят да обезпечават „колективна безопасност“ в Европа по Сталиновите сценарии, той ще сключи с тях съюз срещу Хитлер. Ако ли не, тогава ще „обезпечи безопасността“ на Европа чрез сключване на съюз с Хитлер срещу Великобритания, Франция и цялата останала Европа.

	* * *

	Скоро започват преговорите между СССР, Великобритания и Франция за „обуздаване на агресора“.
	Това е било капан. Било е въдица с примамка, която Британия и Франция захапват, без да забележат.


>	Глава 8
>	За какво им е била на комунистите колективната безопасност?

E>
	Изкуствено предизвиканият глад довеждаше до човекоядство. Само децата, загинали по време на глада през 1933 година, са били около три милиона.
@	Генадий Покрас
@	„Русская мисль“, 2004, бр. 4
E$

>>	1
	През 1933 година Хитлер идва на власт в Германия и съветската дипломация веднага разгръща интензивна борба за създаване на антихитлеристки блок: да защитим Европа от Хитлер! Да осигурим колективна безопасност!
	Борбата за колективна безопасност е предмет на особена гордост за комунистите: та нали те първи са съзрели опасността и са направили всичко възможно, за да запазят Европа от война.
	„Борбата на СССР за колективна безопасност мина през няколко последователни етапа. Първа стъпка по този път бе предложението на Съветския съюз да се подпише спогодба за определяне на агресията и агресора (нападащата страна), издигнато на 6 февруари 1933 година на Международната конференция по разоръжаването“ _(„История Великой Отечественной войны Советского Союза“. М, 1961. Т. 1, с. 82)_.
	Ето колко сме подредени ние. На 30 януари 1933 година Хитлер е назначен за канцлер, а точно след една седмица Съветският съюз вече прави първата си стъпка към осигуряването на колективна безопасност в Европа!
	Комунистите, естествено, не се задоволяват с това. Борбата едва започва! От Кремъл върху правителствата в Европа се стоварва лавина от предложения: регионални пактове! всеобщо разоръжаване! общоевропейска система за сигурност!
	На 12 декември 1933 година Централният комитет на комунистическата партия взема специално решение за разгръщане на борба за колективна безопасност…
	Направено е много. Дори твърде много. Има какво да си спомни човек. В Съветския съюз, а сега в Русия, професори със сълзи в гласа (и удостоверение на КГБ в джобовете) разказват на студентите за онези далечни дни: гордейте се с делата на нашите вождове и дипломати! Колко много са правели те, за да запазят Европа от войната и Хитлер!
	А ние ще озадачим кагебистките професори с въпроса: за какво му е била на Съветския съюз колективната безопасност? Заради какво кремълските шутове са разигравали цялата тази комедия?


>>	2
	Ама наистина е странно. Сталин тайно от целия свят е подготвял на съветска територия германски танкисти, летци, артилеристи, сапьори, химици. В нарушение на Версайския договор на съветска територия германски конструктори са създавали танкове, подводници, бойни самолети, изпитвали са отровни вещества и тежка артилерия. Сталин е осигурил победата на Хитлер на изборите. Това са го признавали самите нацисти. Йоахим фон Рибентроп е смятал, че враговете на партията на Хитлер, т.е. комунистите и социалдемократите, „имаха пълната възможност да я унищожат“. Рибентроп пише: „Ако през 1932 година нашите врагове бяха единни, те биха могли да ни победят…“ _(„Новое время“, 1994, кн. 37, с. 43)_.
	Но в онзи момент нацистите не могло да бъдат победени, защото сред противниците на Хитлер не е имало единство. Сталин е разединил всички съперници и противници на Хитлер. Именно Сталин е наредил на германските комунисти да се конфронтират не с хитлеристите, а със социалдемократите. Ето защо Хитлер се оказва победител.
	Самият Хитлер е разбирал, че е дошъл на власт благодарение на Сталин, и му е бил благодарен. На 21 май 1940 година началникът на Разузнавателното управление на Генералния щаб на РККА генерал-лейтенантът от авиацията И. И. Проскуров изпраща на наркома по отбраната, маршала на Съветския съюз С. К. Тимошенко, съобщение с гриф „Секретно“. Съобщението съдържа изказването на германския военен аташе в Москва Ашенбренер: „Бях при Хитлер, който ми каза: «Помни, че Сталин направи за нас нещо велико и ние никога и при никакви обстоятелства не бива да забравяме това»“ _(Т. Бушуева. „Проклиная — попробуйте понять“. „Новый мир“, 1994, кн. 12)_.
	И ето го въпроса: защо Сталин през 1933 година с едната ръка е водел Хитлер към властта, а с другата веднага е създавал блок на европейски държави против Хитлер?
	Ако Сталин не бе издигнал Хитлер на власт, нямаше да се породи никаква опасност и тогава цялата тая суетня с осигуряването на „колективната безопасност“ щеше да бъде просто ненужна. Като разчиства на Хитлер пътя към властта, Сталин прави Втората световна война възможна и почти неизбежна, а сталинските кресльовци Колцов, Еренбург, Генри и тем подобни призовават народите на света да укрепват солидарността си и да проявяват бдителност.
	Ако на Сталин наистина е била нужна „колективна безопасност“, не е трябвало да подготвя в Съветския съюз германски летци и танкисти, не е трябвало да учи Гьоринг, Манщайн, Гудериан, не е трябвало да помага на Хитлер при изборите. Ако Сталин не беше правил това, Втората световна война просто не би могла да избухне. Именно това щеше да бъде осигуряване на безопасността на Европа.


>>	3
	И още един въпрос: а каква полза е имал всъщност Сталин от „колективната безопасност“? Нима е разчитал на братската помощ на Белгия или Люксембург, в случай че Хитлер нападне Съветския съюз?
	А кой освен Хитлер е можел да ни нападне? Естония? Латвия? Не вярвам. Полша? Унгария? Финландия? Румъния? Какви са били техните шансове победно да стигнат до Владивосток и Магадан?
	Дори и Тухачевски е разбирал, че нашият народ трябва да бъде плашен с реален враг. Но на западните граници на СССР преди сключването на Московския пакт от 1939 година не е имало държави, способни да водят успешно настъпателна война срещу Съветския съюз. Ето защо Тухачевски още в началото на 1920-те години измисля полско-германската коалиция, която уж била готова всеки момент да заръфа гърлото на Съветския съюз.
	За тази митична полско-германска коалиция Тухачевски е писал още от Гражданската война чак докато е арестуван. И след ареста, в ежовския зандан, Тухачевски е написал цял трактат за полско-германския агресивен блок, който подготвя нападение срещу СССР. Фантастичният вариант на Тухачевски не заслужава да се спираме на него дори бегло.
	В годините, когато Сталин и неговите верни съратници са водели героичната си борба за „колективна безопасност“, Съветският съюз не е имал обща граница с Германия. Съветският съюз е бил ограден от мощните европейски държави с бариера от неутрални държави, така че внезапно нападение срещу СССР в Европа е било изключено. Освен това Сталин е имал територия, която е било невъзможно да се завоюва. А и да е успеел някой да я завоюва, никой не би могъл да я контролира. За какво му е била тогава „колективната безопасност“?
	Война е можело да избухне между Франция и Германия. Или между Полша и Германия. Но нападението на Германия над Полша автоматично би въвлякло във войната Франция и Британия.
	При всяко положение Съветският съюз е можел да стане жертва на агресия последен. Защо тогава Сталин се е загрижил за „колективната безопасност“ повече от другите?
	В страната на другаря Сталин вилнее масово изтребване на хора, глад и човекоядство. Точно той ли трябва да се тревожи за благополучието на ситата Дания и разпътната Холандия? През 30-те години в империята на Сталин, както си спомняме, са се произвеждали повече танкове, оръдия, самолети и подводници, отколкото във всички страни в света, взети заедно. И ето че другарят Сталин се загрижва за „колективната безопасност“ на Европа: да не би някъде да избухне война, да не би да причини страдания на някого, дано успея да опазя полските и норвежките буржоа от тегобите на войната.
	В Съветския съюз предприемачите са изтребени поголовно и до крак. Търговците, банкерите, индустриалците — всички, които не са успели да избягат — са унищожени. Защото буржоата е враг на пролетариата. На Сталин не са му били достатъчни едрите буржоа. Той се е захванал с дребните. Щом имаш две крави, значи си кулак. Кулакът е дребен буржоа. Такива трябва да се изпращат в тундрата! На смърт! Имаш ли две крави, може да се сдобиеш и с трета. А от трите крави до многомилиардното състояние има една крачка. Затова кулакът трябва да се задушава в зародиш! Да се унищожава като класа!
	И същевременно другарят Сталин не спи по цели нощи. Мисли ли, мисли как да опази парижките и лондонските милиардери от Хитлер, как да им осигури безопасност, как да опази мира и спокойствието за тях.
	Обяснете ми по-достъпно за какво му е било на Сталин да пази безопасността на мръсните буржоа?
	Никой досега не е намерил отговор на този въпрос. За това ни разправят, че „колективната безопасност“ изобщо не е била идея на Сталин. Не била негова работа, не бил толкова умен той. Разправят, че „колективната безопасност“ била дело на верния ленинец, наркома по външните работи другаря Максим Максимович Литвинов. Че той се бил борел за делото на мира, пряко волята на злодея Сталин.
	Сталин изтребвал членове на ЦК, маршали и командарми с цели стада, а през това време членът на сталинския ЦК другарят Литвинов, без да обръща внимание на кървавия Сталин, си прокарвал линията към всеобщо и пълно разоръжаване, към установяване на добросъседски отношения в Европа и в целия свят. Такъв един добър другар се намерил в Кремъл.
	Аз пък си мисля, че ако другарят Литвинов е посмеел да гъкне против Сталиновата воля, е нямало да остане в креслото на нарком по външните работи и една минутка след това гъкване, а въпросният другар е щял да гори с ярък пламък в крематориума на Донските гробища заедно с другаря Тухачевски и другите другари.
	Без Сталин никакви инициативи на другаря Литвинов, включително и „колективната безопасност“, не са могли да бъдат не само провъзгласени официално, но дори да бъдат обсъждани в най-тесен кръг ръководители на Народния комисариат по външните работи. Защото всичките веднага щяха да ги обвинят в деснолевичарски уклон и да ги изпоразстрелят като зайчета на полянка.
	А въпросът така и си остава без отговор: за какво му е било на Сталин да пази спокойствието на гадните буржоа?


>>	4
	В Сталиновата външна политика има безброй странности. С кого е търсил съюз? На първо място — с Британия и Франция. Намерил с кого!
	На 16 март 1935 година в Германия е въведена всеобща военна повинност. Това е било ни повече, ни по-малко официално разваляне на Версайския мирен договор. За Британия и Франция тази стъпка на Хитлер е била причина и повод за започване на война. Но Британия и Франция не правят нищо, за да обуздаят Хитлер.
	На 7 март 1936 година Хитлер вкарва войски в Рейнската демилитаризирана зона. Според условията на Версайската и Локарнската спогодба Германия не е имала право да държи войски в тази зона. Всяко нарушение на тази забрана се е квалифицирало като агресия. Франция и Британия е трябвало в отговор на агресията да обявят война на Германия. Но те и пръста не си помръдвали.
	През 1938 година Хитлер присъединява Австрия към Германия. Това е ново драстично нарушение на Версайския договор. Британия и Франция е трябвало да реагират. А те пак нищо не правели.
	През март 1939 година Хитлер завзема Чехословакия и я разделя на части. И отново от страна на Британия и Франция — никакви действия.
	Въпрос: защо тогава Сталин е търсел съюз с Британия и Франция, които не държали на думата си, които явно не били способни да защитят дори собствените си интереси? Може би Сталин е разчитал, че Британия и Франция, които не желаят да защитават себе си, ще се втурнат да защитават Съветския съюз?
	Според мен другарят Сталин не е бил по-глупав от нас. Той явно не е разчитал на помощта на Британия и Франция. Защо тогава другарят Литвинов се е суетял? Защо е призовавал към „колективна безопасност“, след като е знаел, че не може да разчита на съюза си с Британия и Франция?
	Договорът с Британия, Франция, САЩ изобщо не е бил нужен на Сталин. Ако ръководителите на тези страни са сметнели за изгодно за себе си да помагат на Сталин, те са можели сами да проявят инициатива и да подпишат всякакъв договор. Или са можели просто да помагат без каквито и да било договори. Именно това се е случило по-късно.
	Ако пък са смятали, че помощта за Сталин е неизгодна за техните интереси, са можели да намерят сто хиляди причини да се измъкнат от изпълнението на поетите задължения. И никакъв договор е нямало да помогне. По-късно и това се е случило. Била е постигната договореност за откриване на Втори фронт през 1942 година. Но западните съюзници са смятали, че това ще им струва скъпо. Било им е изгодно да пратят десант във Франция едва когато гръбнакът на Германия е бил окончателно пречупен, когато изходът от войната е бил ясен. Така са и постъпили.
	Ние разбираме това, нима Сталин не го е разбирал? Защо дълги години се е борил за така наречената „колективна безопасност“? Защо се е стремял към сключване на договор с Великобритания и Франция? Та нали опитът от хилядолетията не показва изключения: ако потенциалният ти съюзник в даден момент няма изгода да те подкрепя, той ще намери причина да не изпълни обещанията си. И обратното: ако на някого е изгодно в даден момент да те подкрепи, той ще го прави дори без каквито и да било предварителни договори.
	С една дума: наличието или липсата на хартийка за взаимопомощ нищо не променя. Защо тогава на Сталин му е трябвала такава хартийка?


>>	5
	От момента, когато Хитлер идва на власт, личните пратеници на Сталин се опитват да убедят Хитлер в нуждата от братски съюз помежду им. Същевременно пратениците на Сталин във Варшава, Прага, Париж, Лондон плашат с германска опасност и призовават да се организира „колективна безопасност“.
	Сталин клати лодката. Плаши Хитлер, че ще се съюзи с Британия и Франция, а Британия и Франция — че ще се съюзи с Хитлер.
	Сталин навива Хитлер: ако не се съюзим, ще вдигна срещу теб цяла Европа. А на Европа внушава: Съветският съюз е ужасно слаб и ужасно плашлив — ако вие не започнете война срещу людоеда Хитлер, аз ще се принудя да се съюзя с него.
	Получава се нещо като търг. Сталин подхвърля информация за контактите си с Хитлер във всички европейски столици. Там нараства безпокойството и се разгаря желание да не бъде допуснат сговор между Москва и Берлин. Започват преговори в Париж, Лондон, Прага… Информацията за това Сталин подхвърля на Хитлер: внимавай, ще те смачкам…
	В онези години в Америка има много сериозно свръхпроизводство на селскостопанска продукция. Комунистите обичат да показват на възмутените зрители ужасни кадри: американски фермери изливат млякото на земята, изгарят посеви, убиват крави и засипват с хлор труповете им.
	В Съветския съюз проблемът със свръхпроизводството се решава по-радикално. Части от Червената армия под ръководството на своите доблестни командири блокират цели райони. Селяните, които произвеждат най-много, заедно със семействата им посред зима биват натиквани в конски вагони и откарвани на хиляди километри в Сибир, на Урал, в Казахстан и там изхвърляни на студа насред голата степ. Тази грандиозна операция се провежда по заповед на Сталин. Непосредственото ръководство се осъществява от Молотов. Много години по-късно му задават въпроса: е, колко хора откарахте тогава в дивите райони? Молотов отговаря: „Сталин каза, че сме изселили десет милиона. Всъщност изселихме двайсет милиона“ _(Ф. Чуев. „Молотов“. М., Олма-Пресс, 2002, с. 458)_.
	В онези години в концлагер попада белоруският селянин Иван Солоневич. Той е един от малкото хора, успели да избягат първо от лагер, после — от страната на победилия пролетариат. Солоневич е оставил потресаващо свидетелство за преживяното от него. Ето неговата оценка за онзи период: „Съветският режим е организиран не за нуждите на страната, а за Световна революция. Нуждите на страната всъщност са му безразлични. Аз не мога да си представя по какъв друг начин би могла да се обясни и епопеята с колективизацията, и трагедията с лагерите. Но ако ги разгледате по този начин, целият съветски бит — и в дребните, и в гигантските неща — получава логично и изчерпателно обяснение“ _(„Россия в концлагере“. М, изд. „Москва“, 1999)_.


>>	6
	Сталин държи в ръцете си ключовете към Втората световна война. Не е било нужно той да сключва и подписва никакви спогодби и пактове. Сталин е можел да осигури колективната безопасност в Европа със собствени сили. Трябвало е да каже на Хитлер високо и ясно: можеш да нападнеш когото си искаш в Европа, но аз няма да ти дам нефт. И толкоз. След такава декларация Втората световна война не би могла да избухне.
	Но Сталин е действал другояче. Той е казал на Хитлер: нападай когото искаш, аз ще ти осигуря не само нефт, но и зърно, памук, никел, манган, хром, мед, калай, ванадий, молибден, волфрам. Нападай, а аз ще те снабдявам дори с това, което и аз нямам, което и на мен не ми достига. Ще купувам скъпо и прескъпо отвъд три морета каучук, аз ще се охарчвам, но на теб ще ти го давам на безценица. Само нападни!
	И когато войната най-сетне пламва, „Правда“ — централният вестник на комунистическата партия, леко отдръпва завесата над истинските чувства на кремълските обитатели. Писателката комунистка Ванда Василевская е приета от другаря Сталин (за което тогава никой не знаел) и след това се изхвърля с мощна статия в такъв дух: „Треперят устоите на света, почвата се изплъзва изпод краката на хора и народи. Пламтят зарева и грохотът на оръдията разтърсва морета и материци. Като пух сред урагана политат страни и държави… Колко е великолепно това, колко дивно прекрасно, когато основите на целия свят се разклащат, когато загиват могъщества и падат величия“.
	Ето това е автентичната истина. Това е истинското отношение на другаря Сталин към колективната безопасност на европейските държави.

	* * *

	На пръв поглед политиката на Сталин страда от липса на логика: подготвял е Хитлер за война, проправял е на Хитлер пътя към властта и едновременно е проявявал трогателна грижа за безопасността на британските и френските буржоа. Но в това няма никакъв парадокс и логиката тук е желязна: Сталин е подготвял Хитлер да разгроми буржоазна Европа, а буржоазна Европа е настройвал срещу Хитлер.


>	Глава 9
>	За какво са й били на Червената армия коридори през Полша?

E>
	Червената армия беше инструмент на агресивния тоталитарен деспотизъм, който се стремеше да пороби целия свят.
@	А. Гогун
@	„Между Гитлером и Сталиным“. Санкт Петербург, Нева, 2004, с. 213
E$

>>	1
	Политиката на Сталин е била пределно проста: в Испания не е успял да сблъска Германия с Великобритания и Франция, но няма нищо страшно — можел е да ги сблъска в Чехословакия. Ако ли пък не, ще ги сблъскаме в Полша.
	И ето че в края на 1938 година Сталин рязко сменя всички свои пропагандистки посоки. Антихитлеристката пропаганда в Съветския съюз изведнъж рязко секва. Сега главното за Сталин е да успокои Хитлер: грабвай в Европа всичко, което ти харесва, аз няма да ти преча.
	Хитлер е искал преразглеждане на Версайския договор. Според този договор Източна Прусия е била отделена от основната територия на Германия, а град Данциг е бил обявен за свободен град. Хитлер е искал да му дадат коридор на полска територия за строителство на автострада и железница между Източна Прусия и основната територия на Германия. Освен това град Данциг да стане част от Германия.
	Правителството на Полша отказва да изпълни исканията на Хитлер. Великобритания гарантира безопасността на Полша. Между Полша, Великобритания и Франция са подписани спогодби за взаимопомощ.
	Правителствата на Великобритания и Франция решават да привлекат на своя страна и Съветския съюз.
	Това е било чудовищна и непростима грешка.
	Веднага щом Британия и Франция се съгласяват на преговори за „колективната безопасност“, войната в Европа става неизбежна. Работата е там, че преговорите между Британия, Франция и Съветския съюз твърде много безпокоят Хитлер. Той смята, че „колективната безопасност“ представлява политика за обсада на Германия _(ВИЖ, 1963, кн. 12, с. 25)_. Това е заплаха за суровинна блокада. Хитлер смята, че притискат Германия до стената, и трескаво търси изход от тази твърде неприятна ситуация.
	През това време Сталиновите дипломати повдигат искане за незабавно пристигане на военни мисии на Британия и Франция в Москва. Правителствата на Британия и Франция се съгласяват. А кремълските другари ги припират: по-бързо!
	И до днес никой не е обяснил на кого е било нужно това бързане. Впоследствие дори официалните съветски историци са принудени да признаят, че не е имало основания да се бърза. „Едва ли сега, след като изучихме основните държавни и военни документи на Япония и Германия, можем да се съгласим, че през август 1939 година Съветският съюз е бил заплашен от реална опасност от война на два фронта… Защото сега знаем, че Япония не се решава да нападне СССР дори в най-критичните моменти през 1941 и 1942 година, когато нашата страна се е намирала в отчаяно положение. И хитлеристка Германия през 1939 година не е имала конкретен план за водене на война срещу СССР“ _(ВИЖ, 1988, кн. 12, с. 59)_.
	Но Сталин бърза: времето не чака! По-бързо тичайте към Москва!
	Делегациите на Британия и Франция пристигат в Москва. Посрещат ги на най-високо ниво.
	Сталиновият капан действа безотказно. Едно от двете:
	— или Сталин ще накара Британия и Франция да нападнат Германия;
	— или ще ги обвини в проваляне на преговорите, гледане през пръсти на агресията и ще ги обвини за избухването на войната в Европа.
	Тактиката на Сталин е съвсем проста — да предявява неприемливи изисквания: хайде, господа, да се разберем така — вие започвате да усмирявате Германия както в случай на пряка, така и в случай на „косвена“ агресия.
	Това е детски мат.
	След това предложение делегациите на Британия и Франция са поставени в идиотска ситуация. Подпишат ли договор, че Британия и Франция са готови да нападнат Германия в случай на „косвена агресия“ от нейна страна, Сталин пред целия свят ще поиска да изпълнят това задължение. Под термина „косвена агресия“ може да се разбира какво ли не. И Сталин ще бъде прав, ако поиска Великобритания и Франция да обявят война на Германия в отговор на каквито и да било нейни действия.
	Не подпишат ли договора, Сталин ще обяви, че Британия и Франция са помощници на агресора, че не желаят да обуздаят Хитлер.


>>	2
	И тъй, на 12 август 1939 година в Москва започват преговори на военните мисии на СССР, Великобритания и Франция. Пред очите на всички шефът на съветската военна делегация, наркомът на отбраната и маршал на Съветския съюз Ворошилов, разглаголства за „обуздаването на Хитлер“. А на заден план се случва съвсем друго.
	На 11 август, т.е. още преди началото на преговорите с делегациите на Великобритания и Франция, Сталин е взел решение да започне преговори с Германия за разделянето на Полша. Това решение е оформено във вид на телеграма на Молотов до пълномощника на СССР в Германия Георгий Астахов. Телеграмата е получена в събота, 12 август. Същия ден в 17,30 ч съдържанието на телеграмата е предадено на Хитлер, който в този момент води преговори с министъра на външните работи на Италия граф Чано. След известен размисъл Хитлер съобщава на събеседника си за телеграмата на Молотов със следните думи: „Руснаците са съгласни да изпратим германски представител в Москва за политически преговори.“
	Самият Чано е оставил по този повод следните бележки: „Руско-германските контакти протичат много благоприятно и именно тези дни постъпи руско предложение с покана да бъде изпратен германски пълномощен представител в Москва за преговори за пакт за приятелство“ _(И. Флайшхауер. „Пакт. Гитлер, Сталин и инициатива германской дипломатии. 1938-1939“. М., 1990, с. 237-238; Г. Л. Розанов. „Сталин-Гитлер. Документальный очерк советско-германских дипломатических отношений 1939–1941 гг.“. М., 1991, с. 84–86)_.
	Сталин открито демонстрира на целия свят решимостта си да спре хитлеристката агресия, а в същото време (и дори по-рано) тайно протяга ръка на Хитлер за приятелство и помощ.
	С тези маневри Сталин се е подсигурил срещу неуспех при всяко развитие на събитията. Назрява конфликт между Великобритания и Франция, от една страна, и Германия — от друга. Сталин поддържа (явно или тайно) приятелски отношения с всички участници в назряващия конфликт и подстрекава всички за по-активни действия.
	На 14 август 1939 година в хода на преговорите маршал Ворошилов поставя въпроса готово ли е правителството на Полша да предостави коридори за преминаване на части на Червената армия през полска територия в случай на конфликт с Германия.
	На този въпрос е получен отрицателен отговор.
	А, така значи! — казват кремълските другари. — Тогава ние сключваме пакт с Хитлер и заедно с него разделяме Полша на части.
	И го сключват. И я разделят.


>>	3
	Отказът на Полша да пуска войски на Червената армия през нейната територия става за кремълската пропаганда универсален аргумент с огромна мощ. На въпроса защо е бил сключен пакт с Хитлер следва незабавният отговор: ами Полша отказа да ни предостави коридори! Ние бяхме готови да защитаваме Полша, а тя не пожела.
	Направо убийствена логика: пусни ме в дома си, аз ще те защитавам. А не ме ли пуснеш, ще те разкъсам на парчета.
	Другарят Ворошилов, иззад чийто гръб стърчат мустаците на Сталин, поставя въпроса така: или полската държава пуска Червената армия на своя територия, или Червената армия заедно с Хитлер унищожава полската държава.
	Това е типично мафиотска постановка: ще защитаваме вашия ресторант, ще го приемем под топлото си крило. Не сте съгласни? Тогава ще го вземем със сила. Или ще го подпалим.
	Като разглеждаме тези събития от позицията на новото хилядолетие, сме принудени да признаем, че решението на полското правителство да не пуска червените на своя територия е било безусловно правилно.
	Да започнем от чисто етичната страна.
	Ако Съветският съюз е възнамерявал да защитава Полша от германската агресия, преговори е трябвало да се водят не с Великобритания и Франция, а с Полша. Щом въпросът е бил за безопасността на Полша и Съветския съюз, какво общо имат тук Великобритания и Франция?
	Великобритания и Франция са си имали свои интереси, те са можели да съвпадат с интересите на Съветския съюз, а са можели и да не съвпадат. А интересите на Полша по конкретния въпрос на сто процента са съвпадали с интересите на Съветския съюз: да не пуснем Германия на изток!
	Така че, когато е ставало въпрос за възпиране на движението на Германия на изток, на масата на преговорите е трябвало да бъде поканена преди всичко Полша. Но другарят Ворошилов не се е сетил за това. Вместо него е мислел другарят Сталин и изводът му е бил типично сталински: няма да каним Полша, ще решаваме въпросите за полската безопасност зад гърба й, ще искаме отговори на жизненоважни за поляците въпроси не от правителството на Полша, а от британците и французите. И ще искаме тези отговори незабавно!
	По-просто казано, въпросите за безопасността на Полша са били решавани без нейното участие, така, сякаш Полша не е суверенна държава, сякаш Полша вече е извън играта, сякаш не във Варшава, а в Париж и в Лондон трябва да се решава въпросът дали Червената армия да бъде пусната на полска земя, или не.
	Трябва със съжаление да признаем, че делегациите на Великобритания и Франция са били съставени от не най-умните хора. Още щом Ворошилов поставя въпроса за коридорите през Полша, представителите на Великобритания и Франция е трябвало незабавно, дружно и остро да отговорят: ние нямаме право да решаваме този въпрос, не сме упълномощени да го обсъждаме. Но британските и френските мъдреци се хващат в сталинския капан — оставят се да ги въвлекат в дискусия.
	Сметките на Сталин се оказват точни. Да се поставя за обсъждане проблем, свързан със суверенитета на Полша, без да бъде поканена полска делегация за преговорите, е означавало преднамерено открито и нагло дипломатическо оскърбление. Ако правителството на Полша е отговорело положително на поставения въпрос, това би било позор за страната и национално унижение.
	Представете си, че някакви хора зад затворена врата решават дали да пускат в дома ви външни хора, или да не пускат. Не ви викат в компанията си. След като се разберат помежду си, подават глави иззад вратата: ей, драги, какво ще кажеш, съгласен ли си?
	Аз бих пратил такива мъдреци на майната им. И правителството на Полша е постъпило именно така. Не е можело да постъпи другояче и не е имало такова право! При всяко положение принципната политика е единствено правилната. Правителството на Полша в случая е проявило дълбока принципност. Чест и хвала!
	Последвалите събития напълно потвърждават правилността на решението на полското правителство. Няколко месеца по-късно Естония, Литва и Латвия разрешават да пуснат на своя територия гарнизони на Червената армия. Разбира се, пускали са тези части в името на „подсигуряването срещу германската агресия“. Червената армия не е могла да осигури никаква безопасност на прибалтийските страни. През лятото на 1941 година Хитлер за две седмици изритва съветските „защитници“ от Прибалтика.
	Затова пък това „подсигуряване“ още през лятото на 1940 година се развива във „въстание на народните маси“, сваляне на законните правителства, „доброволно включване в братското семейство на народите“, колективизация, масово унищожаване на хора и окупация, замислена за вечни времена.
	Ако през 1939 година правителството на Полша е дадяло съгласие да пусне Червената армия на своята територия, след твърде кратко време във Варшава е щяла да избухне „социалистическа революция“.
	Полша не е можела да се реши на подобна стъпка. И правилно. Финландия, голяма част от Полша, Естония, Литва, Латвия, Бесарабия навремето са влизали в състава на Руската империя. След рухването на империята те не са се подчинявали на Москва. В началния период на Втората световна война Съветският съюз се опитва да върне всички тези земи под своя контрол. Полша и Финландия се съпротивляват, в резултат след войната те запазват своята държавност, макар и накърнена. А всички, които през 1940 година приемат съветските войски без съпротива, след войната са включени в Съветския съюз.
	Правителството на Полша е отказало да пусне съветските войски през своята територия, защото е разбирало как ще свърши това. Полското правителство е отказало да пусне съветските войски и това е подвиг. С тази стъпка правителството на Полша е осигурило на полския народ да възроди страната в далечното бъдеще. В началото на новото хилядолетие темповете на развитието на икономиката на Полша са най-високите в Европа. Една от главните причини е, че поляците винаги са се съпротивлявали на комунизма, включително и през лятото на 1939 година.


>>	4
	През 1920 година Сталин и Ворошилов се втурват през Полша към Германия, за да запалят пожара на Световната революция.
	Сталин и Ворошилов са разбити от Пилсудски.
	От 1920 до 1939 година Сталин и Ворошилов правят всичко възможно и невъзможно за сваляне на полското правителство и за установяване на комунистическа диктатура в Полша. Стига се до изпращане на полска територия на терористични банди от чекисти под ръководството на И. Нехведович, С. Ваупшас, В. Корж, К. Орловски и тем подобни за разпалване на „партизанска война“.
	„Партизанска война“ не избухва. Сталин и Ворошилов са принудени да върнат всичките тези герои вкъщи и да ги използват по тяхната основна копойско-разстрелна специалност. Ваупшас например отива да командва концлагер, а после отново заминава за чужбина, използвайки своя изобилен опит на терорист и затворнически надзирател.
	Същата е и биографията на Орловски: от 1920 до 1925 година той ръководи банда терористи на територията на Полша, после е голям началник на един от най-важните строежи към ГУЛАГ — Беломорския канал. След това — братска помощ за народа на Испания.
	Проверете биографиите на Корж, Нехведович и на други герои на съветския международен тероризъм и с учудване ще намерите същия орнамент: „партизанска война“ в Полша, висока длъжност в НКВД, после — Испания.
	И ето че през 1939 година всичките тези ваупшасовци и орловски отново се събират в Москва и чакат новата си работа. А другарите Сталин и Ворошилов в този момент изведнъж пламват от желание да защитават Полша и затова поискват техните войски да бъдат пуснати на полска земя.
	Ясно е, че това искане е било неприемливо за полското правителство. Сталин и Ворошилов са го знаели. Именно затова са го отправили.
	Полша отказва да пусне съветските войски през своята територия. Именно това е било нужно на Сталин. Отказвате да ни пуснете, така ли? Тогава край на преговорите с Британия и Франция. Тогава сключваме пакт е Хитлер!
	И веднага го сключват.


>>	5
	Комунистическите идеолози настояват: ние нямахме избор — или защитаваме Полша като родна сестра, или заедно с Хитлер я убиваме и разкъсваме на парчета. Друг път няма.
	А ние ще обърнем внимание на близостта на датите.
	Въпросът за коридорите за пускане на части на Червената армия през територията на Полша е повдигнат за пръв път от Ворошилов на 14 август 1939 година, а вече на 19 август Молотов дава окончателното си съгласие за посещението на Рибентроп в Москва за разделянето на Полша.
	По-просто казано, кремълските борци за колективна безопасност са поставяли въпроса за коридорите така, че отговорът да може да бъде само отрицателен. Освен това не дават никакво време за размисъл.
	Ако правителството на Полша в противоречие със здравия разум и националните интереси на страната все пак беше променило своето решение и беше разрешило преминаването на части на Червената армия през нейната територия, пак щеше да бъде невъзможно: в Кремъл вече е гърмяло шампанското за братската дружба между Сталин и Хитлер.
	А другарят Ворошилов обявява: „СССР сключи пакт за ненападение с Германия в резултат, между другото, на обстоятелството, че преговорите с Франция и Англия стигнаха до задънена улица поради непреодолими разногласия“ _(„Известия“, 27.08.1939)_.
	Смайваща логика. Великобритания и Франция не искат да нападат Германия в случай на „косвена агресия“ от нейна страна, затова ние ставаме не „косвени“, а преки и истински агресори, убийци и людоеди, ставаме съюзници на Хитлер, ще го снабдяваме с всичко необходимо за смазването на Европа и заедно с него ще я тормозим.


>>	6
	Най-разпространеното комунистическо обяснение на причините за сключването на пакта Молотов-Рибентроп се състои в това, че Червената армия е била абсолютно неподготвена за война. Че на Сталин му било нужно да спечели време и да отложи началото на войната. Сталин е отлагал войната и през 1939, и през 1940 година. Но и след това той все още е бил абсолютно неподготвен и е правел всичко възможно войната да избухне не през 1941, а поне през 1942 или 1943 година.
	Много солидно обяснение.
	Само че как да го свържем с искането да се предоставят коридори?
	Ворошилов е искал коридори от 14 до 18 август 1939 година включително. През тези дни Червената армия е била готова да тръгне на бой всеки момент. Но на 19 август и Сталин, и Ворошилов изведнъж осъзнават, че страната и армията не са готови за война, и започват да я отлагат.
	А след още една седмица Ворошилов се вайка: ах, ако ми бяха дали коридори! Щях да вляза в битка с Хитлер, но тези лоши поляци не ми дадоха възможност. Ето думите на Ворошилов: „Съветската военна мисия смяташе, че СССР, който няма обща граница с агресора, може да окаже помощ на Франция, Англия, Полша само при условие че неговите войски бъдат пуснати през полската територия, защото не съществуват други пътища за среща с войските на агресора“ _(„Известия“, 27.08.1939)_.
	От това еднозначно следва, че и Ворошилов, и Сталин, който стои зад гърба му, в края на август 1939 година изобщо не са смятали Червената армия за безпомощна, че са били готови незабавно да хвърлят съветските дивизии и корпуси в сражения. Липсвали са им само коридорите.
	Защо тогава са решили да се занимават с „отлагане“? Защо заради „отлагането“ са подписали престъпния сговор с Хитлер?

	* * *

	Отдавна е време кремълските оракули да определят позициите си:
	— или да признаят, че коридорите през Полша са били нужни на Ворошилов и Сталин само за да провалят преговорите с Великобритания и Франция и да намерят оправдание за престъпния сговор с Хитлер;
	— или да признаят, че тезата, че пактът с Хитлер е бил сключен, за да се „отлага“ войната, е била фалшива.
	Инак се получава грозно: Червената армия е абсолютно неподготвена за война, близките години изобщо не са й достатъчни за подготовка, затова веднага ни дайте коридори през Полша, готови сме начаса да тръгнем да усмиряваме Хитлер!


>	Глава 10
>	Съдбата на Европа щеше да бъде друга…

E>
	Ако правителствата на Англия и Франция през 1939 година бяха пожелали да обединят военните си сили със Съветския съюз срещу агресора, както предлагахме ние, съдбата на Европа щеше да бъде друга…
@	Г. К. Жуков, маршал на Съветския съюз, четирикратен Герой на Съветския съюз
@	„Воспоминания и размышления“. М., АПН, 1969, с. 188
E$

>>	1
	Да четеш мемоарите на Жуков е уморителна работа. Изисква усилия. Само стила му да вземеш…
	И каква е тази странна зависимост: колкото повече се роят изданията на „Размислите“, толкова по-пълни стават с граматически, стилистични, правописни и синтактични грешки. И със смислови.
	В съветските времена беше изобретен така нареченият „Знак за качество“. Теоретично с него трябваше да бъдат белязани стоките, които отговарят на световните стандарти. На практика всичко изглеждаше малко по-различно…
	Издателите на „Размислите“ са си спомнили родната съветска всенародна борба за качество. Вместо добросъвестно да работят върху грешките в мемоарите на великия стратег, те са отпечатали на титулната страница на „Размислите“ похвалата на Михаил Шолохов, който удостоверява, че с качеството в тази книга всичко е съвсем наред. Класикът на социалистическия реализъм е благоволил да се изкаже в смисъл, че писателите-професионалисти трудно биха се съревновавали с такава литература.
	Тук на пръв поглед съзираме самоунижението на Шолохов в чист вид. А всъщност виждаме пред себе си образец на самовъзхваляване и себевъзвеличаване: дори на мене, на Шолохов, дето съм толкова велик и ужасно талантлив, не ми е лесно да се състезавам по литературно майсторство с мемоара на Жуков.
	За да оцените литературния талант на Шолохов, настоятелно ви препоръчвам една книга, написана от Зеев Бар-Села. Книгата е озаглавена _„Литературный котлован. Проект «Писатель Шолохов»«_. Няколко дни след раждането си слепите кученца проглеждат. Именно такова въздействие върху хората оказва _»Литературный котлован*“_: прочиташ я и проглеждаш. Мигаш, мигаш, чешеш се по тила: абе как не съм забелязвал това по-рано?
	[* Котлован (рус.) — изкоп. — Б.пр.]
	Но нека се върнем към безсмъртния шедьовър на Жуков. И това е химн, възпяващ автора си. Само една фраза ти стига: „Ако правителствата на Англия и Франция… бяха пожелали да се обединим… както предлагахме ние…“
	Какво ниво: от една страна, правителствата на Великобритания и Франция, от друга — ние.
	Кои „ние“, бе?
	През март, април, май 1939 година Сталин и Молотов чрез свои най-доверени лица водят интензивни задкулисни преговори с правителствата на Великобритания и Франция по въпросите за обуздаването на Германия. През това време комдивът Жуков размахва сабя в Белоруския военен окръг. Лично той нищо не е предлагал на правителствата на Великобритания и Франция, тогава никой не го е питал за мнението му.
	Следствие от задкулисната активност на Сталин и Молотов са преговорите между военните делегации на СССР, Великобритания и Франция през август същата година. Комкорът Жуков през това време е воювал в Монголия. Той не е имал никакво отношение към московските преговори и няма какво да си спомня за тях.
	Защо тогава не е написал: Сталин и Молотов предлагаха… Или: съветското правителство предлагаше… Или: членовете на съветската военна мисия, оглавявана от маршала на Съветския съюз Ворошилов, предлагаха…
	Откъде накъде „ние“?


>>	2
	И не е ли време да видим какво точно сме предлагали ние!
	Преди години известно време работих в Женева. Тогава там се водеха преговорите за безопасност и сътрудничество в Европа. После постигнатите в Женева договорености бяха подписани в Хелзинки.
	Защо в Хелзинки ли?
	Защото на другаря Брежнев му било по-удобно да стигне с влак от Ленинград до Хелзинки. А със самолет до Женева не му било удобно. Затова подписването беше пренесено от Швейцария във Финландия. И делегациите на 34-те останали страни от Европа и Северна Америка отидоха там, където беше удобно на другаря Брежнев…
	Но цялата дългогодишна предварителна работа беше свършена в Женева. И аз имах възможността да се любувам отвътре на механизма на изработването на решенията. В Женева освен съветския посланик постоянно се намираше другарят Семьонов, заместник-министърът на външните работи на СССР, ръководител на съветската делегация. Заедно с него в най-добрите хотели на Женева живееше цял катун служители на Министерството на външните работи. Те бачкаха като негри на памучни плантации. От зори до зори. Водеше се битка за всяка запетая. Дълги години сериозни хора от много страни се занимаваха с наливане от пусто в празно.
	Москва бдително следеше всяка произнесена дума, всяка вписана в протоколите буква. И най-дребното недоглеждане или несполучлива фраза се наказваше с ужасен скандал. От Москва долитаха шифровани съобщения и тогава откарваха получилия сърдечен пристъп другар Семьонов в свръхлуксозна болница, достъпна само за арабски шейхове и пролетарски вождове…
	Щом се появеше надежда за успех след дългогодишните словоблудства, в Женева довтасваше другарят Громико, член на Политбюро и министър на външните работи, а след него — два самолета консултанти…
	Едновременно в Женева другите делегации водеха множество други преговори: за морските граници и териториалните води, за морското право, за разпределението на радиочестотите, за намаляването на стратегическите въоръжения и пр., и пр. Подходът беше същият: няма да дадем нито сантиметър своя земя на враговете!
	Дипломатическите баталии, да го знаете от мен, изобщо не отстъпват по напрегнатост на танковите сражения.
	А най-тежките дипломатически битки се водят не между противниците, които се опитват да се разберат, а между партньорите, които не си вярват взаимно.
	Изключение от тези правила са били преговорите между военните мисии на Великобритания, Франция и СССР в Москва през август 1939 година.


>>	3
	В хода на преговорите за създаване на военнополитическа коалиция стремежът на всяка страна е да поема минимум, а да стоварва на партньора си максимум задължения. И още малко отгоре. Именно затова се разгарят страстите.
	Преди началото на московските преговори през 1939 година нищо не е предвещавало изненади. Германия е била обкръжена от противници. От една страна — Великобритания и Франция, от друга — Полша, Румъния, Турция, които по това време са съюзници на Великобритания и Франция.
	При всяко положение, ако Хитлер е настъпил на запад или на изток, Великобритания, Франция и Полша са щели да бъдат принудени да воюват срещу него. Същевременно при всеки вариант Съветският съюз е щял да остане извън войната, защото не е имал общи граници с Германия.
	Пред делегациите на Великобритания и Франция са били поставени задачи в хода на предстоящата жестока дипломатическа схватка да принудят правителството на СССР да поеме следните задължения:
	— в случай на германска агресия Съветският съюз не трябва да предприема нищо срещу Полша, Румъния и Турция;
	— по време на войната Съветският съюз осигурява транзит на товарите за тези страни през съветска територия;
	— ако в хода на войната Полша, Румъния или Турция намерят за нужно да купуват от Съветския съюз оръжие за борбата срещу Германия, Съветският съюз няма да им откаже.
	Френската делегация е била инструктирана „да не иска повече от руснаците“ _(„1939 год: уроки истории“. М, 1990, с. 314)_. Изискванията на Великобритания са били още по-скромни.
	Делегациите на Великобритания и Франция се били подготвили за изнурителна битка, но ръководителят на съветската военна делегация маршалът на Съветския съюз К. Е. Ворошилов тутакси с една фраза приел всички условия: „Предложенията на Великобритания и Франция не будят възражения“.
	Делегациите на Великобритания и Франция за 7 минути постигат всичко, което са искали да постигнат. 6 минути — за да изложат позицията си, и 1 минута за размисъл и отговор от страна на пролетарския маршал. Никакво късане на нерви, никакви битки за формулировки и тяхното тълкуване. Нито парализи, нито инфаркти за ръководителите на делегациите. Просто и ясно: господа, всички ваши искания се приемат.
	Но какво ще поиска съветската делегация от потенциалните си съюзници като компенсация за своята толкова невероятна отстъпчивост?
	Другарят Ворошилов не поисква нищо от Великобритания и Франция!
	Напротив, той призовава Великобритания и Франция да засилят исканията си към Съветския съюз: „Предполагам, че господин Думенк, излагайки плановете за отбрана на западния фронт… не се е ограничил само със запада, а ще изкаже своите предположения как според него трябва да бъде организирана защитата, забавянето на силите на агресора на изток“.
	Делегациите на Великобритания и Франция са изложили своите военни планове. Съветската делегация ги е изслушала търпеливо и не е изразила _нито едно възражение, нито едно пожелание_.
	Подозирам, че ако британската и френската делегация са поискали да поемат при преговорите много по-скромни задължения, Москва е щяла да приеме и това без възражения и обсъждания.
	Тактиката на Ворошилов може да се изрази така: ама защо, господа, поемате всички задължения? Защо не стоварите тези задължения върху Съветския съюз?


>>	4
	На 15 август 1939 година в хода на преговорите в Москва съветската делегация слага картите на масата: ако агресията от страна на Германия бъде насочена срещу Великобритания и Франция, Съветският съюз ще даде „63 пехотни дивизии, 6 кавалерийски дивизии със съответното количество артилерия, танкове, самолети, общо 2 милиона души“.
	Никой не е молил Съветския съюз за такова участие. Съветският съюз е можел да си живее спокоен мирен живот, от своето безопасно разстояние да наблюдава всеевропейската патаклама. Но другарят Сталин, кой знае защо, е бил готов да хвърли умопомрачително количество танкове, артилерия и авиация в битката за свобода и независимост на френските и британските капиталисти, експлоататори, кръвопийци и потисници на трудовия народ. И то — още от първия момент на войната.
	В случай че Хитлер е тръгнел срещу Полша, Съветският съюз е имал намерение да даде „120 пехотни дивизии, 16 кавалерийски дивизии, 5 хиляди тежки оръдия, 9–10 хиляди танка, от 5 до 5,5 хиляди бойни самолета (без спомагателната авиация), тоест бомбардировачи и изтребители“.
	Всяка съветска дивизия е трябвало да наброява по 19 хиляди бойци и командири. Според втория вариант Съветският съюз е поемал задължения за два пъти повече бойци, отколкото според първия.
	Към това е било добавено: „Участието на СССР във войната може да бъде осъществено само ако Франция и Англия се договорят с Полша и по възможност с Литва, както и с Румъния, за пропускането на нашите войски…“
	Смаяните делегации на Франция и Великобритания радостно съобщават в Париж и Лондон, че руснаците предлагат просто невероятна помощ, без да искат нищо в замяна. Единственото условие е: дайте коридори през Полша. Ако няма коридори, Съветският съюз няма да участва във войната.
	Документите от това съвещание са били обнародвани още при Сталин като доказателство за готовността на Съветския съюз не на думи, а на дело да обуздае Хитлер и да предотврати втора световна война. Кремълската пропаганда много пъти е препечатвала протоколите от това съвещание в тежки наукообразни томове със заглавия от рода на „Борбата на Съветския съюз за мир в навечерието на Втората световна война“.
	Академията на науките е щамповала безброй книги с подобни заглавия и стандартно съдържание. Това им се видяло малко, така че изобилни откъси от протоколите от московското съвещание са били вкарани и в мемоарите на Жуков, който не е имал никакво отношение към тези събития, но гордо е обявил: ние предлагахме!


>>	5
	Военните делегации на Великобритания и Франция тогава, а певците на миролюбивата сталинска външна политика сега би трябвало да обърнат внимание на една незабележима на пръв поглед дреболия, на съветската обосновка на исканията да се предоставят коридори: „Участието на СССР във войната може да бъде осъществено само ако Франция и Англия се договорят с Полша…“
	От тази фраза еднозначно следва: кремълските вождове изобщо не са смятали участието на Съветския съюз в назряващата война за задължително. Ако Великобритания и Франция успеят да убедят Полша, тогава ще участваме. Не успеят ли — няма да участваме във войната.
	Оказва се, че не от Хитлер е зависело участието на Съветския съюз във войната, не и от Сталин, а от позицията на Полша. И тази калпава Полша всячески се е съпротивлявала на участието на Съветския съюз във войната. Не пожелае ли Полша, нещастният Съветски съюз така и няма да може да се включи във войната…
	Ами че за такава позиция пановете е трябвало да черпят! Трябвало е да наслагат трапези по цялата съветско-полска граница: яжте, пийте и се веселете и сами си воювайте с Хитлер, а нас не ни карайте да воюваме. Ние нямаме възможности да влизаме в конфликт с Хитлер. Много ви молим, не ни давайте такава възможност! Ние все някак ще преживеем без война.
	Въпрос, на който никой още не е дал отговор: щом кремълските вождове са смятали за възможно да останат извън войната, защо са се стремели да воюват? Защо са предлагали участието на своите милионни армии във войната, щом за Съветския съюз участието в нея изобщо не е било задължително? И защо изобщо са организирали съвещанието в Москва, щом Съветският съюз е можел да остане настрана от назряващата война?
	Щом участието на Съветския съюз във войната е било обусловено само от позицията на Полша, която не е желаела такова участие, следвало е всячески да се поощрява и подкрепя тази позиция.
	Сериозните историци ни разказват, че Сталин с всички сили се е стараел да избегне участието си във войната. Най-малкото се е стараел да спечели време и да отложи включването на Съветския съюз в нея. И пак същите сериозни историци ни разказват, че Сталин ужасно много е искал да получи коридори през Полша и да осигури участието на Съветския съюз във войната още от първия й ден. И само лошите панове с упорството си му попречили.


>>	6
	Моят приятел и преводач Миша Шаули веднъж каза, че да се съди за историята на войната по изданията на мемоарите на Жуков, които са били преработени след смъртта му, е все едно да се пише историята на Гражданската война, представяйки вицовете за Чапаев за негови спомени.
	Последните „най-правдиви“ издания на мемоарите на Жуков наистина са анекдотични. Впрочем и първото издание, излязло, докато Жуков беше жив, може да служи като учебник за начинаещи шутове и масовици-веселяци.
	Стремежът на Жуков да се представи за участник в ключови събития се обръща срещу него. Той съобщава, че през август 1939 година _ние сме предлагали_ през коридорите в Полша да се задвижат право към границите на Германия 9–10 хиляди танка.
	Предполага се, че Съветският съюз е възнамерявал да изпрати в Полша не всички свои танкове. Все нещо е трябвало да остане и в страната. Тоест през лятото на 1939 година в Съветския съюз е имало не 9–10 хиляди танка, а повече.
	Предполага се, че щом вождовете на Съветския съюз настойчиво са искали коридори, танковете, които са възнамерявали да изпратят към германските граници, са били способни да воюват срещу германската армия. Очевидно са били ремонтирани, водачите им са били опитни, а командирите са имали всички необходими средства за управляване на такива воински маси в боеве и сражения.
	Поне нито маршал Ворошилов тогава, нито маршал Жуков 30 години след онези събития не са наричали тези танкове нито леки, нито остарели. И не са заявявали, че през август 1939 година огромното болшинство от танковете са се нуждаели от ремонт, че водачите не са имали опит, а командирите — средства за управление. Мълчали са и за обезглавената армия.
	И двамата са пределно категорични: Съветският съюз е бил изпълнен с решимост да обуздае Хитлер още през август 1939 година. За целта е имал всички възможности, сили и средства, сред крито хилядите танкове, готови при първа команда да потеглят през коридорите в Полша към границите на Германия…
	По-нататък Жуков съобщава, че пактът с Хитлер трябвало да бъде подписан, за да се спечели време и войната да се отложи…
	Защо тогава, обяснете ми, е трябвало да се отлага, щом Червената армия е била готова да воюва начаса?
	След това Жуков разказва, че през 1941 година Хитлер хвърлил срещу Съветския съюз 3712 танка. И обяснява причината за разгрома с многократното числено превъзходство на германската армия, „особено в танкове, авиация и артилерия“.
	Нека си поемем дъх: а къде се дянаха онези 9–10 хиляди танка, които през август 1939 година _ние сме предлагали_ да поемат през коридорите?
	Ами те, оказва се, изведнъж станали леки. И били остарели. И се нуждаели от ремонт. И станали пожароопасни. И на тях нямало радиостанции. Водачите пък забравили как се кара танк. А командирите изгубили уменията си да управляват войски. И изобщо танковете в Червената армия изведнъж станали съвсем малко.
	Имам въпрос: защо е било нужно да се печели време и да се отлага войната, щом през спечеленото време танковете на Червената армия изведнъж олекнали и остарели?


>>	7
	Ако военните делегации на Великобритания и Франция са били комплектувани от по-опитни хора, те би трябвало да помислят върху въпроса: защо ли другарят Сталин е толкова щедър?
	Те не са си задали този въпрос, затова ние ще го зададем на себе си и ще помислим върху възможните отговори. Получава се някаква идиотщина. Ако Хитлер се обърне на запад и започне война срещу Великобритания и Франция, такава война не му обещава нищо добро. Защото Хитлер не може да надвие британския флот. Той няма такива сили. Няма и стратегическа авиация. Войната при всяко положение ще се проточи, поради което ще стане крайно неизгодна за Германия. Ако вземем предвид и Америка, която няма да гледа равнодушно всичко това, трябва да признаем, че за Хитлер това ще бъде гибелен вариант. Рано или късно Хитлер ще изгуби тази война.
	Въпрос: а за какво му е на Сталин при това положение да изпраща 2 милиона свои бойци през някакви коридори по чужди земи, право към гибелта? За какво му е да поема задължения? Онези там да се ръфат помежду си. Нас какво ни засяга?
	Позицията на Съветския съюз, в случай че събитията се развият по втория вариант, е била още по-странна: ако Хитлер поеме на изток, Съветският съюз ще даде 4 милиона бойци… Тук премъдрите британски и френски генерали е трябвало да зададат въпроса: а защо другарят Сталин е толкова свидлив? Защо в тази ситуация дава само 4 милиона?
	Ако Сталин е преценявал възможното нападение на Германия като заплаха за Съветския съюз, не е било нужно да се пазари, не е било нужно предварително да договаря броя на дивизиите, артилерията, самолетите и танковете, които ще използва срещу Хитлер. Защото в този случай би трябвало да използва цялата съветска мощ, а не някакви си 4 милиона!
	Сталин има 170 милиона население. Мобилизационният ресурс е 17 милиона. Затова е трябвало да заяви: ако Хитлер нападне Полша, аз ще бъда принуден да проведа всеобща мобилизация и да воювам с пълни сили до победен край независимо какво ще правят Великобритания и Франция. И да заяви това не само пред Великобритания и Франция, но и пред целия свят. Включително пред Хитлер.
	И в този случай коридорите през Полша изобщо нямаше да са нужни на Червената армия. Нека Хитлер си пробие път през Полша, а през това време ние ще се подготвим и ще го посрещнем както трябва.
	Всички велики пълководци са поставяли в първия ешелон леките сили за завръзката на боя. С придвижването на противника напред съпротивата не е отслабвала, а напротив, нараствала е, защото във втория ешелон са се намирали тежковъоръжените воини, много повече на брой.
	През 1939 година самата съдба е определила на полската войска ролята на челен отряд, а на Червената армия — ролята на основни сили. Човек би си казал: нека поляците гинат в първия ешелон, а Червената армия ще бъде вторият. Какво, на Сталин му е дожаляло за поляците, така ли? Ами нека поляците поемат първия най-страшен удар, нека германците разпилеят силите си, нека разтеглят комуникациите си и тогава нека без никаква пауза да се срещнат с основните сили на Червената армия далече от германските граници и снабдителните си бази.
	Но Сталин, кой знае защо, е искал да постави най-добрата, най-боеспособната част от Червената армия в първия ешелон. За целта той е искал коридори през Полша. През коридорите Сталин е възнамерявал да изведе милиони свои бойци, армади самолети, тежки оръдия и танкове на запад, едва ли не на хиляда километра от своите граници чак до Одер и да започне войната направо на полско-германската граница.
	Каква е щяла да му бъде ползата от това? Каква изгода е щял да извлече? Защо му е трябвало да се подложи на първия удар, щом Полша е била решена тя да го поеме? За какво й е на Червената армия да напира за първи ешелон, след като не я пускат там?
	Тази позиция става толкова по-смешна, защото кремълската пропаганда ни втълпява мисълта за пълната недееспособност на Червената армия и за дивия страх на Сталин пред надвисващата заплаха откъм запад.
	Щом те е страх, крий се зад гърба на Полша, защо се тикаш напред?

	* * *

	Имам чувството, че удивителната щедрост на Сталин в първата ситуация и също толкова удивителната свидливост във втората се обясняват с факта, че никой в Кремъл не е гледал сериозно нито на първата, нито на втората и не е възнамерявал да изпълнява поеманите задължения. Трябвало е само да се демонстрира решимост да се даде отпор на агресора при всяко развитие на събитията… И да се поискат коридори през Полша… И да се получи отказ…
	След това е можело да сложат чиста ръка на пламенното сърце и покрусено да заявят: ние горяхме от желание да ви защитаваме, но вие не се съгласихте…
	След отказа на Полша е можело да окачат червено знаме със свастика на московското летище и да вадят от хладилниците бутилките за посрещането на Рибентроп.


>	Глава 11
>	А вие как си представяте тези коридори?

E>
	Плановете не са могли да бъдат по-благородни, хуманни и свободолюбиви от техните инициатори. Светът още тогава е стоял пред зловещото, съперничество на Освиенцим и Майданек с Катин, Куропати, Колима.
@	Ян Замойски
@	„Россия в XX веке. Историки мира спорят“. М., Наука, 1994, с. 328
E$

>>	1
	Когато става дума за коридорите през Полша, аз смирено изслушвам аргументите на маститите академици, после със сведен поглед кротко питам: а как си представяте тези коридори?
	Позволете ми да обясня смисъла на въпроса. За да го направя, ще тръгна отдалече. От 1812 година.
	Ситуацията е била твърде неприятна за руската държава. Бонапарт е повел огромна армия към Москва. Кутузов с армията си отстъпва. Царят, елитът на обществото и целият народ настояват за генерално сражение. Единствен Кутузов разбира, че едно генерално сражение може да погуби и армията, и Русия. Все пак Бонапарт е това. Главната му сила се състои именно в разгромяване на противника в генерално сражение. Той няма равни във воденето на генерални сражения. Никога не е губил такива.
	Разбира се, правилна мисъл: сблъска ли се с Бонапарт, може здравата да пострада. Затова Кутузов е отбягвал генерално сражение доколкото е можел.
	Но едноокият лисугер е разбирал, че кресльовците, които не вникват в смисъла на събитията, също са прави посвоему. Та нали не всеки има мозъка на велик пълководец.
	Обществото роптаело. А и армията се гневяла. Старците мърморели: какво, да се сврем по зимните квартири ли? Тръгнали слухове. Обвинявали Кутузов в страхливост. Това можело да завърши с отстраняване от длъжност. На мястото на Кутузов царят можел да постави храбрец, който несъмнено щял да се хвърли в бой и в този бой да прекърши не само собствения си врат, но и на цялата армия. Затова, за да отклони обвиненията в нерешителност и страхливост, Кутузов влиза в битка пред портите на Москва. Избира мястото край село Бородино, край малката река, наречена с толкова необичайно, странно и зловещо име — Война.
	През този страшен ден са пролети реки от кръв. На едно доста тясно поле в смъртна схватка влизат ЧЕТИРИ МИЛИОНА войници. 1200 оръдия от двете страни от зори до мрак изригвали гюллета и картеч. Били убити и осакатени над 100 000 души и не по-малък брой коне.
	И Бонапарт, и Кутузов обявяват Бородинската битка за своя победа. Като погледнем тази месомелачка от XXI век, признаваме, че битката е завършила на същите позиции, на които е и започнала. Нито едната страна не е успяла да повали другата.
	Но защо Кутузов е обявил това сражение за своя победа?
	Защото Бонапарт не е успял да победи руската армия и да принуди Русия да капитулира. Като изнесъл сражението край портите на Москва, Кутузов се е подсигурил срещу упреци в страхливост и си е осигурил възможността да продължава да действа както смята за нужно.
	След сражението Кутузов решава да не рискува повече, да не продължава битката и на другия ден. Отбихме номера, стига толкова. Той дава заповед за изтегляне, като оставя Москва на французите. Ясно е, че Бонапарт е обявил тази битка за своя победа. Че как иначе: имало е сражение, след което руснаците са предали Москва…
	Армията на Кутузов се изтегля към Москва, прекосява я и продължава на югоизток. Бонапарт завзема Москва. А Кутузов, след като се е отървал от преследването, поема на ЗАПАД!
	Той извежда армията си южно от Москва и основава укрепен лагер югозападно от града. Тук Кутузов попълва армията си, подготвя я за нови сражения и не тревожи Бонапарт. Бонапарт се разтревожва сам. Кутузов се е озовал зад гърба му. Всеки момент той може да блокира всички пътища, които са свързвали армията на Бонапарт с Европа. Това никак не харесва на Бонапарт. И той решава да си тръгне.
	Макар че зимата още не е дошла.
	Макар че никой не го е гонил от Москва.
	Марш-маневрата на Кутузов е блестящ пример за използване на стратегия на непреки действия: Кутузов с армията си просто стои в укрепения лагер и не прави нищо! А Бонапарт сам побягва от Москва!
	И до днес обвиняват Кутузов, че е предал Москва. Тук говори психологията. Всички разбират ролята на Москва, но пропускат една съвсем незабележима подробност: по това време столицата на империята НЕ Е МОСКВА.
	Предавайки Москва, Кутузов нищо не е рискувал. Управлението на държавата не е било нарушено нито за минута. Трябва да бъде упрекван не Кутузов, а Бонапарт. И до днес никой не е обяснил неговия странен избор: защо той е тръгнал към Москва, след като столицата е била в Петербург?
	Като е дал на Бонапарт Москва, Кутузов е подготвил гибелта на огромната армия на завоевателя и е осигурил на руската армия победоносно движение чак до Париж и неговото завземане. А Париж е бил столица на империя. И не само това. Париж тогава е бил столица на цяла континентална Европа. Като е дал царицата, Кутузов е осигурил мата.
	Тук е добре още веднъж да напомним разликата между Руската империя и Съветския съюз. Руската армия е пристигнала в Париж, не е заварила Бонапарт там и се е върнала у дома си.
	А другарят Сталин, ако беше завзел Париж, при никакви условия не би си тръгнал от него доброволно.


>>	2
	Сега нека си представим, че цялата тази Сталинова готовност да обуздае агресора през август 1939 година не е била фалшива или нещо като цирк, а абсолютно истинска. Нека си представим, че правителствата на Великобритания и Франция са успели да убедят калпавите панове и те са предоставили онези коридори. Всичко е наред, всичко е чудесно. Другарят Сталин изпраща към полско-германската граница, почти до Одер 2, че и 4 милиона бойци и командири от Червената армия със съответното количество артилерия, танкове, самолети, стратегически запаси и пр., и пр.
	Къде може да се разположи цялото това военно стопанство?
	Добре си е бил Жуков в Монголия. Степ след степ наоколо. Жива душа не се вижда. Разполагай си самолетите където ти харесва. Цялото пространство е летище. Копай каквито си искаш окопи. Настанявай бойците си така, както смяташ за добре.
	Но Полша не е Монголия. Тук е гъстонаселената Централна Европа. 5 хиляди бойни самолета — това са 100 пълнокръвни авиационни полка. А 5500 самолета са 110 полка. В хода на войната е било признато, че и това е много. След войната се затвърждава позицията, че изтребителен полк трябва да се състои от 40 самолета, а полкът тактически бомбардировачи — от 30.
	Всеки полк се нуждае минимум от 3 летища: основно и две резервни. С влизането на Червената армия на полска територия би трябвало незабавно да се осигурят поне 300–330 летища.
	Но 5–5,5 хиляди самолета са били само изтребителите и бомбардировачите. А къде ще отидат разузнавателните самолети? Ами транспортните? Но нали трябва също да се поддържа летателната квалификация на пилотите и щурманите, а и да се повишава. Така че са нужни и достатъчен брой учебни самолети. И летища за учебните полети на известно разстояние от границите.
	Между другото, а къде да бъде разположена авиационната групировка така, че нашите мирно спящи летища една прекрасна лятна утрин да не попаднат под първия внезапен съкрушителен удар? Изтребителите е най-добре да се държат на стотина километра от границите. А бомбардировачите най-добре на 200. За устойчивост на авиационната групировка не е зле да има и тилови летища поне на 300 км от границите. В случай на нещо авиацията да има къде да се отдръпне.
	Но ако е така, съветските летища е трябвало да се строят из ЦЯЛА ПОЛША. Вземете картата на Полша в границите й от 1939 година. На запад е Германия. От север надвисва Източна Прусия, от юг — завзетата от германците Чехословакия. Вземете пергел и отмервайте радиусите на 100 километра от границите. Незаети ще останат само центърът на страната и източните области. Та ето, тук, в центъра на Полша ще трябва да разположите летищата за изтребителите. Също насам трябва да водят пътищата и комуникациите. И за такова количество самолети трябва да се изградят колосални складове и хранилища за авиационно гориво, бомби, снаряди, патрони, резервни части. Не може и без ремонтна база… Тези летища, щом са на стотина километра от границите, трябва да се защитават не само със зенитна артилерия, но и с полеви войски.


>>	3
	Само опитите да нарисуваме на картата възможните летища за базиране на съветската авиация и системите за тяхното бойно обезпечение, охрана и отбрана ни водят до разбирането, че Сталин е хитрувал, като е искал коридори. Щом се е разрешал въпросът с коридорите, е щял да изникне въпросът с летищата. Та нали не можеш да изведеш в чужда страна милиони свои войници и да ги оставиш без авиационна подкрепа и авиационно разузнаване!
	Но нали авиация не може да се разположи без летища!
	А можеш ли да оставиш летищата без пътища към тях, без зенитно прикритие, без складове и хранилища, без свързочни възли и командни пунктове, без авиационни болници и ремонтни бази, без две-три вериги постове за наблюдение на авиационната обстановка, без охрана и отбрана? Именно.
	Сега нека опитаме да разположим бомбардировъчната авиация така, че до границите да има поне 200 километра. Да повъртим пергела и да подсвирнем. За базирането на бомбардировъчната авиация не подхожда районът на Варшава — та тук са мъничко над сто километра до границата с Източна Прусия. Тук ще поставим изтребителите, а бомбардировачите трябва да са по-далече. За тях не подхождат нито районът на Краков, нито на Познан, нито на Лодз, нито на Лвов, нито на Тарнопол. Летищата за бомбардировъчната авиация би трябвало да се строят в района на Брест, Ровно, Луцк, Ковел.
	Ако пък е трябвало да имаме няколко летища, отдалечени на 300 км от границите с Германия и окупираната от нея Чехословакия, бихме намерили такова местенце в района на град Сарни досами съветската граница.
	Когато не вникваш в същината на нещата, при споменаването за коридори през Полша въображението ти рисува картини от поход на съветските войски на запад към границите на Германия. Но поразмислиш ли, коридорите веднага се превръщат в постоянни гарнизони на съветски войски из цялата страна от самите граници на Съветския съюз до границите на Германия.
	Във връзка с разполагането на авиацията възникват много въпроси. Ето един от тях: дали Червената армия е възнамерявала да пропъжда полските селяни от земята им самостоятелно, или във взаимодействие с властите на Полша?
	Ако е било нужно взаимодействие, трябвало е да се започне именно с установяване на това взаимодействие. Трябвало е да се водят преговори с полското правителство. А не с британското и френското.
	Хем има и танкове. 9 или 10 хиляди. Някой замислял ли се е как такава лавина от бойна техника може да се разположи в чужда страна. С Монголия не е имало проблеми. Монголия е била в пълна зависимост от Москва. Съветските другари са вършели в Монголия каквото са си поискали. На това отгоре между Съветския съюз и Монголия е бил подписан договор, според който Червената армия е поемала задължението да защитава Монголия от агресия.
	Да, но Полша е била суверенна държава. Добре, поляците ще дадат коридорите. И после какво? Съветските дивизии щяха да кротуват на колони в тези коридори и да чакат началото на войната, така ли? Не е трябвало да се говори за коридори, а дали е имало възможност да се разположат милионни маси войски на чужда територия на 700–800 километра от съветските граници и на 170 километра от Берлин, и то така, че те да не бъдат оставени сред полята през есента и зимата заедно с многохилядните единици бойна техника, с техните милиони тонове стратегически запаси.
	Не в Лондон и не в Париж е трябвало да търсят отговорите на всички тези въпроси, а във Варшава. Но Москва не е правила никакви опити дори да постави всички тези въпроси пред правителството на Полша.
	Съветската делегация е поставяла въпросите за коридорите през Полша пред военните делегации на Великобритания и Франция, сякаш в Полша вече нямало никакво правителство. Сякаш това е било пуста земя, на която не живее никой, която от никого не се управлява.
	И след всичко това някой ще тръгне да доказва, че помислите на Сталин през 1939 година са били чисти като планинско ручейче?


>>	4
	А защо все пак в тази история се появи Бонапарт?
	Не бързайте. Сега ще обясня.
	Хиляди години преди Бонапарт пълководците са знаели най-важното правило на войната: трябва да пресичаш пътищата за снабдяване на врага и да пазиш своите пътища за снабдяване от вражески опити да ги пресекат. Бонапарт е успял да изрази тази мъдрост най-просто от всички.
	Добре си е бил Жуков в Монголия. Войските му са били 57 хиляди. За снабдяването на тази групировка съветски войски са били нужни титанични усилия. Всичко необходимо е трябвало да бъде превозвано с автомобили. Десетки хиляди тонове — на стотици километри. Това е било достатъчно за кратка операция.
	Сега си представете групировка от 2, че и от 4 милиона бойци с колосално количество въоръжение и бойна техника. На тях в случай на война е предстояло не да провеждат краткосрочна операция, а да водят дълга изтощителна война. При това положение не можеш да минеш нито с десетки, нито със стотици хиляди тонове. Тук става дума за милиони тонове боеприпаси, горивни и смазочни материали, инженерно имущество, резервни части и пр., и пр. Такова количество товари е можело да се прекара само по железопътни линии.
	Изискването да се предоставят коридори през Полша е означавало ни повече, ни по-малко преминаване на всички железопътни линии на Полша под контрола на Червената армия. Това на свой ред е означавало преминаване на цялата икономика на суверенната държава под контрола на червените командири.
	Че как иначе?
	Ето например един командир на стрелкови корпус. Той има 60 хиляди бойци. (Да не забравяме, че другарят Сталин се е заканвал да изведе дивизии от по 19 хиляди войници.) Командирът трябва например да снабди своя корпус с три железопътни ешелона със 122-милиметрови гаубични снаряди. Нали не може да обяснява на началник-гарата какво кара и закъде.
	Не може и да чака да му дадат вагони. Някакви си гадни капиталисти си въртят далаверите. А съветският командир има да изпълнява бойна задача. Не я ли изпълни, ще го разстрелят. Е какво, ще чака ли той проклетият буржоа да си разтовари вагоните? По-лесно е да разстреля буржоата, а товара му да изхвърли от вагоните, отколкото да подлага главата си под чекисткия револвер.
	Хем корпусът не е един, много са. 60 стрелкови дивизии — това са 20–25 корпуса. 120 дивизии са 40–50 корпуса. Има и кавалерийски корпуси. И авиационни. И танкови. И ПВО. И на всички е нужен транспорт, без никакво бавене, начаса. И на всички командири на дивизии — също.
	Какви други варианти на поведение на съветските командири има по отношение на железопътния транспорт? Да си представим: седят червените командири и чакат кога пановете ще решат транспортните си проблеми, а после ще си спомнят за тях, клетите, и ще се наканят да им заделят локомотиви и вагони… Ами че то такъв момент може никога да не настъпи. Железопътният транспорт винаги е претоварен. Локомотивите и вагоните винаги са натоварени…
	Освен това… На някаква дистанция пановете са подхванали ремонт. А искали ли са разрешение? Колкото до нас, ние нямаме право да разкриваме плановете си. Затова не ние с тях, а те с нас трябва да съгласуват къде, кога какво може и трябва да ремонтират. А ние трябва и да им посочим къде и на какви места трябва да се повиши пропускателната способност, къде да се развият разклонения, къде да се построят рампи за разтоварване за танковете. Че как инак ние ще се оправяме без всичко това?
	Така че искаме или не, на всяка гара ще трябва да поставим съветски военен комендант, който в случай на нужда би могъл да спре цялото движение, да поиска да се разтоварят и изхвърлят всички товари, а подвижният състав незабавно да се изпрати на посоченото място в посочения срок. При това всички маршрути незабавно да се разчистят за нашите превози.
	А за да има комендантът съответния авторитет, на всяка гара ще трябва да се постави гарнизон.
	Но и това не е всичко.
	Седи някакъв чичка на гарата, потропва си нещо с ключ: ти-ти-ти-та-ти-ти… Можем ли го разбра какво предава? И на кого? Не е редно. Трябва да поставяме свои хора. Защото инак няма да можем да регулираме движението.
	Железопътните линии по онова време не са можели без телеграф и телефон. Затова заедно с преминаването на железниците под контрола на съветската администрация под същия контрол е трябвало да преминат и всички линии за комуникация. Но покрай железопътните линии са били прокарвани жици не само за вътрешните железопътни нужди, а и всички държавни линии. И е било невъзможно да се отдели едното от другото: обслужвали са ги едни и същи комуникационни възли.
	Вземем ли железопътните свързочни линии под контрола си, трябва да вземем под контрол и възлите. А те са общи с държавните. Вземем ли комуникационните възли под контрола си (щем или не щем) — цялата държавна комуникационна мрежа е в ръцете ни.
	А заедно с нея — и цялата власт в държавата.


>>	5
	Преминаването на полските железопътни линии под съветски контрол е означавал и още един аспект, за който не бива да забравяме. В случай на война прехвърлянето на хилядите, десетките хиляди, стотиците хиляди и милионите тонове военни товари от широколинейни в теснолинейни вагони сериозно би усложнило снабдяването на воюващите части на Червената армия. Прехвърлянето би забавяло снабдяването, което и без това винаги и навсякъде е първостепенен проблем. Освен това местата за прехвърляне биха били пределно уязвими. Затова въвеждането на милионните съветски бойни контингенти на територията на Полша с цел водене на бойни действия срещу Германия неминуемо би изисквало пригаждането на полските железопътни линии по съветски стандарт…
	Опитвали ли сте някога от един покрит вагон да разтоварите сандъци със снаряди, да ги изтеглите и качите в друг вагон? Колко войничета и колко време ще са ви нужни за това?
	Пак добре, ако вагоните са един до друг. Ами ако предстои да се разтоварват тук, а да се мъкне товарът е-ей там? Тогава не е имало контейнери и товарителна техника. А между мястото на разтоварването и мястото на натоварването стоят безкрайни ешелони…
	Или (което е по-лошо) — ешелонът трябва спешно да се разтовари, а празните вагони за натоварване още не са подадени. Затова мъкнем товара е-ей там. А пък утре — от е-ей там до мястото на натоварването.
	Но вие имате не един, а хиляди вагони. И след такова прехвърляне е неизбежно някоя стрелкова дивизия да получи вместо 76-милиметрови снаряди сандъци с авиационни прибори. А танков полк вместо танкови гъсенични вериги — конски подкови. Защото прехвърлянето от хиляди вагони в хиляди други става сред псувни и избухващи бомби.
	Случвало ли ви се е някога да зареждате танк с гориво от железен варел? Лостът на помпата е като на месомелачка. Въртиш го и бензинът ромоли по тръбичка от варела в резервоара. Повъртиш двайсетина минути и ръката ти се откъсва. А бензинът във варела почти не е намалял… Сега си представете прехвърляне на бензин, дизелово гориво и разни други от цистерните на един ешелон в друг. И не можеш да разчиташ на каквито и да било преливни устройства. А в небето кръжат вражески бомбардировачи. Наблизо войничета мъкнат на гръб сандъци с патрони и снаряди, търкалят качета със сельодка и кисело зеле, мъкнат като мравки бали сено…
	В мирно време вагоните се повдигат с крикове и талигите им се сменят. Това изисква огромен разход на енергия и време. По време на война за това няма нито енергия, нито време. И никой няма да разреши да се ангажират десетки хиляди войници с прехвърляне на товари. Затова германците през 1941 година, когато са се придвижвали навътре в Съветския съюз, са били принудени да пригаждат съветските коловози по европейски стандарт.
	След това Червената армия, настъпвайки, е била принудена отново да пригажда всичко по съветски стандарт — чак до границите, а после и до самия Берлин.
	В случай на въвеждане на милиони бойци от Червената армия на територията на Полша и преминаване на полските железници под контрола на съветската военна администрация съветското командване е щяло да бъде принудено незабавно да започне пригаждане на полските железопътни линии, без да чака войната. В противен случай в момента на започването на войната най-боеспособните части на Червената армия са щели да се озоват далеч от своите снабдителни бази без възможност да получават всичко необходимо за воденето на бойни действия.


>>	6
	Нека още веднъж отворим картата на Полша в границите й от 1939 година…
	Какво виждаме? Виждаме германски земи, обградили Полша от три страни. И железопътни линии…
	Шест железопътни направления са пресичали съветско-полската граница.
	Едното направление върви покрай границата с Чехословакия: Проскуров-Лвов-Краков. Тази магистрала командването на Червената армия е щяло да бъде принудено да защитава с всички сили. Достатъчно е било противникът да взриви мост, и целият южен фланг на съветско-германския фронт е щял да се окаже без боеприпаси и всичко останало.
	Не само отряди диверсанти, но и мощни съединения на противника са можели да заплашват тази магистрала. Нека си представим: германска дивизия е нанесла удар от територията на Чехословакия, отрязала е магистралата и я е оседлала, създала е полеви укрепен район, минирала е с милиони мини подходите към него. Как ще си върнете завзетия район? И колко време ще ви е нужно? Ами ако германската дивизия не е една, а са три?
	За да не допусне завземането на тази магистрала, командването на Червената армия би трябвало по продължение на цялата граница с Чехословакия да постави много крупни отбранителни сили.
	Сега да обърнем поглед към останалите магистрали. Всички останали магистрали откъм изток се събират на сноп във Варшава, а после като ветрило се разклоняват на запад. Да речем, че Сталин е получил коридори и по тези коридори е придвижил основната маса на войските си към източните граници на Германия. Какво ще се получи? Ще се получи ужасна ситуация. Над най-основния възел на всички наши магистрали, над Варшава надвисва Източна Прусия точно както лагерът на Кутузов е надвиснал над всички комуникации на Бонапарт.
	Червената армия с основните и най-добри свои сили е щяла да излезе на простори, от които би могло да се започне Берлинска операция, а назад, на 300–400 километра зад гърба й, над нейните тилове са щели да надвисват укрепените територии на Източна Прусия. Именно, точно като укрепения лагер на Кутузов над пътищата, които са свързвали окупираната от французите Москва с Европа.
	Какво би правил всеки, дори не най-умният, стратег в тази ситуация?
	Той или не би извел войските си на подстъпите към Берлин, а следователно не би и искал коридори през Полша.
	Или би извел войските си почти досами Одер, но би разгърнал цял фронт от най-малко един милион бойци на север, за да не допусне удар в тил по войските му откъм Източна Прусия. Освен това би трябвало да разгърне още един фронт със същата численост на юг, за да се подсигури срещу удар откъм територията на Чехословакия.
	През 1939 година Полша е представлявала един вид коридор от изток към запад. В случай на използване на този коридор за придвижване на запад е трябвало войските да се защитават от удари както от север, така и от юг. По-просто казано, Сталин, дори да не е бил людоед, е щял да бъде принуден да разгръща в Полша не един, а три фронта: на запад, на север и на юг. Цялата територия на Полша е щяла да се превърне в един мощен плацдарм. А в района на Варшава Сталин е щял да бъде принуден да организира свръхмощен укрепен район, за да обезопаси главния възел на всички комуникации, от който би зависело снабдяването на армията му.
	Коридорите през Полша мигновено и неизбежно биха означавали преминаване на контрола над страната в ръцете на борците за европейска безопасност. Ще повторя: дори в случай че тези борци са се ръководели от най-чисти помисли.

	* * *

	Хитлер е искал един коридор през Полша. Не за войски, а за построяване на автострада и железопътна линия до Източна Прусия. В зависимост от избрания маршрут дължината на този коридор е можела да бъде от 46 до 93 километра.
	Сталин е искал много коридори от границите на Съветския съюз до границите на Германия. Дължината на тези коридори е била от 600 до над 800 километра. Но както видяхме, тези коридори неизбежно би трябвало да се слеят в един, дълъг и широк колкото цяла Полша.
	Хитлер е людоед. Кой спори с това?
	Виж, другарят Сталин е защитник на Европа. Ех, ако тези калпави панове бяха дали възможност на другаря Сталин… ами че той щеше да опази цяла Европа от война. Тогава съдбата на Европа наистина щеше да бъде друга.


>	Глава 12
>	Да спечелим време!

E>
	Ако приемем предложението на Германия да сключим с нея пакт за ненападение, тя, разбира се, ще нападне Полша и намесата на Франция и Англия в тази война ще стане неизбежна. Западна Европа ще бъде подложена на сериозни вълнения и безредици. В тези условия ние ще имаме много шансове да останем встрани от конфликта и ще можем да се надяваме на изгодно за нас включване във войната.
@	Й. Сталин
@	Реч пред заседание на Политбюро на ЦК на ВКП(б) на 19 август 1939
E$
E>
	С толкова по-голямо нетърпение очакваме сега разгръщането на събитията на въоръжената борба в Западна Европа, където войната през септември 1939 година едва започна…
@	Комбриг Г. С. Иссерсон
@	„Новые формы борьбы“ М., Воениздат, 1940, с. 75
E$

>>	1
	Навремето ме учеха: след като прочетеш агентурно съобщение, запомни го цялото, дълбоко се отпусни, разтвори се като късче лед в езеро. Разкапи се, разплуй се, така че нищо да не те тревожи, проблемите и преживяванията ти да се отдръпнат, външните звуци да отминават покрай тебе. Така че да забравиш абсолютно всичко. В главата ти да няма никакви мисли, абсолютно никакви — само картина (и усещане!) на едно тихо, чисто, дълбоко планинско езеро. Научи се да се отпускаш мигновено и извънредно дълбоко. А после, когато докоснеш дъното, полека-лека се върни обратно. В момента на връщането ти в този свят, когато всичко в паметта ти се възстановява, се постарай да изразиш прочетеното съобщение с една дума.
	Ако не става с една, изрази го с две.
	И така действай с всяка информация. След като цял ден си работил с купчина документи, вечерта се протегни сладко-сладко, прозей се блажено и се разтвори. И нека езерото да бъде от чисто по-чисто. И пясъкът по дъното да бъде бял. Да шумолят тръстики. Едно жълто листо да плува като корабче по водата. Игриво ручейче да ромоли, вливайки се в езерото.
	След като си работил една седмица, отново забрави всичко, отдръпни се от колоните цифри и факти, изключи съзнанието. После се опитай да изразиш всичко с една дума. Или с кратка фраза. Но така, че с тази фраза да изразиш целия обем, от цялата седмица. Може дори да не е с фраза. Защото ние мислим не в думи, а в някакви образи, без да формулираме: самият ти разбираш ситуацията, но не успяваш веднага да я изразиш така, че и друг да я разбере. В случая най-важното е изводът да бъде кратък за теб. И няма нищо страшно, ако при обяснението си за другите може би ще трябва да използваш няколко изречения.
	По-просто казано, задачата е да улавяш най-важното, главното и да концентрираш в една точка това главно.
	Та така, навремето се случи да работя в германските военни архиви във Фрайбург. Всеки ден правех за себе си извод, който помествах в един образ, в една фраза, в една дума. И всяка седмица правех общ извод. Това продължи два месеца. Вечерта си подредих куфара… И вече бях готов… Но изводът блесна още преди да се потопя в езерото. Изводът беше зашеметяващ: _не псуват оръжието_.
	През двата месеца доста упорита работа не бях срещнал нито един германски отрицателен отзив за съветското оръжие. Нито през лятото на 1941 година, нито по-късно германските, войници, офицери, генерали бяха дали негативни оценки за съветското оръжие.
	На съветската тактика те не просто се бяха присмивали, но се бяха подигравали, глумили, бяха упражнявали сарказма си над нея. На умствените способности на руснака — също. В началото. Какво ли не среща човек в тези архиви! И плакати с небръснати мутри на дегенерати и надписи „Унтерменш“, и отчети за множеството разгромени съветски дивизии, рапорти за немислими трофеи, свидетелства на очевидци за зверства на НКВД, оплаквания от лошите пътища, от прахоляка и жегата, после — от дъждовете и калта, от снега и студа. Всичко било лошо, всичко било ненормално. Освен оръжието.
	Всички сказания за винтовката за трима, за вехтите танкове и самолетите-ковчези — това са по-късни, следвоенни творения на комунистическата пропаганда. Пример: онова, което кремълските умници от Агитпропа презрително наричат „Катъра*“, сред германците се е казвало „Плъх“. И в официалната инструкция всеки германски летец-изтребител е бил строго предупреждаван: „Не притискай «Плъха» до стената!“.
	[* На руски „ишак“ — по звуково подобие с „И-16“. — Б.пр.]
	По-просто казано, във въздушен бой срещу съветския изтребител И-16 може лошо да пострадаш.
	Със същото уважение немците са се изказвали и за съветските танкове, които у нас е прието да се наричат вехтории, за трилинейната винтовка, за 45-милиметровото противотанково оръдие, дори за униформата на съветските войници. Според онези, които са воювали срещу Червената армия из поля, гори, сред градски развалини и в окопи, а не в столични кабинети, униформата на съветските бойци е проста, лека, удобна, пределно приспособена за условия на война.
	След като обобщих прочетеното, аз още веднъж се убедих, че къпането в студено планинско езеро отрезвява.
	Нека сега приложим този прост, но доста ефективен метод към темата на нашия разговор. Нека опитаме да си обясним как комунистическата пропаганда рисува стремежите на Сталин през предвоенния период и през първите две години на Втората световна война. За целта нека съберем на купчини книгите, вестниците, дисертациите, които е фабрикувала официалната идеологическа машина, и да изберем всичко, което успеем да намерим по въпроса. После да се отпуснем и да се постараем да изразим с една дума всички планове и замисли на Сталин (както ги рисува пропагандата).
	Тази дума е: ОТЛАГАНЕ.


>>	2
	На 23 август 1939 година в Москва между Германия и Съветския съюз е подписан договор за унищожаване на полската държава и разделяне на полската територия. Но Полша е имала с Великобритания и Франция договори за взаимопомощ, затова разделянето на Полша неизбежно е водело до европейска, следователно — до световна война. Наистина, осем дни след подписването на пакта, на 1 септември 1939 година, избухва Втората световна война. Тя е пряко и неизбежно следствие от постигнатата в Москва спогодба.
	Същия месец войната прехвърля Атлантика, след няколко месеца плавно обхваща Финландия, Дания, Норвегия, после Белгия и Холандия, Франция, Естония, Литва, Латвия, Румъния, стига до Югославия и Гърция, през Средиземно море прескача до Африка. През лятото на 1941 година Втората световна война нахлува на територията на Съветския съюз.
	Обясняват ни: през август 39-а Съветският съюз не е имал изход, трябвало е да се подпише пактът, за да се спаси страната, да се спечели време и да се отложи войната. За тази цел е трябвало Полша да се разкъса на части.
	На пръв поглед се получава стройна картина: щом през юни 1941 година Съветският съюз не е бил готов да се отбранява, през август 1939-а пък съвсем не е бил способен да се защити, ето защо другарят Сталин е бил принуден да нареди на другаря Молотов да подпише пакта. За да отложи…
	Интересно е отлагал Сталин. Подписал е пакта с Хитлер и след една седмица избухва най-страшната война в историята на човечеството. Сталин е подписал пакта с Хитлер и от този момент двамата се нахвърлят да разкъсват Европа.
	Хитлер — Полша. Сталин — Полша.
	Сталин — Финландия. Хитлер — Норвегия и Дания.
	Хитлер — Белгия, Холандия, Франция. Сталин — Естония, Литва, Латвия.
	Сталин — Румъния. Хитлер — Югославия и Гърция…
	Тълпата със зяпнала уста вярва на обяснението: от 1 септември 1939 година Хитлер е водел Втората световна война, а ние с какво сме се занимавали през това време? Ами ние сме отлагали войната…
	Странно отлагане — веднага след подписването на пакта с Хитлер идва заповед от Кремъл за НКВД: подготвяйте лагери за приемане на стотици хиляди пленени войници и офицери.
	Неизбежно войната, избухнала вследствие подписания в Кремъл пакт, се прехвърля после и в Съветския съюз, който в крайна сметка пострадва най-много от всички.
	Граждани сериозни историци, кой от вас, къде и как успя да открие отлагане?
	Хайде поне от време на време включвайте най-обикновеното си здравомислие: ако не е бил подписан този пакт, Втората световна война нямаше да избухне и следователно нямаше да стигне до нас. И сега, след пет, шест и повече десетки години, нямаше да събираме войнишки кости из горите и блатата на Русия.
	Но пактът е бил подписан и възможността да избухне война се е превърнала в неизбежност. Подписването на пакта не е отлагало войната във времето и пространството, а я е приближавало. Приближавало я е неотвратимо и стремително.
	В Съветския съюз никой никога не е крил, че Хитлер е можел да нападне Полша само ако Сталин е дадял съгласието си за това. Сталин е дал такова разрешение на Хитлер. Сталин е разтворил вратите за войната. Сталин е отворил шлюзовете. Казвам го не аз, така смятат наши изтъкнати пълководци.
	Армейски генерал А. Майоров: „Планирайки нападението си над Полша, Германия се е страхувала най-вече от Съветския съюз, а не от Англия и Франция. Именно затова фашистките ръководители бързаха да сключат със СССР договор за ненападение“ _(ВИЖ, 1989, кн. 5, с. 35)_.
	Армейски генерал Майоров е изразил мисълта си ясно: Хитлер е бързал. А препятствие по пътя на Германия е можел да стане само Съветският съюз. Но не е станал.
	От германски и съветски източници ние знаем, че Хитлер наистина е бързал. Рибентроп разказва странни неща: на 23 август 1939 година германската делегация заминава от Берлин, без да има дори проект за договор със Съветския съюз. Чак в самолета на път за Москва Рибентроп и юридическият съветник Ф. Хаус нахвърлят проекта _(„Между Лондоном и Москвой“. М., Мысль, 1996, с. 140)_.
	Делегацията пристига в Москва следобед.
	В 15,30 Сталин приема Рибентроп в кабинета си. Срещата продължава три часа. След това Рибентроп се свързва с Берлин, получава окончателното съгласие.
	В 22,00 започва втората среща в кабинета на Сталин, която завършва с подписването на пакта от Рибентроп и Молотов.
	Няколко часа делят нахвърлянето на черновата от подписването на най-важния международен договор на XX век. Целият процес се извършва за един следобед.
	Толкова е бързал Хитлер. Толкова му е съдействал Сталин. Никакви излишни дрънканици, никакви бюрократични съгласувания. Никакво отлагане.
	Хитлер е бързал да получи Данциг и пътищата към Източна Прусия. А закъде е бързал Сталин? Хитлер се е нуждаел от спешно подписване на пакта, а кой е припирал, кой е изнудвал Сталин? Ами да беше се размотавал с приказки при преговорите. Така се печели време. Така се отлага…
	Още по-точно е изразил смисъла на пакта „Молотов-Рибентроп“ началникът на ГРУ армейски генерал П. И. Ивашутин: „С този пакт Хитлер развързва ръцете си за агресия“ _(ВИЖ, 1991, кн. 6, с. 11)_.
	Пьотър Иванович Ивашутин, като истински военен разузнавач от най-висок ранг, се е изразил така, че да не остави възможност за превратно тълкуване: подписахме пакта — развързахме ръцете на Хитлер.
	Ако не бяхме го подписали — Хитлер щеше да стои вързан.
	Без пакта нямаше да има хитлеристка агресия. Нямаше да има разделяне на Полша, нямаше да има Втора световна война, нямаше да има и нападение над Съветския съюз. Като подписва пакта, Сталин оставя Хитлер да вилнее.
	Ако това го бях казал аз, веднага щяха да ме обвинят, че работя за британското разузнаване. Но го казах не аз, а моят бивш пряк началник армейски генерал Ивашутин. Човек, когото дълбоко уважавам.
	Той пък за кое разузнаване е работил?


>>	3
	Договорът между Германия и СССР е прието да се нарича пакт „Молотов-Рибентроп“. Това название заблуждава и не отразява същината на случилото се. Подписаният в Москва пакт представлява сговор между Хитлер и Сталин за водене на съвместна агресивна война в Европа. Ето защо договорът всъщност е бил пакт „Сталин-Хитлер“. Освен това в международната практика за назоваване на пактове и договори много по-често се използват не имената на държавниците, които са сключили спогодбата, а названията на местата, където са подписани документите: Мюнхенски спогодби, Варшавски договор, Багдадски пакт, Женевски споразумения. Ето защо според общоприетите дипломатически норми най-точното название на пакта е: Московски договор от 1939 година за началото на Втората световна война.
	Осем дни след подписването на Московския договор избухва Втората световна война. И тогава другарят Сталин започва отлагането. Голямо отлагане е било.
	Германските войски нахлуват в Полша, а войските на Червената армия стоят край границите на Полша, не водят война, не преминават границите. В Кремъл са се разбрали да разкъсат Полша по братски. Но Хитлер разкъсва, а другарят Сталин отлага. Официалното обяснение на съветското правителство: още не е дошло времето Червената армия да действа. В резултат на това отлагане цялата вина за разпалването на Втората световна война пада върху Германия, върху Хитлер и неговото обкръжение. Те влизат в световната история като главни и единствени виновници за Втората световна война.
	През септември 1939 година правителството на Германия неведнъж напомня на правителството на СССР за съюзническия му дълг и настоява части от Червената армия в съответствие с Московския договор за започването на войната да настъпят в Полша.
	Съветското правителство отговаря с отказ, и то не веднага, а със забавяне от два-три дни. Пример. На искането на Германия от 3 септември главата на съветското правителство и народен комисар по външните работи Вячеслав Михайлович Молотов отговаря на 5 септември: „Съгласни сме с вас, че в подходящия момент ще бъде абсолютно необходимо да започнем конкретни действия. Смятаме обаче, че този момент още не е настъпил. Може би грешим, но ни се струва, че прекомерното прибързване може да ни нанесе вреда и да спомогне за обединяването на нашите врагове…“ „_(СССР-Германия 1939. Документы и материалы о советско-германских отношениях в апреле-септябре 1939 г.“. Составитель Ю. Фельштинский. 1983, с. 81)_.
	Германското правителство неколкократно повтаря своите искания и отново получава шутове.
	Частите на Червената армия започват бойни действия в Полша едва след две седмици и половина — на 17 септември.
	Именно така другарят Сталин е планирал да отлага и занапред: Хитлер громи Европа, а зад гърба му Сталин изчаква удобния момент, като си играе със секирата.
	В края на краищата това на Хитлер му писва. Той схваща, че Сталин ще отлага, докато му е изгодно, но после може и да шибне него. Хитлер решава да не чака този момент. Пръв нанася удар.


>>	4
	И всичко се обръща надолу с главата. От всички възможни варианти за сговор с Хитлер Сталин е избрал онзи, който в най-голяма степен отговаря на съветския замисъл за разгромяване на Европа, но в най-малка отговаря на изискванията за отбраната на Съветския съюз. Хитлер се възползва от това. И се разразява политическа, икономическа, идеологическа и военна катастрофа, невиждана в цялата световна история.
	Съветският народ не е в състояние да проумее защо войната се води в родната му страна, след като сме се готвили да воюваме по вражески земи. Какво се е случило? Пред целия народ е бил принуден да отговаря самият Сталин. И той отговаря: „… Братя и сестри, към вас се обръщам, приятели мои!“.
	В речта си по радиото на 3 юли 1941 година Сталин нарича Хитлер и Рибентроп изверги и людоеди. На всички свои братя и сестри другарят Сталин простичко обяснява каква е причината за разгрома: „Немалко значение имаше тук и обстоятелството, че фашистка Германия неочаквано и вероломно наруши пакта за ненападение!“.
	Ха така! Според Сталин излиза, че Червената армия понася поражения и губи огромни територии поради това, че извергите и людоедите са нападнали внезапно. А людоедите са постигнали тази внезапност, като са приспали нашата бдителност с пакта. Нещо повече, в резултат на пакта се е получила обща граница с Германия. Ако го е нямало пакта, нямало е да загубим бдителност, нямало е да съществува обща граница, нямало е да има и внезапно нападение, следователно — и катастрофа.
	Значи за всичко е виновен пактът. Така ли?
	Не. Не е така. Другарят Сталин разсъждава другояче: „Как можа да се случи съветското правителство да се съгласи да сключи пакт за ненападение с такива вероломни хора и изверги като Хитлер и Рибентроп? Дали съветското правителство не допусна грешка с това? Разбира се, че не!… Какво спечелихме ние, като сключихме пакта за ненападение? Ние осигурихме на страната си мир в течение на година и половина и възможност да подготвим силите си за отпор, в случай че фашистка Германия рискува да нападне страната ни въпреки пакта“.
	Е, Германия рискува. Но къде е отпорът? Защо армията бяга, изоставяйки камари оръжие, летища, промишлени центрове, райони, градове, области, републики?
	И къде е логиката?
	Сталин казва: ние сключихме пакта и така се спасихме. Пактът ни позволи да се готвим за отпор!
	А защо няма отпор? Защото сме сключили пакта.


>>	5
	Всеки договор за мир, за взаимопомощ, за ненападение е безсмислен. Ако сме приятели, за какво ни е договор? А ако сме врагове, договорът няма да спре силния, няма да спаси слабия.
	Щом ние с вас разбираме това, нима другарят Сталин не го е разбирал? Но хиляди експерти повтарят като навити с пружина: с подписването на пакта Сталин е спечелил почти две години!
	Ама експертите дрънкат глупости. Нищо не е спечелил Сталин.
	До септември 1939 година Хитлер не е можел да нападне Съветския съюз — не са имали обща граница. През септември 1939 година Хитлер е бил зает — воювал е в Полша. А когато е настъпил октомври, не е имало смисъл да напада Съветския съюз. Заради зимата.
	Освен това в хода на блицкрига в Полша стратегическите запаси на най-използваните боеприпаси на германската армия са били изразходвани, а всички танкове е трябвало да се връщат в заводите за капитален ремонт и подменяне на основни агрегати. След разгрома на Полша германската армия няколко месеца е била в състояние, при което воденето на крупни настъпателни операции е било невъзможно.
	Хитлер не е можел да нападне Съветския съюз и през 1940 година. През 1939 година Великобритания и Франция обявяват война на Германия, вече се водят бойни действия. Наричайте тази война странна, но тя си е война.
	А със Сталин били в мирни отношения. През първата половина на 1940 година Хитлер вярва в миролюбието на Сталин. Между другото, не само той вярва в това. Дори през XXI век от време на време се срещат хора, които вярват, че другарят Сталин не е мислел за нищо друго освен за избягване на войната или нейното отлагане. Та защо Хитлер да напада Съветския съюз, с който имат пакт за мир, който редовно снабдява Германия със стратегически суровини, след като зад него е Франция, с която е във война. Да нападне Съветския съюз, без да е разгромил предварително Франция, би означавало за Германия война на два фронта и повторение на гибелния сценарий на Първата световна война.
	Ето защо през 1940 година на ред е била Франция. За нейния разгром Германия е трябвало да воюва още едно лято. След разгрома на Франция се повтаря историята от предишната година: запасите от боеприпаси са изчерпани, танковете се нуждаят от ремонт. А и Великобритания представлява заплаха иззад протока…
	Ситуацията е усложнена от факта, че ръководителите на Британия и Франция знаят: ако Хитлер разгроми Съветския съюз (в Берлин, Париж и Лондон смятат, че това е възможно), господар на континента ще стане Германия. Великобритания и Франция не могат да допуснат това. В този случай Хитлер щял да им припомни всички унижения, претърпени от Германия във Версай по вина на Британия и Франция. Щял да им ги върне тъпкано. Ето защо, в случай че след Полша Хитлер поемел на изток, Великобритания и Франция щели да бъдат просто принудени да се защитават от евентуалното господство на Германия в Европа, т.е. британският и френският флот щели да бъдат принудени да блокират Германия. С други думи, ако Хитлер след Полша продължал на изток, целият сценарий на Първата световна война щял да се повтори: Германия и Русия се сбиват жестоко, а после Великобритания и Франция повтарят Версай. Този път — смъртоносно за Германия.
	Това разбират и самият Хитлер, и неговите генерали. Следвайки логиката на войната, през 1940 година Хитлер трябва да разгроми първо Франция и да води въздушна и морска война срещу Британия. И той го прави. Така че и 1940 година не е удобна за нападение над Съветския съюз.
	За нападение над Съветския съюз не е подходящ нито януари 1941 година, нито февруари, нито март, нито април. Студът, снегът, непроходимата кал са противопоказани на блицкрига. Най-ранната възможност е средата на май 1941 година.
	През тези непълни две години Хитлер не е имал възможност да нападне Съветския съюз. Възпирала го е стратегическата ситуация в Европа, не и подписаната в Кремъл хартийка, за която Хитлер не го е било еня, както и за всички останали подобни хартийки.
	Обобщавам: с договор или без договор, преди май 1941 година Хитлер не е можел да нападне Съветския съюз. При всяко положение на Хитлер са му трябвали поне две лета: първото за Полша, второто за Франция. Или обратното: първото лято за Франция, второто — за Полша. Пактът от 1939 година не е отлагал войната с година и половина, защото Сталин и без какъвто и да било пакт е имал време до май 1941 година.


>>	6
	Декларацията на Сталин, че с подписването на пакта Съветският съюз е спечелил време за подготовка за войната, започват да повтарят хиляди генерали, маршали, сериозни историци от множество всевъзможни направления и уклони. И никой не е гъкнал срещу нея. Хем гражданинът Сталин е говорел пълни глупости.
	Нека погледнем от следната страна. Пактът е подписан на 23 август 1939 година за десет години. Но не минават и две години и на 22 юни 1941 година Германия напада Съветския съюз. Защитил ли е пактът родината на пролетариата този ден?
	Не. Не я е защитил.
	Пакт е имало, но Хитлер е нападнал. Хайде, обяснете ми, като съм такъв тъп и несхватлив, обяснете ми на пръсти каква е била ползата от пакта този ден?
	Нека се върнем в миналото, но един ден по-рано. Можел ли е Хитлер да нападне на 21 юни?
	Можел е.
	Щял ли е пактът да го спре?
	Не. Пукало му е на него за някакви си пактове. За да не кажа повече.
	А можел ли е да нападне на 20 юни?
	Можел е и на 20-и.
	А можел ли е през май? Можел е и през май. Именно това е планирал отначало. Пактът не е бил пречка.
	А можел ли е да нападне през март?
	Не е можел — заради лошото време. Ако обаче времето е било приемливо, пътищата и летищата не толкова подгизнали, наличието на пакта не е можело да спре Хитлер. Въпрос за съобразителност: ако на 22 юни 1941 година пактът е лист хартия, който не дава гаранции срещу нападение, можел ли е този лист да бъде гаранция за всички дни, седмици и месеци преди това?
	Щом през 1941 година се е разбрало, че пактът е късче мекичка тоалетна хартия, защо трябва да вярваме, че година преди това той е бил нещо друго? Щом през 1941 година пактът не е защитил Съветския съюз от нападение, защо трябва да вярваме, че през 1939 и 1940 година той е бил сигурна гаранция за безопасността на Съветския съюз?
	Абе Хитлер не е вземал на сериозно всичките тези пактове!
	Впрочем както и неговият партньор.
	След нападението Сталин започва да повтаря, че той бил предвиждал коварството на Хитлер, че бил знаел: рано или късно Хитлер ще нападне. Хорът от подмазвачи започва да приглася на Сталиновата мисъл: нима всички ние не разбирахме, че Германия рано или късно ще нападне? Естествено, че знаехме!
	И тук ние с вас ще обърнем внимание как и другарят Сталин, и неговите последователи напълно са загубили логиката си.
	Нека си представим: попадаме на остров, населен с човекоядци. Няма къде да избягаме. Подписваме с човекоядците пакт за десет години. Съвършено ясно разбираме, че все пак човекоядците един ден ще се опитат да ни хапнат. С гарнитура или без. Без да чакат изтичането на срока. Нима с пакта спим по-спокойно, отколкото без него? Какво значение има: подписали ли сме пакт, или не сме? След като той не е защита за нас? След като не знаем кога точно на Високата договаряща се страна ще й хрумне да ни излапа сладко-сладко: след година или утре призори?
	Как могат да говорят, че Сталин е спечелил година и половина благодарение на сключения пакт, щом Хитлер не се е съобразявал с пакта?
	Изразявам мисълта на Сталин с други думи: Съветският съюз е спечелил година и половина, като се е прикривал с пакта, който не ни е осигурил безопасност, който не е ограничавал Хитлер в неговите замисли и действия. По-просто казано: година и половина или дори почти две ние сме се прикривали с нещо, което не ни е прикривало и не е могло да ни прикрива.
	Но ето че се изказват сериозни (на пръв поглед) хора и — всички говорят същото.
	Маршалът на Съветския съюз В. Г. Куликов: „Пактът «Молотов-Рибентроп» даваше известна отсрочка на войната. Аз съм чел плана «Барбароса» и знам, че нападението над СССР се е подготвяло много по-рано, мисля, че последствията от първия удар щяха да бъдат още по-плачевни“ _(„Красная Звезда“, 22.06.1996)_.
	И тъй (ако вярваме на маршала на Съветския съюз), още преди посещението на Рибентроп в Москва, т.е. преди август 1939 година, германските генерали са подготвяли нападение над Съветския съюз, а другарят Сталин е отсрочил това нападение с пакта „Молотов-Рибентроп“. Инак нещастието е било неизбежно. Освен хартийката, която е подписал лукавият хитлеристки людоед, не сме имали с какво да защитаваме Родината.
	Позволете, другарю маршал, да не се съглася с вас по този въпрос. Преди сключването на пакта Хитлер не е планирал да напада Съветския съюз. И не е можел да планира. Главната ударна сила на Вермахта през лятото на 1941 година са били четирите танкови групи: на Клайст, на Гудериан, на Хот и на Хьопнер. А през 1939 година Хитлер не е имал нито една танкова група. Хитлер е имал само 6 танкови дивизии.
	Как през 1939 година хитлеристките генерали са могли да планират използване на танкови групи, щом не са ги имали? А без танковите групи планът „Барбароса“ не би могъл да се задейства. Дори в най-смели замисли или в пиянска забрава.
	И как германските генерали преди пакта „Молотов-Рибентроп“ са могли да планират нападение над Съветския съюз, след като не е имало обща граница, след като между Германия и Съветския съюз е била Полша? Нима генералите са подреждали своите летища и 6-те си танкови дивизии на картите на полската територия, която тепърва им е предстояло да завоюват?
	Та тъй, другарю маршал, никакви планове за нападение над Съветския съюз Хитлер не е можел да има преди подписването на пакта „Молотов-Рибентроп“. Затова излиза, че през август 1939 година другарят Сталин е отлагал война, която Хитлер още не е замислял.


>	Глава 13
>	Защо другарят Сталин не е бързал да открие втори фронт?

E>
	Във връзка с този договор е излизало, че войната е започнал Хитлер. Това ни е било изгодно и от военна, и от морална гледна точка. С такива действия той ще предизвика Франция и Англия да му обявят война, след като е нападнал непосредствено Полша. А ние ще запазим неутралитет.
@	Н. Хрушчов
@	„Огонёк“, 1989, бр. 30, с. 10
E$

>>	1
	Ако Съветският съюз е бил заинтересован от запазването на мира в Европа, преговори с Великобритания и Франция изобщо не са му били нужни. Сталин е можел да реши проблема с безопасността в Европа със собствени сили.
	Трябвало е просто и ясно да обясни на Хитлер: удариш ли Франция, ще изпаднеш в жестока блокада. Аз ще ти я осигуря. Британия ще ми помогне. Решавай.
	Сталин е можел да не подхваща дълги преговори и с Франция, а просто да каже: ако Хитлер тръгне не на запад, а към Съветския съюз и на нас ни дойде нанагорно, после той ще докопа и вас. Тогава и вие ще си изпатите. Ще ви припомни той Версай, четете „Майн Кампф“. Ваша си работа как ще се държите в подобна ситуация…
	С Полша, Литва, Естония, Латвия, Финландия е имал още по-малко причини да преговаря.
	Ако Хитлер е имал избор кого да нападне най-напред — Полша или Съветския съюз, в този случай е трябвало да сключи договор с Полша, нещо като: ако нападнат вас, помагаме ние, нападнат ли нас — помагате вие.
	Но Хитлер не е можел да нападне Съветския съюз, без първо да разгроми Полша. С географското си положение Полша е първа по пътя на Хитлер. В тази ситуация задачата на съветската дипломация пределно се е опростявала. Трябвало е да кажем на полското правителство: помежду ни е имало много лоши неща, но пред лицето на общата заплаха нека забравим старите разпри.
	Защитавайки своята страна, поляците са защитавали Съветския съюз от надвисващото нашествие. Така че не е било нужно да се сключват никакви договори. Трябвало е да помогнем на Полша. Преди всичко е можело да помогнем с едно публично предупреждение към Хитлер: нападението над Полша (както и над Финландия, Естония, Литва, Латвия, Румъния) ние оценяваме като нападение над нашата страна. С всички произтичащи…
	Правителството на Полша не е искало да прави военен съюз със Сталин. Имало е основания за това. Като помисли човек, това дори е било изгодно за Съветския съюз: воювайте първи, а ние — след вас.
	Трябвало е да се обясни простичко и достъпно на Хитлер, че нападението над Полша ще бъде сигнал за привеждане на Червената армия в пълна готовност. След разгрома на полската държава народът на Полша ще продължава съпротивата, той ще приеме всяка помощ, стига да е от чисто сърце. Съветският съюз ще окаже такава помощ в неограничен обем.
	Трябвало е да кажем на Хитлер, че в случай на агресия срещу Полша Съветският съюз ще предостави убежище на полските бежанци, ще приеме деца и ранени, ще сформира на своя земя полски партизански отряди, ще ги въоръжава и осигурява с всичко необходимо. Освен това на съветска земя ще бъдат разгърнати полски полкове, дивизии, а после — корпуси и армии, и пратени на бой. От момента на нападението над Полша Германия ще има за противник и Съветския съюз. На страната на Съветския съюз ще застане целият свят. Действията на съветското правителство и съветския народ бъдат разбираеми за цялото човечество. В тази ситуация ударът на Германия по Съветския съюз няма да бъде внезапен, а войната няма да може да бъде мълниеносна. Такъв сценарий означава гибел за Германия.
	Ето така е трябвало да се говори с Хитлер. Този сценарий е трябвало да се обяви пред целия свят.
	През лятото на 1939 година е трябвало да напомним на Хитлер, че в Испания съветските летци, сапьори, танкисти, артилеристи, диверсанти са воювали включително и срещу германските военни специалисти. Там войната се е проточила почти три години. Да се изпращат хора и оръжие в Испания е трудно. Но Полша не е Испания. Полша ни е съседка. В Полша Съветският съюз може да изпрати всякакъв брой доброволци — ако ще пет милиона, ако ще — десет, както и всякакви количества танкове, самолети и артилерия.
	Сталин би могъл да каже на Хитлер: в Испания изпратих 648 самолета и 347 танка. Защото Испания е далече. В Полша ще изпратя 10, 20 пъти повече. В Испания имаше 40 хиляди чуждестранни бойци в състава на седем интернационални бригади. За защитата на Полша аз ще събера милион.


>>	2
	Освен такъв начин на действие Сталин е имал множество други възможни варианти.
	Втори вариант. Да разкъсат Полша. Но не докрай. Ето ти на тебе, Хитлер, парчето с Данциг и „полския коридор“, а това е за мен: Ровно, Лвов, Тарнопол. По братски. Но помежду ни нека процъфтяват остатъците от неутрална Полша.
	Ако между Германия и Съветския съюз бяха останали 300–400 километра полска земя (па дори само 100!), тогава внезапното нападение щеше да бъде невъзможно. Тогава не би било нужно да се безпокоим да не би да дадем на Хитлер повод за нападение. Тогава през 1941 година авангардът на Червената армия нямаше да попадне под удара на германската артилерия в първите минути на войната. Тогава щяхме да имаме време, макар и сънени, да си обуем гащите и да получим патрони.
	Въпросът не е дали Хитлер би се съгласил на такъв вариант, или не. Ясно е като бял ден — би се съгласил. Та той съвсем оправдано се е опасявал от блокада върху Германия, а е искал само Данциг и пътища към Източна Прусия. Не е искал повече от това. Самият той би спал по-спокойно при това положение. Въпросът е друг: а защо другарят Сталин дори не е предлагал такъв вариант? Защо е предложил Полша да се разкъса напълно и да се установят общи граници между Германия и Съветския съюз? За какво му е бил Хитлер като съсед?
	Трети вариант. Да се подпише договор с Великобритания и Франция, без да се искат коридори през Полша. За какво са ни били тези коридори? Нека срещу Хитлер да воюват Великобритания, Франция и Полша. Закъде щяхме да се разбързаме по тези коридори? Ако редът дойде до нас, тогава ще воюваме. За какво ни е да се тикаме в огнения ад преди Полша?
	Четвърти вариант. Да не се прави изобщо нищо. Те там в Европа нека се ръфат, а ние няма да дадем на Хитлер нито нефт, нито зърно, нито памук, нито хром. Неутралитет! Нека Хитлер воюва без нашия волфрам и ванадий.
	Имало е много варианти. И все изгодни. Освен един — онзи, който е избрал Сталин. Онзи, според който се е появила общата граница с Германия. За какво му е било това?
	Но Сталин не е предлагал други варианти. И е давал на Хитлер повече, отколкото той е искал.
	Без да се пазари.


>>	3
	Той е знаел какво прави. Заради разделянето на Полша Великобритания и Франция са обявили война на Германия…
	Тук ще спра за мъничко. Защото на това място от повествованието незабавно се включва още една кремълска песен. Изпълнявали са я много пъти и дует, и квартет, и многогласен хор. Ето соловото изпълнение на един от най-долните кремълски негодници. Той се е казвал Александър Сергеевич Яковлев. Чин — генерал-полковник. Авиоконструктор. Заместник-нарком по авиационната промишленост. Лауреат на Ленинска, държавна и шест Сталински награди. Референт на Сталин по въпросите на авиацията. Академик от Академията на науките на СССР. Убиец на най-перспективните направления в развитието на съветската авиация. Според определението на Марк Солонин: миши крал. (Подробности — в забележителната книга на Солонин „На мирно спящих аэродромах“.)
	Ето арията на мишия крал: „Англия и Франция обявиха на Германия война. Обявиха я… Но не воюваха, въпреки твърде благоприятната за тях военна обстановка. Целият свят ден след ден очакваше кога най-сетне Англия и Франция ще започнат военни действия…“ _(„Цель жизни“. М., ИПЛ, 1968, с, 213)_.
	Какви лоши хора, а: обявили война, а нищо не правят! Хем обстановката е благоприятна!
	С това ще се съгласим. Но нека се опитаме да разберем и тези лоши хора.
	Великобритания е имала малка армия, ориентирана преди всичко за защита на колониите. В онзи момент не е можело да се очакват от нея грандиозни победи. В същото време Великобритания е имала огромен флот. И флотът е воювал. Воювал е с такова напрежение, с каквото флотът на Съветския съюз не е воювал никога през цялата си история.
	Хитлер е обградил Британия с подводници, които безпощадно са потапяли британските търговски кораби. Ето да си изберете от някои числа, отразяващи загубите.
	През октомври 1939 година са потопени 21 британски търговски кораба.
	През ноември — 73.
	През декември — 79.
	През януари 1940 година — 72.
	През февруари — 45.
	През март — 46.
	През април — 58.
	По-нататък — в същия дух.
	Сумарната водоизместимост на загубените кораби скача по месеци: ту 158 хиляди тона, ту 226 хиляди, ту 189 хиляди, ту 214. Много бързо се събира милион. И продължава да се трупа. А нали всеки кораб е превозвал нещо. Нещо ценно. И жизненоважно за Британия.
	Военният флот на Британия е хвърлен за защита на морските пътища, от които страната е зависела изцяло и тотално. От септември 1939-а до май 1940 година, т.е. за времето на така наречената „странна война“, британският флот загубва авионосеца „Корейжъс“ и линейния кораб „Арк Ройъл“, били са сериозно повредени линейните кораби „Нелсън“ и „Бархам“, крайцерите „Белфаст“, „Ажакс“, „Ексетър“, „Съфолк“. Няма да си припомняме ескадрените миноносци и останалите дреболии.
	Кралският флот на Британия е понесъл огромни загуби, но е изпълнил двете главни задачи, заради които е бил създаден:
	— първо, за да блокира германското транспортно корабоплаване в Атлантика;
	— второ, и най-важното — да не позволи страната да бъде задушена от морска блокада.
	Някой може да нарича тази война „странна“. Лично аз не виждам тук нищо странно: страхотен пердах. И германският флот си е изпатил лошо в този пердах. Ето картинки към текста:
	На 9 април 1940 година британска подводница потопява германския крайцер „Карлсруе“.
	На 10 април е потопен крайцерът „Кьонигсберг“. На 11 април много сериозно е повреден джобният линеен кораб „Лютцов“. До Кил го закарват на буксир.
	Възстановяването и ремонтът му отнемат над 6 месеца. (Това не е онзи „Лютцов“, който са продали на Сталин, друг е. На млади години е бил „Дойчланд“. Но някой е подсказал на Хитлер, че няма да звучи добре, ако „Дойчланд“ бъде потопен. Затова са го прекръстили.)
	На 13 април в района на Нарвик британският флот потапя осем германски ескадрени миноносеца и една подводница.
	Ами на сушата? На сушата е било, общо взето, тихо. Как иначе? Франция е бухнала целия си бюджет в строителството на отбранителна линия покрай границата. Със следното разсъждение: когато започне войната, ще седим в укрепленията, няма да пуснем врага на своя земя. И ето я войната. А армията на Франция е готова само за това, за което са я подготвяли: за седене в укрепленията.
	После Германия разгромява Франция. Но това е вече друга история.


>>	4
	Вярно, лоша работа: французчетата са обявили война на Хитлер, а пък си останали в укрепленията да си пият чая. Позор за жабарите за вечни времена!
	Но не сме ние, които ще ги съдим.
	Виж, ако и Съветският съюз е обявил война на Германия през септември 1939 година и при това бе правил и нещо друго, би могло да упреква другите: ние си проливахме кръвта, а вие се скатавахте в укрепленията!
	Преди да упреква другите в бездействие, мишият крал Александър Сергеевич би трябвало да погледне себе си. И да се запита: а какво правеше Съветският съюз в онези славни времена? Как се бореше срещу Хитлер? След като Великобритания и Франция обявиха война на Германия, защо Съветският съюз не откри втори фронт?
	Ще ми възразят: та нали сме били приятели с Хитлер!
	На това ще полюбопитстваме ехидно: а кой, граждани комунисти, ви е карал да се сприятелявате с людоеди? И щом веднъж сте се сприятелили с Хитлер, можехте да поправите грешката си. Нали и с Япония бяхте приятели, а после накъсахте на парченца онази хартийка и треснахте издъхващата Япония с каменарски чук по главата. Защо не развалихте и приятелството с Хитлер?
	Съгласен съм, през август 1939 година е било трудно да се предскаже ситуацията. Но Хитлер е нападнал Полша и Великобритания и Франция веднага са му обявили война. Ситуацията се е прояснила напълно. Тъкмо момент и Съветският съюз да се оборави: е, подписахме пакт с Хитлер, дяволът ни оплете, сбъркахме. Ще прощавате. Скъсваме пакта. И ние след Великобритания и Франция обявяваме война на Хитлер.
	Можело е и да не търсят повод. Трябвало е да обявят: ние подписахме с Хитлер пакт за ненападение, но не сме се разбирали той да напада Полша. Щом Хитлер нападна Полша, значи му обявяваме война и откриваме втори фронт!
	Между другото, кремълската пропаганда чак до разпадането на Съветския съюз упорито твърдеше: ние се разбрахме с Хитлер само за ненападение, но не е имало никакъв таен сговор, не сме делили Полша, не сме подписвали секретни допълнителни протоколи, а това, дето ни го тикат пред носа някои умници, е фалшификат.
	Любимецът на Запада Михаил Горбачов с ръка на сърцето, без да му мигнат честните очи, твърдо повтаряше: Молотов и Рибентроп са подписали само пакт за ненападение. Няма и никога не е имало никакви допълнителни секретни протоколи!
	Как да не повярваш на честния човек. И хората вярваха. А по умниците, които намериха копията в германските архиви, запокитваха като камък въпроса: къде е оригиналът?
	Непробиваема логика: щом комунистите не са показали документа на публиката, значи такъв документ няма. Значи и никога не е имало!
	А документът се е пазел в архива на Политбюро… И Горбачов лично го е изискал от архива, прочел го е и го е върнал там, където никой освен него и шайката му нямаше достъп.
	С всичко това искам да кажа, че през септември 1939 година не е било нужно Съветският съюз да търси повод, за да обяви война на Германия: Хитлер е нападнал Полша и това е достатъчна причина за война.
	Но другарят Сталин не е бързал.


>>	5
	А е можело да се прояви благоразумие и да не се обявява война. Да се пази неутралитет.
	Великобритания и Франция, казват ни пропагандистите, са обявили война, но нищо не са правели. Това обаче не е вярно. Великобритания и Франция дори само като са седели в укрепленията, са блокирали превоза на стратегически суровини за Германия през Атлантика.
	А на юг от Хитлер са Алпите, по-нататък — Средиземноморието, подстъпите към което са били контролирани пак от Британия. Транспортът не се получава и от юг.
	На север е Балтика. От Швеция и Финландия са идвали потоци стратегически суровини, но в твърде ограничен асортимент: никел, желязна руда, дървесина. Всичко останало е идвало от изток. И ето възможност за другаря Сталин да спази неутралитета: значи, Адолф, на тебе ти трябва памук за военни нужди и волфрам за бронебойни снаряди? Ще прощаваш, братко, но те не ми стигат и на мен.
	И толкоз. С това Третият райх угасваше.
	Но Сталин не е открил втори фронт. За разлика от онези, които „обявиха война, но нищо не правеха“, другарят Сталин не е обявил война, но е правел много. Прекалено много. Той е снабдявал Хитлер с всичко, което му е трябвало, за да води войната.
	Нещо повече, на 28 септември 1939 година в Москва е подписан договор под официалното заглавие: „За приятелството и за границите“. По онова време срещу Германия вече са се обединявали силите на Канада, Австралия, Индия, Южна Африка. И Съединените щати не са можели да останат настрана от всичко това. И те скоро са щели да се изправят срещу Хитлер. Защо е трябвало Сталин да задълбочава през септември онова, което е било сторено през август?
	През август 1939 година са подписали пакт за ненападение, а през септември още един — за приятелство! За какво му е било на Сталин такова приятелство? И ако, както казват кремълските другари, ситуацията за разгром на Германия в онзи момент е била благоприятна, защо да не открие втори фронт?
	А ако не му се е искало да воюва, поне е можел да не се сприятелява с Хитлер.


>>	6
	Нека си повторим, че през 1939 година Сталин е имал много варианти. Всички те са били сравнително чисти от морална гледна точка. В случай че ги е използвал, те биха довели до укрепване на безопасността и на Европа, и на Съветския съюз.
	Но е имало едно изключение. Имало е един крайно мръсен вариант: да разкъсат Полша на части и да установят обща граница с Германия. Този вариант е превръщал Сталин в съюзник на Хитлер. Използването на този вариант е означавало край за Полша, начало на война в Европа и силно е разклащало безопасността на Съветския съюз, защото е създавало ситуация, при която войната между Германия и Съветския съюз е ставала възможна. Освен това при нея Германия вече е можела да започне войната срещу Съветския съюз с внезапен удар.
	Другарят Сталин е избрал именно този най-мръсен от всички възможни варианти и незабавно го е подписал, без да поставя никакви допълнителни условия, без да обсъжда никакви други варианти.
	Всички недостатъци на този вариант са се компенсирали от две преимущества: използването му наистина е водело до сблъсък между Великобритания, Франция и Германия, освен това е давало на Сталин възможност да нанесе внезапен удар на Германия.
	Сталин не е отлагал началото на Втората световна война. Той я е ускорявал. Сталин е отлагал само момента на включването на Съветския съюз в тази война. Затова не е бързал да открие втори фронт.
	Обяснение за неговите действия намираме в дневника на генералния секретар на Коминтерна Георги Димитров — бележките му от 7 септември 1939 година. Става дума за един разговор в тесен кръг. Тези откровения не са били предназначени за публикуване. Съветските другари отдавна са били приучени да не оставят такива следи. А българският другар поради неопитност си е записвал такива неща.
	В присъствието на другарите Молотов и Жданов другарят Сталин е разяснявал на официалния ръководител на Коминтерна другаря Димитров същината на своята външнополитическа линия по следния начин: „Войната се води между две групи капиталистически страни… Но ние не сме против те добре да се посбият и да се омаломощят взаимно. Няма да е зле с ръцете на Германия да се разклати положението на най-богатите капиталистически страни (особено на Англия), Хитлер, без да разбира и желае това, отслабва капиталистическата система. (…) Ние можем да маневрираме, да насъскваме едната страна срещу другата, та по-добре да се бият“ _(Лев Безыменский. „Гитлер и Сталин перед схваткой“. М., 2000, 290; „Война и политика. 1939-1941“. М., 1999, с. 38, 97)_.
	Ето я цялата разгадка на Сталиновата политика. Когато те се изпохапят почти до смърт, тогава другарят Сталин ще открие втори фронт.


>	Глава 14
>	За най-остарелия танк

E>
	При вида на тези роботоподобни стоманени чудовища, с помощта на които Сталин е възнамерявал да пороби Европа, човек тайно изпитва ужас.
@	Й. Гьобелс
@	Бележки в дневника от 9 март 1945
E$

>>	1
	Но дали през лятото на 1941 година Сталин е имал достатъчно сили, за да разгроми Германия?
	Нека помислим.
	Ако спрем кой да е минувач на улицата и го попитаме за причините за позорните поражения на Червената армия през лятото на 1941 година, всеки, без да се замисли, ще ни заговори за глупавия, упорит и страхлив Сталин, за обезглавената армия, за едната винтовка за трима, за самолетите-ковчези и за остарелите танкове.
	Нека започнем от най-остарелия.
	Неговото официално име е „лек пехотен танк Т-26“. Приет на въоръжение на 13 февруари 1931 година. Произвеждан до юли 1941 година. Тежал е 10 тона. Екипаж — трима души. Двигател — 90 к.с. Максимална скорост — 30 км/ч. Противокуршумна броня: корпус: 16 мм, чело на куполата — 25.
	Това са, тъй да се каже, базовите характеристики. Произведени са 23 серии на Т-26. Бойното тегло на танковете от първата серия е било 8 тона. Постепенно, с модернизирането бойното тегло нараства. При последните варианти то надхвърля 12 тона. До 1935 година корпусите и куполите са занитени, от 1935 — заварени. През 1936 година мощността на двигателя е увеличена до 97 к.с.
	Танковете от най-първата серия са имали по две куполи. Общо са били произведени 1627 двукуполни Т-26. 1176 от тях са имали по една картечница във всяка купола. Но още през 1931 година едновременно с чисто картечните Т-26 започват да произвеждат тези танкове с оръдейно въоръжение: в дясната купола — 37-милиметрово оръдие, в лявата — картечница. Червената армия получава 451 двукуполни Т-26 с 37-милиметрово оръдие и картечница.
	Т-26 от всичките следващи 22 серии са имали само по една купола. Въоръжение: 45-милиметрово оръдие и две-три картечници — едната при оръдието, втората — в кърмовата ниша, от 1937 година — и зенитна. Съществувал е вариант Т-26А (артилерийски). Той е имал оръдие с калибър 76 мм и две-три картечници.
	Характеристиките на Т-26 са толкова слаби, че в Съветския съюз чак до неговото разпадане броят на тези танкове никога не е бил оповестяван: имало ли е такива танкове, или не е имало — без значение. Т-26 е бил толкова лош, че просто не са го включвали в статистиките.
	На тези характеристики кремълските идеолози и орденоносни мемоаристи са се присмивали до сълзи. Представете си само: двигател 90 конски сили! А после ги увеличили до 97! Ха-ха. Ами скоростта? Че това скорост ли е? Два пъти героят на Съветския съюз генерал-полковникът от танковите войски Драгунски се е майтапел: каква е била бронята на Т-26? Шперплатена!
	Аз пък в отговор на генералско-академичната клевета сега ще съобщя нещо, което никой преди мен не е посмял да заяви: ХИТЛЕР НЕ Е ИМАЛ НИЩО РАВНО НА НАШИЯ ВЕЛИКОЛЕПЕН Т-26.
	И до края на войната германските конструктори не са успели да създадат нищо подобно или поне приблизително напомнящо Т-26.
	Но нека първо разгледаме въпроса за бройката.


>>	2
	Количеството, както са ни учили, също е качество. Към началото на юни 1941 година съветската промишленост е произвела 11 218 танка от този тип. Част от тях е била изгубена в Испания, в Монголия, във Финландия. Но нещичко е останало. На 22 юни 1941 година Червената армия е имала 10 026 танка Т-26 _(К. Калашников, В. Феськов, А. Чмыхало, В. Голиков. „Красная Армия в июне 1941 года“. Новосибирск, Сибирский хронограф, 2003, с. 147)_.
	Какво значи 10 хиляди танка от един тип? Много ли е това или малко?
	Нека сравним: на 1 септември 1939 година Хитлер започва Втората световна война, имайки на разположение 2977 танка от всички предназначения и типове. Всички те са били леки. Тогава в Германия не е имало средни танкове. Камо ли пък тежки. А в Червената армия към началото на септември 1939 година само от Т-28 е имало 9605 броя.
	Между другото, в „Ледоразбивачът“ съм допуснал една грешка. Написал съм, че по моите пресмятания през 1941 година танковете Т-26 в Червената армия са били около шест хиляди. Решил съм, че по-добре да сбъркам към намаляване на истинския брой, отколкото към прекалено увеличаване. А танковете БТ ми бяха излезли около седем хиляди. Затова бях написал: Танковете БТ са произвеждани в най-голямата в света серия.
	Не е трудно да сбърка човек. В онези години, когато песъчинка по песъчинка събирах материали за „Ледоразбивачът“, всички сведения за производството и наличието във войските на танковете Т-26, Т-27, Т-28, Т-35, Т-37А, Т-38, БТ и другите бяха абсолютно недостъпни.
	Нещо повече, в официалните многотомни парадно-пропагандни описания на войната много рядко успявах да намеря дори споменаване, че танковете Т-26 са съществували. Прелистете мемоарите на Жуков, намерете поне едно споменаване на най-масовия танк на Червената армия и на планетата Земя. Поровете се! Няма да намерите.
	Прелистете тежките томове на официалната история на войната. Същият резултат. Идеологическата прислуга на Централния комитет е помнела и писала (намалявайки) само за броя на най-новите танкове. Всички останали са били отнесени към категорията „леки и остарели“ и напълно изметени и изхвърлени от статистиката.
	Но ето че след краха на Съветския съюз картината започва да се прояснява. Паркетните генерали и чиновниците от военната наука все така ревниво пазеха своите тайни. Но редът в страната се поразклати, държавният механизъм започна да скърца, да се троши и от това се възползваха любителите на историята. Те събираха троха по троха сведения за броя на танковете и внасяха в тях известен ред.
	И щом мъглата на държавната тайна се разпръсна донякъде, в мен се вкопчиха критиците: БТ били произвеждани в най-големи серии ли? Да, ама не! Т-26 е бил произвеждан в още по-големи количества!
	Съгласен съм с критиците. Вземам си думите назад.
	Но и аз имам претенции към моите любезни критици. Нещо много грамотни станахме сега, когато някой вместо вас се докопа до истината, събра сведенията, анализира ги, почисти ги от плявата и достъпно ви разясни ситуацията. А къде бяхте вие тогава? Във времената на тоталното комунистическо будалкане на народа аз пишех за леките танкове и споменавах цифри напълно съпоставими с истинските. Кой от вас тогава се осмели да си спомни за тези танкове и да оповести какви да е числа, па дори и не съвсем точни?
	И защо ми търсите сметка? Моето незнание е разбираемо и оправдано. Не аз съм източникът на мракобесието. Не мен трябва да уличавате. И не на мен трябва да търсите сметка. В Съветския съюз всички архиви бяха не в моите ръце, а в ръцете на родната комунистическа партия, съветското правителство, Държавна сигурност, Министерството на отбраната, Генералния Щаб и останалите също толкова уважавани структури. Тях дръжте отговорни.
	От 1941 година чак до деня на позорния си крах всенародно любимата власт за 50 години не направи нищо за изучаването на войната. Напротив, тя направи всичко възможно, за да затъпче, проскубе и изтръгне от народната памет всички спомени за тази война. Изучаването на войната и запазването на спомена за нея бяха подменени с издигане на уродливи паметници и помпозно-сълзливи тържества. Под звуците на сладки речи и бравурни маршове, на салюти и вопли за патриотизъм родната власт изпокри по архивите истината за войната и не пусна никого да припари до тези архиви.
	Четете позорния официален хрушчовски шесттомник. Какво е казано там за броя на Т-26?
	Ами нищо не е казано. Там този най-масов в света танк изобщо не е споменат. А какво е казано за БТ? За Ер-2, за Су-2 и Ар-2?
	Четете още по-позорния официален брежневски дванайсеттомник. Какво се съобщава там за Т-26? Също нито дума.
	Аз, без да имам достъп до съвършено секретните материали за производството на танкове в Съветския съюз, изчислих броя на Т-26 с недостиг от 40 процента. А маршалът на Съветския съюз Г. К. Жуков, който по длъжност е трябвало да планира войната, изобщо не е знаел, че съществуват такива танкове. Преди войната не е знаел, по време на войната и след нея също не е знаел. И не е искал да знае. Аз съм сбъркал с 40 процента, а „маршалът на победата“ и хабер си е нямал. Жуков не се е занимавал с изучаване на войната и на другите е забранявал, докато е имал власт.
	Човек би казал — щом на Жуков войната не му е била интересна, да не е писал мемоари! А пък щом си се захванал, поне веднъж да беше надникнал в архивите. Нали за теб те са били отворени.
	И какъв е резултатът? Ами никакъв. Жуков не само че е нямал представа колко БТ, колко Т-26, колко Т-35 и Т-38 са били на негово разположение — с такива дреболии той, естествено, не се е занимавал — но не е знаел и общия брой на съветските танкове. Дори приблизително. Преди войната не е знаел. По време на войната не е знаел. И след войната не е намерил време да полюбопитства. В своята „най-правдива книга за войната“ той не си е спомнил нито броя на БТ, нито броя на Т-26. Не търсете при него и сведения за самолетите ДБ-Зф и Пе-8.
	Ето, граждани критици, за какво трябваше да се заяждате. Ето кого трябваше настървено да хапете по петите, краката и задника. Аз нямах възможност, но все нещо направих, а той е имал всички възможности, но не е правил нищо. Цял живот е танцувал и свирил на хармоника. А своите спомени и размисли за войната дори не е намерил време да прочете.


>>	3
	Не е чел своите мемоари и маршалът на Съветския съюз Иван Степанович Конев.
	За разлика от неграмотната жена, която е била водеща в групата автори на „спомените и размислите“ на Жуков, съчинителите на мемоарите на Конев са споменали Т-26, но ето как: „Т-26, БТ-5, БТ-7 бяха бързоходни, но слабо въоръжени, с лека броня; те горяха лесно и изобщо бяха несигурни на бойното поле. Германските средни танкове до голяма степен ги превъзхождаха по бойни качества“ _(„Сорок пятый“. М., Воениздат, 1966, с. 122)_.
	А колко са били?
	Това съчинителите са забравили да кажат.
	Творците на този шедьовър са причислили Т-26 към категорията на бързоходните. И тази идиотщина е публикувана от Военното издателство. И тази глупост са чели нашите академици, доктори, генерали и адмирали. Книгата на Конев, както и книгата на Жуков, е била обсъждана на стотици и хиляди организирани от Централния комитет читателски конференции във всички военни академии и училища, във воинските части, съединения и щабове. И никой никога не е упрекнал неграмотните, безотговорни стратези в пълното им непознаване на собствената им армия, която са имали честта да управляват и командват.
	Великият пълководец Конев и сериозните историци, които са съчинявали мемоарите му, са обявили, че нашите леки танкове са имали лека броня. Но са забравили да съобщят каква броня са имали германските леки танкове. Нима германците са се изхитрили да поставят на своите _леки_ танкове _тежка_ броня? Ако е така, тези танкове вече не могат да се нарекат леки.
	Мъдреците от екипа на Конев са обявили, че нашите танкове са били слабо въоръжени, като са забравили да сравнят 45-милиметровото оръдие на БТ и Т-26 с германското 20-милиметрово оръдие на Pz-II и с танка Pz-I, който не е имал никакво оръдие.
	Сериозните историци и техният орденоносен покровител са забравили да споменат, че през 1941 година най-мощното танково оръдие на САЩ е било от 37-милиметров калибър, а най-мощният и тежък британски танк „Чърчил“ през 1941 година е имал 40-милиметрово оръдие.
	Конев е обявил, че по бойните си качества „германските средни танкове до голяма степен превъзхождали“ съветските леки танкове. Извод: ето какви глупаци сте вие, руснаците — вашият _лек_ танк е по-слаб от германския _среден_!
	Браво на този стратег! Браво за този научен метод!
	Виждате ли колко глупави и изостанали са тези руснаци: техният боксьор лека категория не може да надвие германски боксьор от средна категория!
	Универсален метод. Лотария без губещи: да сравняваш несравними неща. Ами че с такава методика аз мога да докажа каквото си пожелая. Ето например: в нито един съветски „Запорожец“ не може да се побере толкова народ, колкото се побира в американски автобус.
	Това е то вековната изостаналост! А една германска крава дава повече мляко от всички руски мечки.
	До каква степен на оскотяване трябва да е паднал човек, до каква степен трябва да е мразел Родината и народа си, за да сравнява нашия лек танк с германския среден и на тази основа да прави на посмешище страната си пред целия свят!
	Е, защо тогава, граждани критици, удряте мен, а не закачате неграмотните клеветници Жуков и Конев? Къде сте били, когато продажните мошеници с маршалски пагони открито и нагло са се глумили над народа си?
	Пълен провал са и многотомните съчинения на всички останали маршали. Нито един от тях не е споменал броя на танковете в Червената армия през лятото на 1941 година. Те са запомнили само най-новите. Намерете в мемоарите на поне едного от тях сведения за броя на другите танкове.
	И за авиацията намираме същите бели петна. Прелистете мемоарите на нашите прославени асове, на разните Покришкиновци и Кожедубовци. Червената пропаганда е обявила Покришкин едва ли не за герой. Но този герой е писал за какво ли не, само не за авиацията. Щом нашите „три пъти герои“ и „два пъти герои“ са знаели, че няма да им позволят да споменават в мемоарите си числа, трябвало е да проявят героизъм и да не пишат мемоари.
	Но нашите „герои“, кой знае защо, не са проявили героизъм.
	Разните разнообразни „институти“ и „академии“ в своите научни изследвания са се интересували само от подвизите, от подвизите и пак от подвизите. Повечето измислени. Всички архиви са били в ръцете на разните Телпуховски, Некрич, Деборин и тем подобните Хвостов и Грильов. Те са наричали себе си военни историци. Дори нещо повече. Величаели са се като сериозни историци. А единственото интересуващо ги занимание е било да си делят длъжности и звания, ордени и вили, но нито един от тях никога не е съобщил дори приблизително нито броя на танковете БТ в Червената армия, нито на Т-26, нито на Т-28, нито на Т-35, нито на Т-38. Ето на такива дейци трябва да търсите кусурите. Тях трябва да разобличавате. Тъкмо на тях, а не на мен, трябва да търсите сметка.


>>	4
	И тъй, признавам си грешката при определянето на броя на Т-26 и използвам случая да я поправя: Съветският съюз е произвел огромен брой танкове БТ, но произведените в Съветския съюз танкове Т-26 са били още повече.
	През 1941 година най-голямата в света серия танкове е съветската Т-26.
	На второ място в света е Съветският съюз. С танковете БТ.
	На трето място в света… Кой? Правилно — Съветският съюз: серията Т-37А и неговото продължение — Т-38. Тогава никой в света не е произвеждал танкове от един тип в такива количества.
	А сега, след като поговорихме за количеството, нека преминем към качеството.
	Кое от качествата е най-важното?
	Много пъти съм чувал, че основната характеристика за всяко оръжие е способността му да унищожава противника. В нашия случай с танка най-важното е мощта на неговото оръжие.
	С това съм напълно съгласен. Но съществува и още по-важна характеристика — сигурността. Каква полза и от най-мощното оръдие, гаубица или ракета, ако не са достатъчно сигурни. Да избереш оръжие е като да избереш съпруга. Добре е, ако тя е и красива, и умна, и скромна, добра, пестелива, спретната и трудолюбива. Но каква полза, ако не можеш да разчиташ на нея. От висотата на жизнения си опит препоръчвам на младото поколение да обръща най-голямо внимание на този аспект. Макар че не бива да омаловажава и останалите добродетели. Лошо ли е да прекараш живота си в съгласие с красавица и умница?
	И тъй, колко сигурен е бил красавецът Т-26?
	Войната бързо променя модата при системите оръжие. На война оръжието се руши в боевете или се износва от прекомерно натоварване. Войната бракува всичко, което не подхожда на капризния й вкус. През Втората световна война танковият парк на Червената армия е бил обновен осем пъти. По време на война се появяват нови поколения оръжия, които почти веднага биват заменяни с още по-нови…
	Войната в Европа е отивала към края си, а в Далечния изток в състава на стрелковите и мотострелковите съединения все още са съществували Т-26. Там се е получил изолиран резерват, където танковият парк почти не е бил обновяван: не им е било до това, пък и какъв смисъл? Получило се е като в откъснатата от целия свят Австралия, в която са се запазили чудновати зверчета. Както и в откъснатата от цивилизацията Куба, където в началото на новото хилядолетие са се запазили екзотичните американски автомобили, стари половин век. Именно така в Далечния изток са се запазили Т-26, БТ и други чудатости.
	Задачата на съветските войски в Далечния изток по време на цялата война е била да изчакват в глуха отбрана и с минимални сили да удържат фронта. Т-26 е бил незаменим за такава задача. Т-26 е бил подвижна бронирана огнева точка.
	Но през лятото на 1945 година всичко се променя. Откъм запад започва тайно прехвърляне на съветски ударни съединения: танкови и механизирани корпуси, артилерия с голяма и специална мощност, авиационни съединения, а заедно с тях десетки хиляди тонове боеприпаси и гориво за танкове. Странно, но овехтелите Т-26 се оказали напълно пригодни за настъпателна война.
	Пример: в 10-и механичен корпус на 1-ви Далекоизточен фронт е имало 251 танка. От тях — 110 Т-34. Останалите са били БТ и Т-26.
	В 5-а армия на 1-ви Далекоизточен фронт е имало 410 танка. От тях 207 са били Т-34, останалите са били БТ и Т-26.
	Най-мощната ударна групировка съветски войски в Далечния изток е била 6-а гвардейска танкова армия на Задбайкалския фронт. Тя е имала 1019 танка, в това число общо 141 „остарели“ БТ-7 и Т-26. Резултатът? Разгром на японската армия на азиатския континент за две седмици, завземане на територии със стотици милиони жители.
	Именно това е замислял другарят Сталин през лятото на 1941 година срещу Германия. За такава работа Т-26 са били напълно годни.


>>	5
	За това, доколко е можело да се разчита на Т-26, за това, че през 1941 година той не е бил остарял, може да се съди по някои удивителни факти.
	През 1941 година германските войски грижливо са събирали изоставените от Червената армия Т-26 и са ги пускали срещу довчерашния им стопанин. Т-26, вече със свастики на бордовете и куполите, са воювали срещу Червената армия в Смоленската битка, край Москва през 1941 година, те са отблъсквали глупавите настъпления на Жуков в района на Сичовка и Ржев. Германците са използвали Т-26 край Ленинград и Севастопол, край Брянск, Минск и дори в района на Варшава.
	Пленените през лятото на 1941 година Т-26 са участвали в цялата война в редиците на германските танкови войски. Дори 1945 година германската армия е посрещнала със съветските Т-26 в състава на въоръжението си _(„Encyclopedia of German Tanks of World War Two“. London. AAP, 1978, p. 238)_.
	Няколко години преди началото на Втората световна война съветските доброволци са изоставили в Испания няколко десетки от тези танкове. Те са били на въоръжение в испанската армия до 1956 година. Наистина, след Гражданската война в Испания вече не са воювали.
	Виж, Т-26, които са били пленени от армията на Финландия през Зимната война, са участвали в цялата война в жестокия климат на местност, която дори теоретично не е пригодна за действия с танкове. Воювали са срещу Червената армия, срещу Т-34, КВ и дори срещу ИСУ-152.
	Разбира се, не са можели да победят тези чудовища. Но Т-26 е бил много подходящ за боеве срещу пехота. Танковете и самоходните оръдия без придружаваща пехота са твърде уязвими. Умната тактика и военната хитрост са позволявали на финландците с помощта на Т-26 да откъсват съветската пехота от тежките танкове, а после да пленяват в изправно състояние и КВ, и други не по-малко страховити машини.
	След като са воювали през цялата война, трофейни съветски Т-26 са били използвани от Финландия до… 1961 година. Войниците на Финландия са защитавали своята страна, своята свобода. Затова са се отнасяли толкова грижливо към бойната техника. Изоставените от Червената армия „остарели“ Т-26 още над 20 години са служили вярно на новия си стопанин, макар че той не е имал резервни части за възстановяването и ремонтирането им.
	Хем Финландия не е най-бедната в света страна. Би могла да се сдобие с нещо по-страшно. Но военните специалисти на Финландия чак до началото на космическата ера са смятали тази „остаряла“ машина за достатъчно стабилна и мощна, за да я използват за отбраната на своето отечество.


>>	6
	Танкът, известен у нас като Т-26, е бил разработен през 1929 година във Великобритания от фирмата „Викърс“. Британското командване не го оценило и не го приело на въоръжение в своята армия. Но специалисти от много страни в света били на друго мнение.
	Този танк е една от най-добрите машини в историята на световното танкостроене. Той е бил оценен по достойнство в много страни. Оказал е огромно влияние на цялото световно танкостроене през 30-те години на XX век. Редица технически решения в тази машина са били заимствани от чешки, италиански и американски конструктори. Танкът се е радвал на грандиозен успех на международния пазар.
	Този танк под различни имена е бил на въоръжение в много страни — от Финландия до Китай, от България до Португалия, от Гърция до Тайланд, от Полша до Боливия. Самият факт, че танкът се е продавал широко, говори в негова полза. Лошата стока не се продава добре. Всички експерти са единодушни: прекрасна машина. Стандартният отзив: „Това е бил великолепен за времето си танк: нисък силует, лесен за производство и експлоатация, за своите размери добре въоръжен и защитен“ _(P. Chamberlain and C. Ellis. „British and American Tanks of World War II“. New York, ARCO, 1969, p. 27)_.
	Въпрос: как е могъл „великолепният за времето си танк“ да остарее 12 години след разработването му? Как е могъл да остарее, след като постоянно е бил модернизиран? Как е могъл да остарее до такава степен, че да бъде напълно изключен от статистиката?
	В Съветския съюз произходът на Т-26 не е афиширан. Много танкисти, дори с високи чинове, дори воювали с Т-26, не са знаели неговото родословие. Например капитан В. С. Архипов през 1939 година по време на Зимната война във Финландия е командвал танкова рота от Т-26. В боя е срещнал „Викърси“ на противника и отначало ги е взел за съветски танкове. Много години по-късно, вече два пъти герой на Съветския съюз, генерал-полковник от танковите войски, той си спомня: „Нищо чудно, че ги сбърках, защото лекият английски танк «Викърс» външно приличаше на Т-26 като негов близнак. Само че нашето оръдие е по-силно — 45-милиметрово, а на «Викърса» е 37-милиметрово“ _(„Время танковых атак“. М., Воениздат, 1981, с. 35)_.
	На танковия генерал и през ум не му минава, че не „Викърсът“ е приличал външно на Т-26, а Т-26 и външно, и вътрешно е бил „Викърс“, само дето нашите оръдия са били добри.
	Тази, меко казано, склонност да забравяме ни е присъща. Ето как нашите инженери на човешките души и бащи-командири са си представяли произхода на съветския танк БТ: „Американците създадоха свой бързоходен оперативен танк. За неговото използване в бой много са писали и те, и британците. Но съветската военна мисъл и съветската индустрия изпревари всички… Централният комитет на ВКП(б) реши да покаже на първомайския парад през 1932 година първите съветски бързоходни танкове. Изработването на две опитни машини по чертежи на младия съветски инженер Кристи е било възложено на директора на ХПЗ*…“ _(И. В. Дубинский. „Особый счет“. М., Воениздат, 1989, с. 19, 55)_.
	[* Харковски локомотивостроителен завод. — Б.пр.]
	Авторът на тези редове е бил отговорен секретар на Комитета по отбрана при Съвета на народните комисари на Украйна и е бил пряко ангажиран в организирането на производството на танковете БТ. След това е командвал танкова бригада. Книгата на Дубински е била написана в края на 50-те години на XX век. Повече от три десетилетия цензурата не допуска излизането й. Но и Дубински е имал защитници: маршалът на Съветския съюз И. Х. Баграмян, армейски генерал А. В. Горбатов, генерал-лейтенантите М. Ф. Лукин и А. И. Тодорски. Те са прочели книгата, хвалели са я, настоявали са тя да бъде публикувана. Константин Симонов горещо е подкрепял книгата. Дори е измислил заглавието й. Това е споменато в предговора.
	И нито един от тях не си е спомнил, че „младият съветски инженер Кристи“… е бил американец.


>>	7
	В Съветския съюз британският „Викърс“ постоянно и интензивно е бил усъвършенстван. Както вече установихме, първото и главно (след сигурността) изискване към всяко оръжие е способността да убива себеподобни.
	Ясно е, че 37-милиметровото оръдие не е можело да удовлетвори съветските командири, затова през 1932 година в Съветския съюз е разработено 45-милиметрово оръдие в танков и противотанков вариант. То е поставяно на Т-26, БТ-5, БТ-7 и БТ-7М, на тежки оръдейни бронирани коли, а също така по две такива оръдия е имало на всеки тежък танк Т-35, но вече като допълнение към основното оръдие с калибър 76 милиметра.
	Комедиантите от Министерството на отбраната и техните задокеански лакеи обявяват, че на нашите танкове е имало „жалко 45-милиметрово оръдийце“ _(И. Косинский. „Новое русское слово“, 26.06.1989)_.
	Така ли е било?
	Не, не е било така. Оръдието не е било никак жалко.
	Т-26 е получил огнево кръщение в Испания.
	Главният му противник е бил германският Pz-I. Бойно тегло — 5,6 тона. Максимална дебелина на бронята — 13 мм. Въоръжение — две картечници.
	За пръв път Т-26 и Pz-I се срещат през 1936 година в Испания. През септември Хитлер изпраща там 41 машини от този тип. А на 13 октомври другата страна получава подарък от другаря Сталин — с парахода „Комсомол“ пристигат 50 Т-26. Германските танкове търпят жестоки щети. Има си хас — те имат по две картечници, а Т-26 — много мощно оръдие и три картечници. И бронята им е двойно по-силна. Т-26 е пронизвал този германски танк от всякаква дистанция. А германският танк дори от упор не е можел нищо да стори на Т-26, защото изобщо не е имал оръдие.
	Към края на конфликта Хитлер изпраща в Испания няколко Pz-II. Бойно тегло — 8,7 тона. Максимална дебелина на бронята — 14,5 мм, 20-милиметрово оръдие и една картечница. Т-26 е разбивал и този танк от километър и повече разстояние. А Pz-II е можел да порази Т-26 от пределно къса дистанция при успешно попадение.
	През 1937–1938 година в Испания съветските Т-26 са се справяли с германските Pz-I и Pz-II без никакъв проблем.
	Войната в Испания завършва през 1939 година. Комунистите я губят не защото Т-26 са били недостатъчно добре въоръжени или бронирани, а защото на народа на Испания никак не харесват колхозите, партийните комитети и другите екзотични нововъведения, натрапвани по съветски методи и съветски образци. Армията на Испания застава на страната на народа и твърдо заявява на пратениците от Москва: комунизмът няма да мине! No passaran! Не проханже!
	Виж, към съветските танкове претенции не е имала.


>	Глава 15
>	За вековната изостаналост

E>
	Генерал И. В. Болдин пише: „Че и какво може да се иска от Т-26? По врабци ли да стрелят?“. Значи германските 20-37-милиметрови оръдия са върхът на конструкторската мисъл, а десетте хиляди „четйрийсетипетки“ на Т-26 за нищо не стават.
@	В. Бешанов
@	„Танковый погром 1941 года“. М., АСТ, 2000, с. 92
E$

>>	1
	Безсъвестните до наглост комунистически идеолози са измислили множество пределно прости трикове, с чиято помощ доказват „неготовността“ на Червената армия за войната.
	Методът на маршал Конев (и на онези, които са писали книгата му) е получил широко разпространение. Същината на този метод е нашите леки танкове да се сравняват с германските средни, а нашите средни — с германските тежки, и на тази основа да се правят изводи не в наша полза. Конев прилага пръв този финт срещу танка Т-26. Методът се харесва. Сега го използват срещу всички съветски танкове както отпреди войната, така и срещу онези, които са се появили по време на войната.
	Безброй пъти в комунистическата „научна“ преса Т-34 е сравняван с германската „Пантера“. А на какво основание? Ами основанието е, че това са средни танкове. Почакайте, почакайте. Различните варианти на Т-34 са имали бойно тегло от 26,8 до 32 тона. А най-първата „Пантера“ е 43 тона. По-нататък теглото й е нараствало до 45,5 тона.
	През 1941 година, след като оглежда един изоставен съветски Т-34 и изслушва докладите на инженери и генерали, Хитлер заповядва да се създаде точно такъв танк с тегло около 30 тона. В проекта той така се е и наричал — VK3001, където числото 30 означава бойното тегло. 01 е първият образец.
	По проект „Тигър“ се е наричал VK4501 — т.е. било му е зададено тегло 45 тона.
	Теглото за танка е също толкова важно, колкото и за самолета. Представете си, че създавате самолет с тегло 10 тона, но той, кой знае защо, е станал 15 тона. Макар че двигателите, шасито, крилата, запасът от гориво и всичко останало са предвидени за 10.
	Ако теглото на танка рязко е надвишило зададеното, чакат го същите неприятности, които ще се стоварят върху един прекалено тежък самолет или върху един прекомерно затлъстял боксьор.
	Германските конструктори не могли да изпълнят поръчката на Хитлер. Не удържали теглото на „Пантерата“. Задавали 30, получили се 43–45 тона. Въоръжението и бронята — като на среден танк, а теглото — като на тежък. И това тегло е било абсолютно ненужно. Той се получил такъв поради неразумното комплектуване.
	А VK4501, или „Тигърът“, вместо 45 излязъл 57 тона.
	И ето че германските конструктори, за да се отчетат, продължавали да наричат „Пантерата“ среден танк, макар да излязъл извън рамките на средния и влязъл в категорията „тежки“. А нашият ИС-2 е бил 45 тона. Пък и ИС-2 и „Пантерата“ са се появили през втората половина на войната почти едновременно, в една и съща година.
	Да речем, един боксьор средна категория не се е грижел за себе си, пиел е бира с кофи, лапал е с кошници салами и пушени меса, не е правел редовни тренировки. И е затлъстял. И е влязъл в тежка категория. Не защото мускулите му са били стоманени, а защото е плувнал в тлъстини. Е какво, да го запишем в средната категория само защото така му се иска? Защото не е в състояние да контролира теглото си?
	Между другото, през войната и веднага след войната нашите танкови генерали и специалисти са смятали „Пантерата“ за тежък танк. _(Пример: В. Д. Мостовенко. „Танки“. М., Воениздат, 1958, с. 147.)_
	Скоро обаче става ясно, че интересите на комунистите и на недоубитите хитлеристи напълно съвпадат. Хитлеристите искали да докажат, че макар да са изгубили войната, пак са умни и силни. А комунистите — че не са замисляли нищо лошо срещу Европа поради вековната си изостаналост и неподготвеност за война.
	На хитлеристите е било изгодно да наричат „Пантерата“ среден танк.
	На комунистите — също. Те не искат да сравняват германската „Пантера“ с тегло 45 тона с нашия ИС-2, който също е 45 тона. Защото ще се получи лошо. Защото значителното съветско превъзходство прекалено ще бие на очи. Защото кремълските идеолози намират в нашия арсенал по-леки танкове и сравняват наистина средния танк Т-34 с „Пантерата“, на която само името й е среден танк.
	И като сравнят несравнимите неща, те получават възможност да укоряват нашия народ в изостаналост: вижте се колко сте недоразвити вие, руснаците.


>>	2
	Ето как същият похват се използва за доказване на ниските бойни качества на нашите бързоходни танкове: „В експозицията на музея има още един лек танк — БТ-7… БТ-7 е отстъпвал на германските средни танкове по брониране и въоръжение, но ги е превъзхождал в скорост, маневреност и запас на движението“ _(„Красная Звезда“, 05.04.2000)_.
	Възхитително ловки ръце. Министерството на отбраната на Русия с радост възвестява пред целия свят, че съветският лек танк е отстъпвал на средните германски. Неподготвеността е доказана. Браво на пълководеца Конев, научил ги е да мамят на карти.
	И още: „БТ-5 и БТ-7, въоръжени с 45-милиметрово оръдие и защитени с 15-22-милиметрова броня, не са можели да си съперничат с германските танкове Pz-III и Pz-IV, които са имали 30-милиметрова броня и съответно 37-милиметрови и 75-милиметрови оръдия“ _(„Красная Звезда“, 29.05.2001)_.
	15-22-милиметровата броня Министерството на отбраната на Русия поставя в кавички. За лек танк това явно е недостатъчно. Би трябвало да е по-дебела. И щом понятието е поставено в кавички, излиза, че това изобщо не е броня, а нещо друго, само наричано „броня“. Виж, 30-те милиметра на германските средни танкове е вече истинска мощ. За среден танк 30 милиметра си е най-добре.
	Ще озадачим пълководците: щом 30 милиметра са достатъчни за среден танк, колко бихте искали да имате на лек?
	45-милиметрово оръдие на съветския лек танк според кремълските стратези е свидетелство за нашата вековна изостаналост. Докато 37-милиметрово на средния германски е мечтата на танкиста.
	Е, ами 75-милиметровото? Не се плашете, характеристиките на огнестрелното оръжие далеч не се изчерпват с калибъра. След калибъра ни интересува дължината на цевта. Е, германските 75-милиметрови танкови оръдия, които са произвеждани до април 1942 година, са имали много къса цев. Твърдението на Министерството на отбраната на Русия, че съветското 45-милиметрово танково оръдие не е могло да съперничи на германското 75-милиметрово късоцевно танково оръдие, е злобна клевета на неграмотници, които мразят страната и народа си.
	В първия случай нашите стратези са си спомнили, че съветските леки танкове БТ по редица характеристики са превъзхождали всички германски танкове. Минава година и те решават вече да не си спомнят за предимствата на БТ. Започват да избират само онези характеристики, в които германците имат преимущество.


>>	3
	Ето още един мошенически трик.
	Всяка машина се усъвършенства в процеса на производството. Например Т-34 от 1940 година е едно, а Т-34 от 1944 година — нещо съвършено друго: друго оръдие, друга купола, друга предавателна кутия, друг състав на екипажа, друг обзор за командира, други свързочни средства и т.н. Трикът се състои в това да се дават данни само за най-първия, най-несъвършения образец, премълчавайки тези на следващите.
	Но и германците са усъвършенствали въоръжението си. PZ-IA е едно, Pz-IF, който е произвеждан от април 1942 година — нещо съвършено друго. Теглото му е нараснало от 5,4 до 21 тона! Четири пъти! От най-лек танкът е преминал в категорията на средните. От 13 милиметра бронята е увеличена до 80 милиметра! Но въоръжението е останало предишното — две картечници. На кого е било нужно това чудо?
	Pz-IF е издържал обстрел с бронебойни снаряди от много мощни оръдия, но този по същество среден танк не е бил способен да причини вреда дори на много леки танкове. И то с това негово тегло!
	Това е сияещ образец на развитие в грешна посока. Ето на какво трябваше да се подиграваме. Огромни ресурси от материали и труд, астрономическа стойност — и никаква полза. 80-милиметровата броня е била крайно нужна за производство на тежки танкове, а са я хабили за някакви шантави, неспособни да излязат насреща дори на леки и най-леки танкове. От тези красавци са били произведени 30 броя. След това някой е съобразил, че германските танкостроители нещо са се объркали.
	Та ето на, умниците от Академията на науките и други също толкова уважавани структури вземат справочника, намират някакъв параметър на някакъв образец оръжие и радостно изпищяват: колко силни са били германците. У нас спорът непрекъснато се върти около юни 1941-ва и септември 1939 година. А те ме нападат с характеристики на образци, които са се появили много по-рано.
	Механиката на измамата се крие в следното: данните на съветските танкове се избират най-минимални, т.е. данни на най-първите образци, а за германските танкове се вземат максимални данни, т.е. данни на образци, които нито през 1939-а, нито през 1941 година още не са съществували.
	Спори се за 1939 или за 1941-ва. А те жонглират с характеристики на съветски танкове от 1932 година, а на германски — от 1942, 1943, 1944-а.
	Ние си говорим за Т-26. Ето един от множеството примери за използване на въпросния трик спрямо този танк: „Тактико-технически характеристики на лекия танк Т-26. Маса 7,2 т. Екипаж 3-ма души. Въоръжение — две 7,62-милиметрови картечници ДТ-2. Боекомплект — 4489 патрона. Максимална дебелина на бронята — 13 мм. Мощност на карбураторния двигател — 90 к.с. Максимална скорост на шосе — 30 км/ч. Дълбочина на преодоляван брод — 0,8 м“ _(„Красная Звезда“, 05.04.2000)_.
	И дотук.
	Комунистическият агитатор е казал истината. Но не цялата. Той е описал най-първата серия Т-26. Но е „забравил“ да каже, че след първата серия Т-26 с картечно въоръжение е имало още 22 серии от тези танкове с великолепни оръдия, за които ни е завиждал целият свят. Агитаторът е „забравил“ да каже, че в следващите серии, като се почне още от втората, и бойното тегло е нараснало, и бронята е била увеличена, а после е нараснала и мощността на двигателя, а броят на картечниците е бил увеличен.


>>	4
	От година на година лъжата става все по-мерзка. Ето как високочелите експерти от Министерството на отбраната на Русия сравняват Т-26 с германския Pz-I, като го наричат Т-1: „Извънредно много танкове Т-26 бяха картечни танкове, както и Т-1. Съществената разлика беше, че много съветски Т-26 бяха двукуполни, а германските Т-1 — еднокуполни, но също с две картечници. Често в боя едната купола пречеше на другата да стреля, докато наличието на две комбинирани картечници, напротив, даваше възможност за концентриране на огъня. По тегло съветските танкове превъзхождаха Т-1, а по скорост му отстъпваха (28 км/ч и 40 км/ч съответно), макар че бронирането и на едните, и на другите беше на практика еднакво слабо. Силуетът на Т-26 беше по-висок, което явно не говори в полза на последния“ _(„Красная Звезда“, 25.03.2006)_.
	Според Министерството на отбраната на Русия съветският Т-26 е отстъпвал на германския Pz-I по всички характеристики: по огнева мощ, по скорост, бил е по-висок, т.е. било е по-лесно да бъде улучен, бил е по-тежък, но без никаква полза от това — бронята му пак е била слаба. Германското превъзходство е налице. Къде ти руските тъпанари ще се мерят с висшата раса.
	Всеки ученик, който се интересува от темата, може да разобличи клеветата на Министерството на отбраната на Русия. Вземете само тази мила фраза: „Извънредно много Т-26 са били картечни танкове…“ Били са произведени всичко 11 218 Т-26. От тях с картечно въоръжение са били 1176. Изчислете процентите, гражданино министър.
	Кремълските идеолози отнасят Т-26 към категорията на остарелите. Но британските конструктори не са били толкова глупави, каквито ги описва „Красная Звезда“. И не е бил толкова глупав другарят Сталин, че да хвърля народните пари за всякакви боклуци. Преди да купи лиценза, съветската комисия внимателно е изучила техническата документация и е провела всестранни изпитания на прекрасната машина. След това в Съветския съюз е било разгърнато масовото производство.
	Танкът е бил икономичен, евтин, сигурен, лесен за производство и експлоатация, отличавал се е с нисък относителен натиск върху земята, плавност на движението, добра проходимост. Гъсениците с дребни звена са издържали пробег от 4800 км. По онова време никой в света не е имал нищо равно или близко на това. За сравнение: гъсениците на германския Pz-I са издържали 700 км пробег. Скоростта на танка „Викърс — 6 тона“ не е 28 км/ч, както съобщава „Красная Звезда“, а 22 мили/час _(„British and American Tanks of World War II“. New York. ARCO, 1969, p. 27)_. Това, както и да го смяташ, е повече от 28 км/ч.
	Но може би произвежданите в Съветския съюз Т-26 не са покривали напълно британския стандарт? Покривали са го. Охо, само да са опитали да не го покрият при другаря Сталин! Всички виновни и невинни моментално са щели да бъдат обвинени във вредителство с всички произтичащи последствия. Преди започването на серийното производство Сталин е поискал отговор не само на въпроса за бойните възможности на британския оригинал, но и за възможността в съветските заводи да се организира производство на буквално същото копие без намаляване на базовите характеристики. И Сталин е получил положителен отговор на въпросите си.
	За завод №174, който е произвеждал Т-26, цялото необходимо оборудване е било доставено от САЩ. Защото презокеанският чичко се е оказал добър, нищо не му се е свидело за другаря Сталин. А качеството на работата на инженерите, техниците и работниците с това оборудване е било контролирано от други с хладни сърца и пламенни глави. Ще работиш небрежно, ама друг път.
	По нашите пътища Т-26 уверено се е движел с 30 км/ч.
	Ха-ха! Но германският Pz-I пак е бил по-бързоходен! Неговата скорост е била цели 40 км/ч! Правилно. По германските пътища.
	Pz-I е бил добър за курортен климат, за паради, за оперетни войни. През септември 1939 година Полша се е държала героично. Далеч не като Червената армия през юни 1941 година. Но всички козове са били в ръцете на Хитлер. Полша е била обкръжена почти от всички страни с германски земи, включително от Източна Прусия от североизток и завзетата от Хитлер Чехословакия от юг. И за леките германски танкове не е имало нито едно препятствие. И септември е бил сух и топъл. Трагедия за поляците. За германските войски — кратка победоносна война (вярно, с дълго продължение и печален финал).
	А французчетата не са си дали много зор във войната. Поразпуснали са се.
	Та така, по добри пътища Pz-I наистина е давал 40 км/ч. Но в тази война не е можел да настига дори колоните пехота и товарните коли. На 4 юли 1941 година, тринайсетия ден от войната, генерал-полковник Ф. Халдер отбелязва в работния си дневник чудовищния недостиг на танкове в германските войски. Танковата група на Гот например по това време изгубила половината си танкове. И същия ден, на същата страница Халдер пише, че танковете Pz-I са бреме за войските. Той препоръчва да бъдат „изпратени в тила за вътрешна охрана на родна територия, за охрана на крайбрежието, както и за бойна подготовка“. И това било частично изпълнено.
	Pz-I не е издържал дори две седмици истинска война. В обстановка, когато германските танкове катастрофално не са достигали, се наложило да се откажат от този „танк“. По-добре нищо, отколкото Pz-I.
	И ето че Министерството на отбраната на Русия, което знае всичко това, изведнъж обявява, че германският Pz-I пак е бил по-добрият. Гражданино министър, как да си обясним вашата противоестествена любов към Хитлер и неговото победено войнство?


>>	5
	Комунистите не се предават: но нали германският Pz-I има висока плътност на огъня!
	Граждани, за какво ви е плътност, след като танкът и без това е невъзможно да се използва в тази война? След като на тринайсетия й ден се е наложило да го отстранят от бойните части. В тиловите части на Германия край складовете за дървесина пазят мъже с двуцевки, е, нека и Pz-I им помагат. С високата си плътност. Не са ставали за нищо друго. През лятото на 1941 година истинската война едва е започвала, не е имало нито кал, нито сняг, нито студ, а Pz-I вече не са били в състояние да воюват. А знаете ли какво им се е случило през октомври?
	Поради ужасния недостиг на танкове не всички германски командири отстранили Pz-I. Така че историята е оставила за потомците снимки и кадри: германски танк е пльоснал в руската кал.
	И за каква плътност на огъня говорим? Германският Pz-I има една купола с две картечници. Екипаж — двама души: водач и картечар. Съветският Т-26 от най-първата серия има две куполи и във всяка — по картечница. Екипажът му е трима души: водач и двама картечари. Съответно вътрешният обем на съветския танк е по-голям. Но този обем трябва да се защити с броня. Ето защо теглото му е било по-високо.
	Странна логика цари в Министерството на отбраната на Русия — един германец обстрелва една цел едновременно с две картечници, затова плътността на огъня е висока. А двама руснаци независимо един от друг обстрелват с две картечници същата цел, но при нас плътността на огъня е ниска. Така ли?
	Но защо? И в първия, и във втория случай една цел се обстрелва едновременно с две картечници. При равни други условия плътността на огъня ще бъде еднаква.
	Гражданите експерти от Министерството на отбраната на Русия са обяснили предимствата на германската конструкция, но са забравили да споменат предимствата на съветската (т.е. британската). В германския танк две очи следят бойното поле, в съветския — четири. Водачът не се брои. Той си има свои грижи. Вероятността двама съветски картечари да открият целта е по-голяма, отколкото един германски.
	Ако германецът сгреши при установяването на прицела, ако не е избрал правилно изпреварването, ако не е преценил силата и посоката на вятъра, двете картечници ще стрелят по нищото. А ако единият съветски картечар е сгрешил, другият ще го поправи.
	Ако на германеца му е влязло нещо в окото, той няма да стреля прицелно. А при нас ще замлъкне само едната купола. Другата ще работи.
	Ако вражески изстрел отнесе главата на германеца в куполата, куполата ще замлъкне. А при нас за такъв случай съществува втора глава. Като на Змей Горянин. И едната не пречи на работата на другата: ти напред и надясно, аз — напред и наляво. Ако в моя сектор има нещо важно, действаме по моя команда. Ако важното е в твоя сектор — действаме по твоя.
	Идеята за две картечни куполи в един танк не е толкова глупава, гражданино министър, колкото изглежда на невежите. Още от Кримската война в средата на XIX век и до наши дни първостепенна задача на всяка армия във война е да пробие фронта на противника. А тази задача се свежда в края на краищата и до пропъждане на пехотата от окопите и другите укрития. През 1943 година на Курската дъга германската армия така и не е успяла да реши тази задача. Артилерията е стреляла, минохвъргачките са свирепствали, авиацията е бомбардирала, танковете са газели окопите, събаряли са стените им. Но окопите са много, откъде танкове за всичките. Тъкмо за такива случаи е бил измислен британският танк с двете куполи — „чистач на окопи“. Като пресича окопа, танкът извърта куполите си в противоположни посоки и очиства окопа от всичко живо едновременно вляво и вдясно от себе си. И едната купола не пречи на другата. И тук не е нужна никаква концентрация, защото огънят се води от пределно къса дистанция — до първия завой на окопа.
	Но дори това не е най-важното. Пехотата на бойното поле е не по-малко важна цел от танковете и артилерията. Проблемът е, че целите са много и всичките — дребни. Затова е била твърде важна способността на бойната машина да поразява едновременно няколко цели. Pz-I е можел да стреля само по една цел, а нашият Т-26 — по две едновременно. И това е от значение. Двайсетина години по-късно американците във Виетнам поставиха на бронетранспортьора М-113 три картечници: една отпред и по една от двете страни. Трима картечари можеха да обстрелват едновременно три различни цели.
	Между другото, и германците след войната са стигнали до същото. На тяхната БМП* „Мардер“ са поставени три огневи точки, всяка от които има почти кръгов огневи сектор и води обстрела независимо от другите.
	[* Бойна машина на пехотата. — Б.пр.]
	Погледнете и армията на Израел. От старите танкове (между другото, Т-54, Т-55 и Т-62) израилтяните свалят оръдейните куполи и вместо тях поставят четири, че и пет картечни огневи точки. И за всяка картечница има отделен картечар. И никой на никого не пречи. Екипажът на такава машина е в състояние да води бой наведнъж срещу много цели, всяка от които е дребна и подвижна. Ако пък следваме логиката на Министерството на отбраната на Русия, би трябвало един боец да стреля едновременно от пет цеви. За повече плътност.


>>	6
	Е, ами бронята?
	На Т-26, както си спомняме, челото на корпуса е 16 мм, челото на куполата — 25 мм. Бронята на германския Pz-I е много по-тънка. Най-много 13 мм. Не е много по-добър и Pz-II. Максималната дебелина на бронята на всички Pz-II, произведени до март 1941 година, е 14,5 мм.
	Всички Pz-III и Pz-IV, произведени до юни 1938 година, също са имали по-слаба броня от бронята на нашия Т-26 — максимум 15 мм.
	От средата на 1938 година танковете Pz-III и Pz-IV са били произвеждани с броня, чиято максимална дебелина е била 30 мм. Това не е много повече от дебелината на бронята на Т-26.
	Но 30 мм е било челото. А бордът на Pz-IVB и Pz-IVC е 15 мм. Произвеждани са до септември 1939 година.
	Бордът на Pz-IVD е 20 мм. Те са произвеждани до май 1941 година включително.
	Освен това трябва да имаме предвид два момента. Качеството на съветската броня е било по-високо. Всички Хитлерови офицери, като се започне от министъра на въоръженията А. Шпеер, признават това. В британския танков център Бовингтън са експонирани Т-34 и германска „Пантера“. След войната по тях е стреляно с много мощни корабни оръдия. През Т-34 снарядът е минавал като куршум от ДШК* през тенекиена кутия. Дупката е една. А при „Пантерата“ от пробойната в различни посоки плъзват ужасни пукнатини по метър и половина, раната е разкъсана, целият корпус е деформиран. Нашата броня е гъвкава, германската — крехка. Поради липса на много стратегически важни компоненти и преди, и по време на войната германските металурзи не са успявали да създадат броня, равна по качество на съветската. На нашия танк му заваряваш дупката, сменяш екипажа и повредените агрегати и апаратура и отново тръгваш на бой, а „Пантерата“, уцелена от същия снаряд, не е подлежала на ремонт.
	[* Едрокалибрена (картечница) на Дегтярьов и Шпагин. — Б.пр.]
	Нека обърнем внимание и на формата. Корпусите и куполите на германските танкове са ъгловати — множество вертикални стени, почти, а понякога и изобщо без наклони. Като дъсчени кутии. А при нашите танкове, дори на най-„остарелия“ Т-26, челният вертикален броневи детайл е с минимални размери, а куполата е цилиндрична. По нея снарядът се плъзга. От 1938 година Т-26 е бил произвеждан с конична купола. Тя се уцелва още по-трудно. При същата дебелина на бронята това е давало по-висок защитен ефект от използваните четвъртити форми с вертикални или почти вертикални броневи детайли.
	Т-26 е имал двигател с хоризонтално разположение на цилиндрите. Ето защо неговият корпус, особено кърмовата част, е бил нисък. Извисявали са се само достатъчно компактната подкуполна кутия и самата купола. А тях никак не е било лесно да ги уцелиш.
	По време на Зимната война във Финландия облекли редицата Т-26 в допълнителни броневи екрани, дебели до 30 и дори до 40 мм. Така че сумарната дебелина стигала до 50 и дори до 65 мм. При това бронята се получавала разширена, което повишавало нейната устойчивост. Освен това снарядът трябвало да пробие отначало допълнителната броня, разположена под един ъгъл, после основната — под друг ъгъл. Със силите на германските 37-милиметрови танкови и противотанкови оръдия било невъзможно да се реши тази задача. Екранираният Т-26 издържал не само обстрела с 37-милиметрови оръдия от всякакви дистанции, но дори обстрел с мощно съветско 45-милиметрово оръдие от дистанция 400 метра.
	Но дори ако сравняваме 30-те мм на НАЙ-ДОБРИЯ германски танк от 1941 година с 25-те мм на НАЙ-ЛОШИЯ съветски, разликата не е голяма. Това е все едно противокуршумна броня. Куршумът не може да пробие нито 25 мм, нито 30. А за противотанковия снаряд няма значение — 25 мм или 30.
	За да „издържа“ на противотанков снаряд, бронята с дебелина 30 мм е била недостатъчна, а срещу куршуми е била излишно дебела. По-просто казано, НАЙ-ДОБРИТЕ германски танкове са носели излишно тегло, което не им е било нужно като защита от куршуми, но пък е било недостатъчно като защита от снаряди.
	На клеветниците, които наричат слаба броневата защита на съветския танк Т-26, обяснявам: НАЙ-ОСТАРЕЛИЯТ съветски танк е бил защитен от противокуршумна броня, т.е. същата като на НАЙ-ДОБРИТЕ германски танкове от 1941 година. А разликата е там, че освен танковете Т-26 и другите танкове с противокуршумно брониране Сталин е имал и танкове с противоснарядно брониране. А ВСИЧКИ танкове на Хитлер през 1941 година са били само с противокуршумно брониране.


>>	7
	И ето че Министерството на отбраната на Русия кани сериозния историк Юрий Жуков да разясни ситуацията. Сериозният историк е доктор на историческите науки, водещ научен сътрудник на Института за руска история към РАН*. Сериозният историк съобщава: „Гражданската война в Испания — този великолепен полигон — е показал, че всичко, което сме смятали за свои постижения, за нищо не става! Че в областта на създаването на въоръжение ние вървим в погрешна посока. Убедили сме се, че нашата авиация е многократно по-слаба от германската, че танковете не отговарят на нивото, достигнато от германската танкова промишленост“ _(„Красния Звезда“, 21.03.2007)_.
	[* Руска академия на науките. — Б.пр.]
	Мълвата, че войната в Испания е демонстрирала съветското изоставане в областта на авиацията, е пусната в научен оборот от „мишия крал“, академика от Академията на науките на СССР, генерал-полковник А. С. Яковлев.
	Клеветата, отправена от Яковлев, бе разобличена от Марк Солонин в потресаващата му книга „На мирно спящите летища“. Той обясни напълно достъпно дребничкото интересчийство на мишия крал. Целта в живота на Яковлев е била да се издигне. За целта е трябвало да смачка авторитета на истинския крал на изтребителите Николай Николаевич Поликарпов. След това — и да го измами, като представи своите посредствени работи за шедьоври на авиостроенето, а себе си — за спасител на отечеството.
	Ето затова мишият крал се е възхищавал на Хитлеровата авиация от времената на Испанската война. Къде ти „Катърът“ на Поликарпов ще се сравнява с „Месера“.
	Само по силите на Яковлев е да създаде достоен изтребител.
	В името на своята кариера мишият крал Яковлев клевети родината си, народа си, неговите достижения, като представя всички нас за кретени и глупаци.
	А клеветата, че съветските Т-26 и БТ са много под нивото, достигнато от германската танкова промишленост към финала на войната в Испания, т.е. под нивото на Pz-I и Pz-II, е прясна. Разпространява я сериозният историк Ю. Жуков с подкрепата и съдействието на министъра на отбраната на Русия.
	Какъв е вашият егоистичен интерес, господа?


>	Глава 16
>	С какво освен с подлост?

E>
	Танкът Т-26 се изяви напълно достойно.
@	Комкор В. А. Фролов, командващ 14-а армия в Зимната война
@	Доклад до Сталин от 15 април 1940
E$

>>	1
	И ето че се изказва маршалът на Съветския съюз В. Г. Куликов, гръмогласно обявява, че „пактът «Молотов-Рибентроп» даваше известна отсрочка на войната“, че без такъв пакт „последствията от първия удар щяха да бъдат още по-плачевни“.
	Думите на пълководеца могат да се преведат само така: в края на август 1939 година нашият народ можеше да спаси кожата си само с подлост, само с предателство спрямо своите съседи, само с маневра зад чуждите гърбове и задници. Маршал Куликов обявява, че спасението е било само да станем слуги на Хитлер, изцяло да се доверим на подписаната с него хартийка, да разчитаме на честната дума на фюрера.
	Само така можело да се спасим.
	Други начини за спасение, заявява маршал Куликов, нямаше. Ако не сме били подписали пакта, Хитлер веднага, още през септември 39-а, щял да разкъса Полша, през октомври да обяви война на Съветския съюз и тогава разгромът щял да бъде по-страшен, отколкото през 1941 година!
	Гражданино пълководец, позволете ми плахо да ви възразя.
	Никакъв разгром не е заплашвал Червената армия през 1939 година.
	Причините за това са много.
	Първата. В случай че пактът не е бил подписан, Хитлер е щял да изпадне в изолация и суровинна блокада. Той е разбирал това, затова е бързал да подпише пакта. Без такъв пакт Хитлер не би се осмелил да подхване война. За какъв разгром на Червената армия се говори, ако е нямало да има война?
	Втората. Дори Хитлер да се беше нахвърлил върху Варшава и Краков, без да има разрешението на Сталин, тогава щеше да му се наложи да завземе не част, а цялата Полша. За което щяха да са му нужни повече време и сили. В този случай Червената армия щеше да получи целия септември 1939 година за вдигане по тревога и провеждане на открита мобилизация. При такъв сценарий внезапното нападение на Германия над Съветския съюз щеше да бъде напълно изключено. Всички необходими сигнали щяха да бъдат предадени на войските на Червената армия, всички задачи щяха да бъдат сведени до изпълнителите, войските щяха да бъдат изведени в посочените им райони, щабовете — в полевите командни пунктове, комуникациите щяха да преминат на военновременен режим, летищата щяха да бъдат замаскирани, ценностите и населението — евакуирани от заплашената зона и пр., и пр.
	Третата. В случай че Хитлер бе нападнал Полша без разрешението на Сталин, Червената армия и НКВД нямаше да потискат съпротивата на полския народ, а щяха да му помагат. Още на 1 септември 1939 година (може би и по-рано) Съветският съюз щеше да пристъпи към формирането на интернационални бригади, отправяйки апел за това към доброволци от целия свят. В този случай полските партизани, бойците от интернационалните бригади и съветските доброволци щяха да разгърнат истинска релсова война на полска земя. Съсредоточаването на германските войски на съветската граница, тяхното бъдещо обезпечаване в хода на есенните и зимните настъпателни операции на съветска територия щеше да бъде силно затруднено, ако не и напълно провалено.
	Четвъртата. През септември 1939 година на съветска територия щеше да започне формиране на полски авиационни полкове, танкови бригади и стрелкови дивизии. Последвалият опит е показал, че поляците са воювали срещу германските войски доблестно и умело на всички фронтове от Украйна до Италия, от Великобритания до Нормандия, от Северна Африка до Берлин. Нямаше да е нужно да ги уговаряме.
	Петата. През 1939 година (за разлика от 1941-ва) Съветският съюз е имал мощни системи за самозащита. Всички мостове пред настъпващите германски танкове щяха да бъдат вдигнати във въздуха. Железопътните — също. Щяха да бъдат вдигнати във въздуха водонапорни кули, локомотивни депа, тунели, стрелочни преходи и техните системи за управление и пр., и пр. Из огромните територии на Съветския съюз за взривяване са били подготвени стотици основни железопътни обекти. За тяхното възстановяване на Хитлер щяха да му бъдат нужни няколко години. А без тях би било невъзможно снабдяването на войските, които продължават настъплението си на изток.
	Могат да се изредят още много причини, които не биха позволили на Хитлер да разгроми Червената армия през 1939 година така, както той я разгромява през 1941-ва. Не последна сред тях е тази, че през 1939 година съветската страна е имала решително преимущество в танкове, авиация и артилерия.


>>	2
	На 1 септември Хитлер напада Полша.
	Най-мощен в Германия в този момент е бил лекият танк Pz-III. Бойно тегло — от 15,4 (Pz-IIIA) до 19,5 тона (Pz-IIIF). Въоръжение: 37-милиметрово оръдие и 2 картечници. Хитлер е разполагал с 98 такива танка.
	Леките танкове Pz-IV са били 211. Бойно тегло — от 18,4 (Pz-IVA) до 19 тона (Pz-IVC). Въоръжение: 75-милиметрово оръдие и 2 картечници. Но това оръдие е имало много къса цев и следователно малка начална скорост на снаряда. Това оръдие не е било годно за борба срещу танкове, не е и било предназначено за това. Германските войници са наричали това оръдие „фас“, „огризка“ и с някои други остри нецензурни думи.
	Освен това Хитлер е имал 1445 Pz-I и 1226 Pz-II, борбата срещу които не е представлявала затруднение дори за най-остарелите съветски танкове.
	Нека обобщим: към момента на началото на Втората световна война Хитлер е имал най-малко три хиляди танка. Всички те са били леки, в огромното си мнозинство — много леки. Ако можем да се изразим така — от леки по-леки. Средни и тежки, както си спомняме, не са имали нито един.
	В Полша Хитлер търпи загуби, в това число и в танкове. Например от най-модерните Pz-III са били изгубени 26 от 98-те, т.е. над една четвърт за по-малко от месец. Веднага след края на боевете всички останали танкове са били върнати в заводите за основен ремонт.
	Но хайде да повярваме на пълководеца Куликов. Хайде да смятаме, че след войната в Полша германските танкове не са се нуждаели от ремонт. За опростяване на картината да смятаме също, че в Полша не са били претърпени и загуби. И цялата тази мощ без прекъсване в края на септември или началото на октомври 1939 година бе настъпила през съветската граница.
	Pz-I и Pz-II не са представлявали проблем. В началото на същата тази 1939 година е завършила войната в Испания, която еднозначно е показала: по-добре тези танкове да не се опълчват на Т-26. Ако през октомври 1939 година се беше получил сблъсък между Червената армия и Вермахта, реална опасност за съветската страна са можели да представляват 98-те танка Pz-III, въоръжени с 37-милиметрово оръдие, и 211-те Pz-IV с късоцевното 75-милиметрово оръдие.
	Сега да обърнем поглед към Червената армия.
	Нека забравим за 400-те средни танка Т-28 и 40-те тежки Т-35, които тогава е имала Червената армия. По огнева мощ, защитеност, мощност на двигателите тези танкове абсолютно са превъзхождали не само всички видове танкове на Германия, но и на останалите страни в света. Нека си представим, че не ги е имало.
	Да забравим за петте хиляди БТ с 45-милиметровите оръдия. (Вземам възможния минимум за септември 1939 година.) Танковете БТ са превъзхождали най-добрите германски танкове по огнева мощ и мощност на двигателите при равна, т.е. противокуршумна защитеност.
	Да забравим за трите хиляди плаващи танка. Хитлер просто не е имал танкове от такъв клас.
	Да не броим хиляда и петстотинте Т-26 с картечното въоръжение и с 37-милиметровите оръдия. Да си представим, че Червената армия тогава е разполагала само с Т-26 с 45-милиметрови оръдия. През лятото другарят Сталин е имал 8000 (осем хиляди) от тях.


>>	3
	Тук е моментът да сравним оръдието на най-слабия, най-остарелия съветски танк с най-мощното германско танково оръдие на най-модерния германски танк към момента на началото на Втората световна война.
	Съветското 45-милиметрово танково (и противотанково) оръдие е имало клинов полуавтоматичен затвор, който е осигурявал скорострелност 15 изстрела в минута. Бронебойният снаряд е тежал 1,4 кг. Начална скорост — 760 м/сек.
	Бронебойният снаряд на германското 37-милиметрово танково (и противотанково) оръдие е тежал 0,68 кг, начална скорост — 745 м/сек.
	Съветският бронебоен снаряд е имал малко по-голяма начална скорост и е тежал почти двойно повече. Резултатът е бил съответен.
	Германското 37-милиметрово оръдие на дистанция 1000 метра при ъгъл на среща 60 градуса е пробивало 14-мм броня. А съветското 45-милиметрово при същите условия е пробивало броня, дебела 32 милиметра. Към момента на началото на Втората световна война НАЙ-ОСТАРЕЛИЯТ съветски танк е бил въоръжен с оръдие над два пъти по-мощно от НАЙ-ДОБРОТО германско оръдие на НАЙ-МОДЕРНИЯ германски танк.
	Нека маршалите на Съветския съюз си отбележат: през 1939 година на дистанция 1 км _най-остарелият_ съветски танк е можел да излезе насреща на всеки от най-добрите германски танкове. Докато _най-добрият_ германски танк на същата дистанция не е бил заплаха за него.
	През 1941 година в Съветския съюз започва производството на танкове Т-70. Това са били най-добрите леки танкове през Втората световна война. А на тях е стояло същото онова 45-милиметрово оръдие. Нито един лек танк в света чак до края на войната не е имал толкова мощно оръдие.
	Към началото на 1942 година най-мощното танково оръдие на САЩ е било 37-мм. На Япония — 37. На Великобритания — 40. Става дума не за леки танкове, а за всички! А ние още от 1933 година на лекия, най-остарелия — 45.
	След като стана дума за танковите оръдия, има смисъл да повторя характеристиките на 75-милиметровото германско танково оръдие, с което е бил въоръжен тогава Pz-IV. Това късоцевно оръдие е било предназначено не за борба срещу танкове, а за елиминиране на огневи точки. Включително бронирани. Ето защо за това оръдие е бил разработен бронебоен снаряд. Той е тежал 6,8 кг. Мощна работа. Но началната му скорост е била само 385 м/сек. И това е много малко. Ниската начална скорост означава не само слабо разрушаващо въздействие върху целта, но и висока траектория.
	Щом началната скорост е висока, и траекторията е настилна*. А при ниска начална скорост за стрелба на същата дистанция трябва да се повдига цевта. Получава се стръмна траектория. И какво тогава? Ами получава се, че в бой няма време за точно определяне на разстоянията. А и ситуацията не помага за това. При настилна траектория снарядът лети почти по права линия. Сгрешиш ли при определянето на разстоянието — не е страшно. Пак ще уцелиш каквото си искал.
	[* Почти успоредна на земята. — Б.пр.]
	А когато снарядът лети по дъга, грешката при определяне на разстоянието означава, че снарядът или ще прелети над целта, или ще пльосне на земята, без да я е стигнал. При стрелба по подвижни цели високата начална скорост е особено ценна. Ако началната скорост е малка, тя и бързо се губи. 385 м/сек е при излизането от целта. На втората секунда скоростта ще бъде много по-малка. На третата… докато снарядът стигне там, където са го изпратили, целта вече може и да я няма.


>>	4
	Изводът ми е прост. Ако през 1939 година Червената армия не е имала нищо освен Т-26, и тогава това би било многократно повече от достатъчно за отбиване на агресията. Същата година Финландия е удържала 1610-километров фронт, разполагайки с 60 „Викърса“. Този танк, както си спомняме, е почти същият като Т-26, само че е имал слабичко 37-милиметрово оръдие. И нищо. И финландците са създали доста неприятности на Червената армия. Е, нима ние сме толкова бездарни, че като сме имали на разположение такъв брой танкове с двойно по-мощни оръдия, опирайки се на укрепленията на „Линията на Сталин“, не бихме могли да удържим 570-километров фронт? Нима нашият народ не е имал с какво да се защитава освен с подлост и предателство?

	* * *

	Това е златна жила за кариеристите.
	Не е нужно да упорстваш, нито да се напрягаш и суетиш. И акъл не е нужен. Просто трябва да крещиш с цяло гърло, че народите на Съветския съюз са били ужасно глупави и неспособни за нищо. Не са имали оръжие, а и да са имали някакви вехтории, не са умеели да ги използват. И през 1939 година за тях не е имало никакво спасение освен да се отдадат на Хитлер, да му се доверят, да му прислужват, като между другото забиват секири в гърбовете на далечните и близките си съседи.
	Крещете за това! Това е, за което се плаща щедро.
	През живота си аз съм срещал хора, на които властта е плащала за такова служене с вили, курорти, пари, чинове, ордени, длъжности и титли.
	До маршал на Съветския съюз включително.


>	Глава 17
>	Ще броим ли Т-18?

E>
	Бедата на нашите генерали беше, че бяха свикнали да броят танковете и оръдията, без изобщо да придават значение на въпросите за грамотното им използване.
@	И. Г. Дороговоз
@	„Танковый меч Страны советов“. М., АСТ-Харвест, 2002, с. 35
E$

>>	1
	Има и още един трик.
	Да обявиш, че Т-26 бил лек и остарял, но в Червената армия освен него имало и още по-стари танкове. Та точно тях трябвало да сравняваме с германските остарели танкове. Тук сред нашите идеолози е прието да си спомнят за МС-1. МС е малък танк за съпровождане. Той е имал и друго название — Т-18. Имало ли е такъв танк? Имало е.
	Серийно ли е произвеждан? Да. Били са произведени 960 машини от този тип. Бил ли е на въоръжение в Червената армия? Бил е.
	Бил ли е по-слаб от Т-26? Несъмнено. И по-стар по възраст?
	Да, по-стар.
	Това е то. Ако за най-остарял смятаме не Т-26, а цялата Суворова конструкция рухва. Така ли е. Не, не е така.


>>	2
	Но какво представлява Т-18? Що за животно е?
	Т-18 е бил приет на въоръжение в Червената армия през 1927 година. Тежал е 5,8 тона. Екипаж — 2-ма души. Броня — 16 мм. Двигател — 35 к.с. Максимална скорост — 16–22 км/ч. Въоръжение — 37-милиметрово оръдие и една картечница.
	Танкът нееднократно е бил модернизиран. Последният му вариант е Т-18М: двигател — 50 к.с., въоръжение — 46-милиметрово оръдие и картечница.
	Щом си спомнихме за Т-18, нека не забравяме и Т-24. Приет е на въоръжение през 1930 година. Екипаж — 5-има души. Тегло — 18 тона. Двигател — 300 к.с. Въоръжение — 45-милиметрово оръдие и 4 картечници. Били са произведени 26 машини от този тип.
	Животът на Т-18 и Т-24 е бил кратък. Това са нашите първородни танкове. Извеждали са ги като резерв с насищането на Червената армия с танкове Т-26 и БТ. През 1936 година Ленинградският военен окръг е получил 160 Т-18 за използване в качеството на огневи точки в укрепени райони. От всички танкове, превръщани в огневи точки, са сваляли гъсениците, ролките, двигателите, силовата предавка и всичко останало, което повече не им е трябвало. Оставали са празният корпус и куполата с въоръжението. Всички останали вътрешности са отивали за претопяване.
	На 19 април 1938 година началникът на Главното бронетанково управление командирът на корпус Д. Г. Павлов и военният комисар на това управление П. С. Алилуев изпращат до Главния военен съвет на РККА своите предложения за използване на остарялата танкова техника.
	Павлов и Алилуев предлагат на полигона към НИИАБТ* да се организира музей на бронетанковата техника, да се заделят средства за създаването му, да се предадат на музея трофейни, несерийни и остарели образци на бойни машини. Освен другите сред първите експонати са били два Т-18 и два Т-24. (Ако посетите най-богатия танков музей в света, спомнете си с добро за Дмитрий Григориевич Павлов.).
	[* Научноизследователски институт по автобронетанкова техника. — Б.пр.]
	В същия документ Павлов и наблюдаващият го политкомисар предлагат Т-18 и Т-24 да се снемат от въоръжение към танковите войски на Червената армия, 860 Т-18 и Т-24 да се предадат на военните окръзи за използване в качеството на огневи точки в укрепени райони. В това число влизат и 160-те Т-18, използвани по-рано за същите цели в Ленинградския военен окръг.
	Около 80 напълно износени Т-18 и два Т-24, които не били годни нито за укрепените райони, нито за музея, Павлов и неговият комисар предлагат да бъдат изпратени за претопяване заедно със запаса от резервни части. „Корпусите на танковете Т-18 и Т-24, които поради техническото си състояние не могат да бъдат използвани в укрепените райони, детайлите и агрегатите, трансмисиите и ходовата част на танковете Т-18 и Т-24, чиито корпуси се предават на укрепените райони, както и всички останали резервни части за тези танкове, поради неизползваемост да се предадат за претопяване като вторична суровина“ _(РГВА*. Фонд 4. Опись 19. Дело 55. Листы 24–27)_.
	[* Руски държавен военен архив. — Б.пр.]
	Предложенията на Павлов и Алилуев са приети.
	Та така, Т-18 и Т-24 са били на въоръжение в Червената армия. Навремето. Докато… Три години преди германското нахлуване тези танкове са снети от въоръжение и бракувани. Празният железен сандък, който не е в състояние да се движи, в който няма нито гъсеници, нито двигател, нито силова предавка, нито система за захранване, нито прибори за управление, не е танк. Неподвижни укрепления хората са строили от хилядолетия. А танкът се е появил през XX век. Той се отличава от крепостите, замъците, редутите, бастионите и другите укрепления със способността си да се движи.
	Която и да е неподвижна конструкция не е танк. Наричайте тези неща както искате, само не и танкове, не плюйте в душата на танкистите.


>>	3
	Практиката бракуваната бронетанкова техника да се използва като огневи точки е широко разпространена по целия свят. Пример: след Втората световна война Австрия е окупирана от съюзниците си по антихитлеристка коалиция. Няколко години по-късно окупационните войски са изведени, страната обявява неутралитет. Като дар за новосъздаваната армия Австрия получава от Съветския съюз новички танкове Т-34-85. Те остават дълги години на въоръжение в австрийската армия. След като тези танкове честно прослужват определените им срокове, един от тях е изпратен във военния музей във Виена, останалите — в укрепените райони.
	Ако към делото на отбраната на една страна се подходи с любов и разум, може да се получи твърде красив резултат. Нека разгледаме използването на износената, бракувана бронетанкова техника за интересите на отбраната на страната. На удобно място се издига подземно железобетонно съоръжение, един от елементите на което е изкорменият корпус на Т-34 с куполата. Дебелината на бетонните стени и покривните конструкции е метър и половина-два. Всичко това грижливо се маскира. На повърхността сред дръвчетата остава само куполата. Покриват я с лека градинска къщичка, която при нужда се измества на колела встрани и се сгъва. Някъде наблизо се поставя още един такъв изкормен танк. И още един. За да се прикриват един друг. Това се прави на най-важните места: край мостове, при входове на тунели, край планински проходи, железопътни възли, както и там, където се планира при война да се разполагат щабове, свързочни възли, летища, складове и хранилища за стратегически запаси.
	Ако се използват десетки и стотици танкове, възможностите на отбраната рязко нарастват. А вложените средства не че са нищожни, но не са и твърде обременителни — нали танковете са бракувани. Едно е по време на война трима дебели запасняци с винтовки да стоят под дъжда и мокрия сняг в кален окоп, където не може да се запали огън, където стените се свличат и водата е до коляно. Друго е, когато същите трима дебели запасняци разполагат с оръдие и картечница, когато седят под броня, защитени от вятър, сняг, дъжд, от шрапнели и куршуми. При желание броневата защита на куполата може да се усили с екрани с каквато и да е хитра конструкция и каквато и да е дебелина, като за това се използва безплатната броня на бракуваните танкове или кораби.
	При необходимост един бракуван съветски Т-34 или британски „Центурион“ с екипаж от граждани в предпенсионна възраст е способен при взаимодействие със свои събратя да изхвърли от пътя автомобил или бронетранспортьор, да разстреля колона пехота, да блокира вход на клисура, да защити важен обект от десантници и диверсанти.
	Идеята е да се даде възможност на високомобилната армия да концентрира силите си за решаване на главните задачи, без да разпилява сили за удържане на множеството важни райони и обекти, където в момента не се водят интензивни боеве. За целта на армията помагат запасняци на възраст, които имат на разположение значителната огнева мощ на добре защитени стационарни укрепления.
	Въпрос: може ли да се каже, че в началото на третото хилядолетие Т-34-85 е на въоръжение в армията на Австрия? Не, не може да се каже. Това е неправилен отговор. На въоръжение в армията на Австрия се намират съвременни танкове. Освен това в страната има укрепени райони с множество разнообразни огневи точки. Включително и такива, които са създадени чрез използване на корпуси и куполи на бракуваните танкове Т-34, „Центурион“ и други.


>>	4
	Ако 882-та бракувани танка Т-18 и Т-24 бяха използвани практично, така, както е предлагал Дмитрий Григориевич Павлов, началото на войната е можело да бъде съвсем друго. Всеки снаряд, всеки патрон, всеки литър бензин за самолети, автомобили и танкове е можел да бъде доставен само по железопътна линия. Всяка железопътна линия е артерия. Те се кръстосват и разминават, сливат се, променят направлението си, но грубо казано, между Балтийско и Черно море от запад на изток водят десет железопътни направления. Спирането на движението по всяко от тях означава спиране на настъпващите танкове по даденото направление, прекратяване на огъня на артилерията, проваляне на полетите на бомбардировачи и изтребители.
	На всяко железопътно направление винаги може да се намери участък с хубава гора. Именно тук ще разположим два-три бракувани Т-18. Предимства: висока огнева мощ при минимум изразходвани средства, устойчивост на огнево въздействие, съвсем малки размери и необикновено кратко време за разполагане на дълговременно огнево съоръжение.
	Започва война. Германските танкове се втурват напред. Това е добре за нас. Напред, момчета! След танковите лавини потеглят ешелоните. Първите, които са с войските, ще ги пропуснем. Ще почакаме да тръгнат цистерните. И ето че от гората се разнася лек пукот. По локомотива. 37-милиметровото оръдие ще пробие открай докрай локомотивния котел. 45-милиметрово — още по-добре. Ако в локомотивния котел се пробие малка дупчица, парата от него ще блъвне на струя. Локомотив с дупчица в котела е като футболна топка, пробита с пиронче. Или като автомобилна гума, минала през същото пиронче. Дупчиците в локомотива могат да се направят повечко, та той да не подлежи на ремонт. А след това да се разстрелят цистерните. Защото скорострелността на тези танкови оръдия е по много изстрела в минута.
	Разликата с партизанин-диверсант е, че партизанинът трябва да се докопа до тази линия и да заложи мина. А лесно ли е да пренесе много? Ще мине патрул, ще намери заряда… Но ако се използва бракуван Т-18, засадата се получава далече от платното. Момчетата, скрити в бракувания танк, не е нужно изобщо да излизат на линията. Ще пострелят отдалече, ще се повеселят и ще замлъкнат.
	Какво да прави противникът в този случай?
	Той може да претърси всички гори покрай железопътните линии на километър вдясно и километър вляво. Колко дивизии ще трябва да се откъснат от фронта за тази цел? Ето че откриват мястото на такава засада, оборудвана предварително, в мирно време. Докато не се отърват от нея, като от тресчица в пръст, по даденото направление не могат да пускат влакове.
	Започваме да човъркаме пръстта. Авиацията не може да ни помогне: от самолет гората се възприема като плътна еднообразна повърхност. Невъзможно е да се съзре малка танкова купола, притаена под лесков храст. Вражески танкове също нямат работа тук: мястото е така избрано, че танкове не могат да минат — тук дере, там насип, по-нататък пък — тресавище. А руснаците са докарали своите изкормени танкове в мирно време, по железопътната линия. Която сега е задръстена от обгорели цистерни.
	Думата има артилерията. Но и от нея няма много полза. Т-18 е стрелял от засада, когато ешелонът е минавал покрай него. А сега е замлъкнал. Да стреляш с артилерия по цел, чието местоположение не е установено точно, значи да си хабиш снарядите. А пък и артилерията, танковете, и авиацията са крайно нужни на фронта.
	Пускаме пехота. И си намираме белята: гората около засадата е минирана. Викаме сапьори. Те прогризват пътеки. А магистралата стои непотребна. Опитай се да започнеш да разчистваш линиите — и засадата ще оживее, ще разпъди с картечен огън ремонтните работници. Или ще позволи линията да се разчисти, а когато потеглят ешелоните, отново ще оживее…
	Сапьорите се добират най-сетне до остарелия изкормен Т-18. Но тук отдавна няма никого. Нашите момчета са стреляли колкото са решили, с последния снаряд са повредили собственото си оръдие и са изчезнали в гората да партизанстват. Оръдие се поврежда лесно. Да чупиш не е като да строиш. Има много начини. Слагаш в цевта камъче или шепа пясък и стреляш. За по-безопасно — най-добре с дистанционно управление, като дръпнеш едно дълго въженце.
	А след още десет километра на друго недостъпно място има още една засада — един, два или три бракувани танка, землянка, кладенец, запас от сухари, зеле, картофи и месо в консерви. И наоколо — гора. Минирана. Тайни изходи от гората.
	В беларуските и брянските гори е можело да се направят много такива засади. Хем не са били нужни много хора. Противникът е напипал едно място за засада, промъква се през минираните места, а там няма никого. И никога не е имало. Просто илюзия. Нашите са прикрили хубавото място с дървета и храсти, с минни полета, но там никога не е имало нито бракувани танкове, нито хора…
	Всичко това е било организирано. Особено там, където железопътните линии са минавали през територията на укрепените райони. Но през 1939 година всичко е било изоставено… А Червената армия, след като е оставила своите укрепления, своите предварително подготвени засади край железопътните линии и мостове, се е преместила към новите граници. Стотици бракувани танкове които още биха могли да нанесат на врага непоправими загуби, са били изоставени на „Линията Сталин“. Те не са били нужни за настъпление, а на кремълските другари и през ум не им е минавало за отбрана.


>>	5
	През 1941 година Червената армия не е държала на въоръжение нито Т-18, нито Т-24. Те не фигурират в никакви статистики. Ако някой пожелае да ги отчете, трябва да го прави само в графа „Неподвижни огневи точки, изоставени по «Линията на Сталин»“.
	Но комунистическите пропагандисти не искат да забравят много старите съветски танкове, които са били бракувани още през 1938 година. Те са им крайно нужни като доказателство за нашата изостаналост и неподготвеност за война.
	Хайде да се съгласим с тях. Хайде да си спомним характеристиките на тези явно остарели танкове и да се посмеем над вековната изостаналост на Русия.
	Но ако си припомним качеството на тези танкове, трябва да си спомним и количеството им. Щом някой привежда характеристиките на тези танкове като доказателство за недоразвитостта на Червената армия, хайде все пак да впишем Т-18 и Т-24 в статистиките.
	Всяка година се откриват нови данни и числеността на танковия парк на Червената армия към 21 юни 1941 година бавно, но неотклонно расте. Съвсем наскоро експертите се съгласяваха с числото 23 109. После то плавно надхвърли 24 000, после — и 25 000. 25 хиляди вече призна дори „Красная Звезда“ _(29.05.2001)_. В момента според мен най-близо до истината са Михаил Мелтюхов (25 784) и Владимир Бешанов (25 886).
	Ако на някого много му се иска да си говорим за Т-18 и Т-24, хайде да си говорим. Но първо да ги впишем в статистиката. В този случай числеността на танковия парк на Червената армия ще изхвърчи далече над 26 000. Това нужно ли ви е?

	* * *

	Комунистите добре си спомнят и постоянно повтарят колко слаби и тромави били нашите танкове Т-26, Т-28, Т-35, БТ и другите, колко бавни били изтребителите И-16 и бомбардировачите СБ. Не забравят недостатъците им и ги втълпяват в главите на новите поколения. А предимствата и качествата премълчават.
	За лошото качество на оръжието се тръби, но количеството му не се записва в статистиката.


>	Глава 18
>	Кой ще се сравни с Т-26?

E>
	Всички обичаха Т-26, освен нашите мемоаристи.
@	Анатолий Копейкин
E$

>>	1
	Напомнят ми: през 1939 година Сталин е имал с какво да се защити, но нали говорим за 1941 година!
	Как е било през 1941-ва?
	Не е било по-зле.
	За почти две години много неща са се променили. Ето основните промени в германските танкови войски.
	Първо. Появили са се нови варианти на танковете Pz-III и Pz-IV. Тяхното бойно тегло е надхвърлило 20 тона. Pz-IIIH — 21,8 тона. Pz-IVF — 22,3 тона. Така Германия вече е имала не само леки, но и средни танкове.
	Второ. Започнало е производство на самоходно оръдие на базата на Pz-III. Това е било пак танк, само че без купола. В броневата рубка се поставяло 75-мм късоцевно оръдие, същото като на Pz-IV. Отказът от въртяща се купола е позволил да се сниши силуетът до 198 см и да се подсили предната броня — до 50 мм, а бордът и кърмата — до 30 мм.
	Трето. През 1939 година Pz-III и Pz-IV са били в малцинство. През 1941 година количественото увеличаване на танковия парк е било незначително. Но сега Pz-III и Pz-IVF са съставлявали почти половината от танковия парк.
	Четвърто. За танка Pz-III е било разработено ново оръдие. От април 1940 година Pz-III започва да се произвежда с оръдие с калибър 50 милиметра и дължина на цевта 42 калибъра. Произведените по-рано танкове от този тип са били връщани поред в заводите, където 37-милиметровото им оръдие е било заменяно с 50-милиметрово.
	И какво се получава? През 1941 година най-добрият германски танк по мощ на оръжието е надминал нашия най-остарял? Не. Само го е настигнал. Надминал го е по калибър. А колкото по-голям е калибърът, толкова по-голям е и снарядът. Бронебойният снаряд за 50-милиметрово оръдие е тежал 2,06 кг. Но дължината на цевта все пак е била недостатъчна, затова началната скорост на германския бронебоен снаряд още не е можела да достигне съветските стандарти — 685 м/сек. По скорострелност германското оръдие е отстъпвало на съветското 45-милиметрово оръдие.
	Хем далеч не всички Pz-III през лятото на 1941 година са имали 50-милиметрово оръдие. На 22 юни на съветско-германския фронт е имало 612 танка с 50-милиметрово оръдие. А 353 Pz-III са влезли на съветска територия с 37-милиметрово оръдие и са били модернизирани по-късно. Ако са успели да оцелеят в боевете преди да ги модернизират.
	Нека отбележим най-важното: превъоръжаването на германските танкове Pz-III с 50-милиметрово оръдие, приблизително равно на съветско 45-милиметрово оръдие, започва в момента, когато производството на Т-26 вече приключва. Когато в Съветския съюз вече започва производството на Т-34 и КВ.
	Кратка равносметка. На най-остарелия съветски танк от 1941 година е имало оръдие, на което тогава не е имало равно нито в САЩ, нито в Британия, нито в Италия, нито в Япония. Приблизително равно на него е било най-новото 50-милиметрово танково оръдие. Започнали са да го произвеждат тогава, когато Червената армия е преминала към производство на 76-милиметрови дългоцевни оръдия за танкове Т-34 и КВ и 152-милиметрови гаубици за танка КВ-2.
	През лятото на 1941 година 45-милиметровото оръдие на най-„остарелия“ съветски танк е можело напълно успешно да поразява ВСЕКИ германски танк. В онези горещи месеци ВСИЧКИ германски танкове, включително НАЙ-ДОБРИТЕ, въоръжени с 50-милиметрови оръдия, са били абсолютно безсилни срещу съветските танкове Т-34, КВ, КВ-2 и до известна степен — срещу Т-28 и Т-35.
	Впоследствие в Германия е прието на въоръжение 50-милиметрово танково оръдие с дължина на цевта 60 калибъра и висока начална скорост на снаряда. Но то се появява вече по време на войната.


>>	2
	От септември 1939-а до юни 1941 година включително в танковите войски на Червената армия също много неща се променят.
	Първо. Броят на танковете от всички типове рязко нараства, включително на БТ — до 7549, на Т-26 — до 10 000.
	Второ. След Зимната война във Финландия започва модернизация на съветските средни танкове Т-28 и тежките Т-35. В хода на модернизацията се засилва защитата с помощта на броневи екрани. Дебелината на бронята е увеличена до 50–80 мм. Едновременно са отработени варианти за усилване на броневата защита на Т-26. Няколко десетки Т-26 биват „преоблечени“ преди войната. В случай на необходимост броневата защита на останалите танкове е можело да се подсилва както в заводски, така и в полеви условия.
	Трето. Съветският съюз пръв в света започва масово преминаване към бързоходни танкови дизелови двигатели. До края на войната Съветският съюз така си и остава единствената страна, чиято основна маса танкове е имала дизелови двигатели.
	Четвърто. На въоръжение в Червената армия през тези непълни две години постъпват най-новите танкове БТ-7М, Т-34, Т-40, КВ-1 и КВ-2. Освен това е бил създаден, преминал е заводски, войскови и държавни изпитания Т-50, който е замислен като замяна на Т-26. Т-50 е трябвало да стане най-масовият танк в Червената армия и в целия свят. Т-50 е бил произвеждан в хода на войната в малка серия.
	Всичките тези шест типа не са имали аналози в света и по своите характеристики значително са превъзхождали всички чуждестранни образци.
	През същото това време в Германия не е бил приет на въоръжение нито един нов танк. И дори експериментално не е бил разработен нито един нов.


>>	3
	През лятото на 1941 година Хитлер хвърля срещу Съветския съюз според различни оценки от 3200 танка (според Гудериан) до 3712 (според Жуков).
	Спорът за точния брой продължава. Той няма да има край. Според мен най-близо до истината е стигнал Игор Шмельов _(„История танка“. М., Техника молодежи, 1996, с. 77)_:
	— Pz-I — 180;
	— Pz-II — 746;
	— Pz-III — 965;
	— Pz-IV — 439;
	— самоходни оръдия на базата на Pz-III — 250.
	Освен това — трофейните чешки танкове:
	— 35(t) — 149;
	— 38(t) — 623.
	Най-сетне, германците са имали 230 така наречени командирски танкове. Такъв е бил Pz-I без купола. Тегло — 5,9 тона. Екипаж — 3-ма души. Въоръжение — една картечница в челната броня. Тази машина е била твърде полезна за управляване на войски по време на бой. Но тя едва ли може да бъде смятана за танк, след като единствената картечница дори не е можела да осигури самозащита срещу пехота. От нея е можело да се стреля само напред. Според критериите на военната наука това е бронетранспортьор на базата на много лек танк.
	Несъмнено върху Съветския съюз се е стоварила огромна сила, но не всичко тук е равноценно. Pz-I и Pz-II не са представлявали проблем още в Испания дори за най-остарелия съветски танк.
	Трофейните чешки танкове с тегло 10 тона, въоръжени с 37-милиметрови оръдия, с тяхната тънка занитена броня също не са можели да разтреперят никого.
	Pz-IV с късоцевни оръдия и самоходните оръдия на базата на Pz-I със също такива оръдия не са били твърде подходящи за танкови двубои.
	Опасност са представлявали 612-те Pz-III с 50-милиметрови оръдия, равни по мощ на съветското 45-милиметрово оръдие на танковете БТ, Т-26 и оръдейните бронирани коли БА-10.
	Не подлежи на съмнение, че:
	711-те КВ и КВ-2 са били по-силни от всички германски танкове, взети заедно. КВ е можел да се бори с германските танкове, а те с него не са можели. Ако КВ са били поставени в засада край мостовете, ако са били снабдени със снаряди и прикрити с пехота, ако е било организирано разузнаване, връзка и противовъздушна отбрана, не би могло да има никакъв блицкриг.
	1400-те Т-34 са били по-силни от всички германски танкови войски. При правилно използване само те са можели да отразят германското нахлуване.
	7500-те БТ са били по-силни от всички германски танкови войски. Те са можели да спрат нахлуването.
	10-те хиляди Т-26 са били по-силни от всички германски танкови войски. И те сами са можели да спрат нахлуването.
	Към това ще добавя, че 3-те хиляди тежки оръдейни бронирани автомобила БА-6, БА-10 и БА-11, въоръжени с 45-милиметрови оръдия, биха могли да спрат жестоко нахлуване.


>>	4
	И тук един много сериозен историк е зачеркнал цялата тази аритметика с една фраза: германците са имали 105-милиметрово корпусно оръдие с дълга цев, която е трошала съветските танкове от всички типове като орехи.
	Приличието не ми позволява да отговоря със звънка псувня на въпросния изследовател.
	През юни 1941 година в Германия е имало 788 корпусни 105-милиметрови оръдия. На всички фронтове. От Норвегия до Либия. Оръдието се е наричало корпусно, но всъщност е било на въоръжение в частите на РГК*. На Източния фронт на тези оръдия е предстояло да воюват срещу 1400 Т-34 и 711 КВ. При това до края на 1941 година са били произведени още 56 105-милиметрови оръдия, а Т-34 и КВ са били произвеждани с хиляди.
	[* Резерв на главното командване. — Б.пр.]
	Корпусната артилерия на Червената армия е била много по-силна и по количество, и по качество. В Червената армия през юни 1941 година е имало 1300 122-милиметрови оръдия и 2800 гаубични оръдия. По своите характеристики те съществено са превъзхождали германското 105-милиметрово оръдие. А германската страна не е имала нищо равно на Т-34 и КВ.
	Освен това по инициатива на маршала на Съветския съюз Григорий Иванович Кулик в Съветския съюз е било разработено и през 1940 година пуснато в производство 107-милиметровото оръдие М-60. То е било почти един път и половина по-леко от германското 105-милиметрово оръдие, но по всички характеристики го е превъзхождало. Били са произведени 124 такива оръдия. Производството им е прекратено във връзка с евакуацията.
	За разработването на това оръдие е наредено Кулик да бъде смятан за идиот, а германците за разработването на по-стар, по-слаб, по-несъвършен, по-тежък и по-тромав образец — за гении.
	На 21 септември 1942 година в района на гара Мга първите „Тигри“ получават бойно кръщение. Твърде неуспешно. Усмирява ги 1-ва батарея на 1225-и гаубичен артилерийски полк. Командир на батареята е капитан Коропчук. Командир на полка — майор Балагушин. „Тигрите“ са извадени от строя от огъня на 122-милиметровите гаубици.
	Повтарям: на гаубиците!
	С огъня на 122-милиметрова гаубица е можело да бъде спрян дори „Тигър“. През лятото на 1941 година Червената армия е имала 8100 такива гаубици. А Хитлер към този момент — нито един „Тигър“.
	През 1941 година КОЕ ДА Е съветско оръдие и гаубица са можели да спрат кой да е германски танк. На всеки германски танк са се падали по 15 съветски оръдия и гаубици с калибър от 45 до 152 мм. Но не винаги е било нужно и оръдие.
	Маршалът на Съветския съюз К. С. Москаленко, който в началото на войната е бил генерал-майор, командир на противотанкова бригада, свидетелства, че неговата бригада е пропъждала германските леки танкове с огън от картечници ДШК.
	До каква степен великият изследовател трябва да мрази народа си, та да брои танковете и артилерията на Хитлер, включително зенитната, а на нашата армия — само танковете, и на това основание да прави извод за германското расово превъзходство!
	До каква степен на мерзост трябва да са паднали издателите, та да публикуват и хвалят такава гадост!


>>	5
	Дължа ви нещо.
	Обявих, че е невъзможно най-остарелият съветски танк Т-26 да се сравни с германските аналози, защото в Германия не е имало такива, няма с какво да се сравнява. Наистина е така. Хитлер не е разполагал с нищо равно нищо близко или дори далечно приблизително подобно на Т-26. И в хода на войната чак до края й в Германия не е било създадено нищо равно на съветския танк Т-26.
	Естествено, никой не ми повярва. Обещах да разтълкувам мисълта си, но все се отплесвах по дреболии.
	Стига за дреболиите. Преминаваме към най-важното.
	Разбирането на ролята на танковете във войната премина през три етапа.
	На първия етап, по време на Първата световна война, всички воюващи държави, които са имали танкове, са ги използвали за усилване на пехотата. В някои страни, като например Япония, такава представа за ролята на танковете се е запазила чак до Втората световна война и дори по време на нея.
	Но в края на 20-те години на XX век някои военни теоретици се издигнаха до второ ниво на разбиране на ролята на танковете във войната: танковете трябва да се събират в мощни ударни групировки, да се подсилват с мотопехота и артилерия, самоходна или на тракторна тяга, и да се използват за водене на самостоятелни бойни действия, сериозно откъснати от нископодвижната основна маса войски.
	Теоретично много хора разбраха това. Но на практика за пръв път крупни танкови съединения за самостоятелни действия са били създадени в Съветския съюз. Подробно за това — в третата част на книгата. Съветският съюз е последван от Германия. След идването на Хитлер на власт в Германия започва създаване на танкови дивизии.
	Но през това време Съветският съюз е стигнал до трето ниво на разбиране на ролята на танковите войски във войната. В Съветския съюз са осъзнали, че трябва да имаш мощни танкови съединения за самостоятелни действия, освен това трябва да разполагаш с относително малки поделения и части от танкови войски в състава на пехотата за непосредствено взаимодействие в бой.
	И тъй:
	Първо ниво — танкове за подкрепа на пехотата.
	Второ — мощни танкови съединения за самостоятелни действия.
	Трето — и едното, и другото; и танкове за пехотата, и мощни танкови съединения.
	През 1939 година, в момента на началото на Втората световна война, Червената армия е имала в състава си мощни танкови съединения за самостоятелни действия — корпуси и бригади. Освен това всяка съветска стрелкова дивизия е имала свой собствен танков батальон за непосредствена подкрепа на пехотата. Също така всяка кавалерийска дивизия е имала свой собствен танков полк, което я е превръщало в конно-механизирана група, в основна ударна и огнева сила в лицето на танковете, а конниците са се превръщали в придружители на танковете.
	Т-26 е бил създаден специално за действия в бойните редици на стрелковите полкове и батальони, в неразривно тактическо взаимодействие с тях. Наличието на такъв батальон в състава на дивизията рязко е усилвало нейната ударна мощ в настъпление и също толкова рязко е повишавало устойчивостта й в отбрана.
	По огнева и ударна мощ съветската стрелкова дивизия е превъзхождала която и да е пехотна дивизия в света. В състава на всяка дивизия е имало пет полка (три стрелкови и два артилерийски) и няколко отделни батальона, в това число танкови и разузнавателен.
	В танковия батальон е имало 54 танка Т-26.
	В разузнавателния батальон освен всичко друго е имало една рота плаващи танкове: 16 Т-37А или Т-38.
	И така, всяка съветска стрелкова дивизия е разполагала със 70 собствени танка.
	Германия, както е известно, е влязла във Втората световна война без подготовка, Хитлер се е натресъл във Втората световна война. Още на 3 септември 1939 година е надал отчаян вопъл: „И какво ще правим сега?“. Защото той е разбирал, че Германия не е готова за нова световна война. И ето ви още едно потвърждение за това: нито преди войната, нито по време на нея германските конструктори така и не са създали танк за пехотата.
	В случай на необходимост пехотата е можело да бъде въоръжена с всякакви танкове, но германската промишленост е произвеждала толкова малко танкове, че танковите поделения така и никога не са станали част от пехотните дивизии. Всичко, което е произвеждала германската промишленост, е отивало в танковите дивизии, а пехотата не е получавала нищо.
	Възразяват ми: в случай на необходимост пехотната дивизия е можело да бъде усилена с танкове от състава на танковите дивизии. Правилно. Но и съветската стрелкова дивизия е можело да бъде усилена с танкове.
	Разликата е там, че съветската дивизия е можела да получи танкове за усилване като допълнение на нейните собствени, а германската дивизия е можела да получи танкове за усилване като допълнение към нулата.
	Разлика е имало и в това, че към началото на Втората световна война в Червената армия са съществували специални танкови бригади за пробив. Те са имали на въоръжение Т-28, танкове за качествено усилване на пехотата, и Т-35 — танкове за специално качествено усилване. В перспектива Т-28 и Т-35 са подлежали на замяна с най-съвременните КВ-1 и КВ-2, които са били разработени, усвоени в промишлеността и са започнали да постъпват във войските. Съветското командване е имало с какво да усилва стрелковите дивизии в случай на необходимост. А в германската армия не е имало нито танкове за пробив, нито специални съединения, предназначени за качествено усилване на пехотата по главните направления.
	Да, германската пехотна дивизия е можела да бъде усилена с танкове. Но само на теория.


>>	6
	А сега, след като се въоръжихме с разбиране за това, че Т-26 е танк на _стрелковите_ дивизии, нека се опитаме да го погледнем от друга страна и с други очи. И тогава всички негови видими недостатъци изведнъж се превръщат в предимства.
	Слаб двигател ли? Правилно. Но можем да го наречем и с друга дума: икономичен. Представете си, че на фронт от две хиляди километра по вашите най-основни направления воюват мощни танкови формирования, но освен тях по целия фронт имате и около двеста стрелкови дивизии и във всяка от тях — по един собствен танков батальон. На война горивото винаги не достига. А тук, освен мощните танкови съединения, трябва да снабдяваш и 200 отделни танкови батальона към стрелковите дивизии. Проблемът не е само, че горивото не достига. Съществува и проблемът за транспортирането. Как да доставиш гориво на 200 батальона, разпръснати по огромния фронт?
	Ето защо в конкретния случай за дадения танк слабият двигател е бил за предпочитане пред свръхмощния, защото не е лаком.
	Да, но скоростта е малка! Така е. Но закъде ще се бърза? Нали сме в пехотата. Съветската пехота, както и германската, се е придвижвала пеша. Т-26, движейки се дори не с максимална, а със средна скорост, пак е изпреварвал пехотата. За какво ви е повече?
	Нека сега допуснем, че дивизията се намира в отбрана. Фронтът й е 20–30 километра. Танковият батальон е в резерва, в тила — на 5–7 километра от фронта. По тревога този батальон е можел всеки момент след няколко, минути да се озове на предна линия, ако помощта му е била нужна в центъра на боя. Но и до всеки фланг също не му е било далече.
	Така че на този танк и скоростта му е била достатъчна.
	Приятна работа — да търсиш недостатъци. Кремълските академици са намерили безброй у танка Т-26.
	А аз, когато дърдорковците се глумят над съветския пехотен танк Т-26, предлагам: нека да сравним! Двигателят на съветския танк бил слабичък? Скоростта му била недостатъчна? Бронята му била „шперплатена“? Да допуснем. Ами двигателят на германския пехотен танк какъв е? Бронята му каква е? Какво му е оръдието, колко са му картечниците? Ето на, виждате.
	По-добре е да имаш танкове с недостатъци, отколкото изобщо да нямаш. Съветската пехота е имала танкове с недостатъци, а германската — никакви.
	Сталин е имал за пехотата „лош“ танк, но Хитлер не е имал и такъв. За съветския пехотен танк казват, че бил „остарял“, но не уточняват в сравнение с кой. Защото нямат с какво да сравняват. В германската армия не е имало аналози.
	И още: Т-26 е само ДОПЪЛНЕНИЕ. Така да се каже, той е в помощ на главната танкова мощ.


>>	7
	Армията на Финландия през зимата на 1939–1940 година е използвала с голям успех британските „Викърси“. Въпреки че те са имали слабички 37-милиметрови оръдия. И нито един съветски генерал не казва, че „Викърсите“ с 37-милиметровите оръдия през 1940 година са били остарели. Как тогава нашите Т-26 са могли да остареят към 1941 година?
	Основата на отбраната на финландската армия са линиите от инженерни заграждения, прикрити с огъня на дълговременните железобетонни огневи съоръжения, добре вписани в местността и замаскирани. А между тях сноват леките „Викърси“: стреля от засада и замира на място, през нощта сменя позицията си и отново очаква жертва. Като снайпер.
	Ако Червената армия през 1940 година бе създала покрай западните граници непрекъсната линия от окопи и инженерни заграждения и бе използвала своите „остарели“ Т-26 в качеството на подвижни и неподвижни огневи точки, щеше да бъде невъзможно тази отбрана да бъде пробита. Особено ако линията на окопите се е опирала на мощните железобетонни укрепени райони по „Линията Сталин“.
	Може да наричате Т-26 остарели, но това нищо не променя, защото 200 стрелкови дивизии с остарели танкове е по-добър вариант от 200 стрелкови дивизии изобщо без танкове. Пехота с танкове винаги е по-силна, отколкото пехота без танкове. При всякакъв вид бой: в отбрана, в контраудар, в настъпление, при пробив на отбрана, при преследване на противника, при всяка друга ситуация е по-добре да имаш танкове, отколкото да нямаш.
	Собственият, а не присъединеният, отделен танков батальон в ръцете на командира на всяка съветска стрелкова дивизия е бил нещо като коз. При всяка критична ситуация танковият батальон е служел като стоманен скелет, около който е можело да се организира всякакъв вид бойна дейност.
	Противотанковата отбрана на съветските стрелкови дивизии е била наистина непробиваема. Всеки командир на батальон е имал собствен противотанков взвод — две 45-милиметрови противотанкови оръдия, които на първия етап от войната, до Сталинград включително, са можели да противостоят на всякакви германски танкове. В бойна ситуация командирът на батальона е прехвърлял тези оръдия на най-опасното направление в помощ на ротата, която е била в най-тежко положение.
	Освен това командирът на всеки стрелкови полк е разполагал със собствена противотанкова батарея — 6 също такива оръдия. Той не ги е делял по равно между своите батальони, а в критичен момент от боя ги е прехвърлял на най-застрашения участък в помощ на батальона, по който противникът е нанесъл главния си удар.
	Освен това командирът на дивизията е разполагал със собствен противотанков дивизион — 18 също такива оръдия. И той не е разделял тези оръдия между своите стрелкови полкове, а е изчаквал да се определи направлението на главния удар на противника. И щом е видел къде е най-горещото място, е хвърлял там своя противотанков дивизион.
	Общо във всяка съветска стрелкова дивизия е имало 54 противотанкови оръдия: 18 в ръцете на командирите на деветте стрелкови батальона, 18 в ръцете на командирите на трите стрелкови полка и 18 в ръцете на командира на дивизията.
	Тази организация е позволявала противотанковите оръдия да не се разпръсват по фронта на дивизията, а последователно да се концентрират усилията им по направлението, което на конкретния етап е било най-опасно.
	Освен това командирите на стрелковите полкове са използвали срещу танковете 76-милиметрови оръдия, а командирът на дивизия — двата артилерийски полка. На въоръжение в тези полкове освен всичко друго е имало 76-милиметрови оръдия на Грабин. Част от тях през първите месеци на войната са били пленени от германската армия и са станали най-мощните германски противотанкови оръдия от първия период на войната.
	Нито германската, нито някоя друга армия не е имала нищо подобно и равно на това.
	А освен цялата тази артилерия всеки командир на съветска стрелкова дивизия е можел в критичен момент да придвижи към заплашеното направление свой отделен танков батальон — 54-те танка Т-26.
	Т-26 е все едно 45-милиметрово противотанково оръдие, но самоходно, с картечници, прикрито с макар и лека, но броня.
	Тези почти 200 съветски стрелкови дивизии с танкове (повтарям: освен мощните танкови съединения) са можели да бъдат твърде сериозна сила в случай на внезапно германско нападение. Със собствени танкове на разположение всяка стрелкова дивизия е можела бързо да организира на всяко място непреодолима отбрана, като използва Т-26 като бронирани противотанкови оръдия, като ги поставя в засади и ги използва в качеството на вкопани в земята неподвижни огневи точки или в качеството на подвижен противотанков резерв.
	Но това не е станало. И отдавна е време да зададем въпроса: защо? Време е и да намерим виновника.

	* * *

	През лятото на 1941 година изведнъж се оказва, че съветските стрелкови дивизии нямат собствени танкове Т-26. И нямат в състава си собствени танкови батальони. Винаги били имали, но като избухва войната — не. Пехотата е останала без танкове. Как е могло да се случи това? Къде са се дянали? Чия е била вината?
	Не на мен задавайте този въпрос. А на именития пълководец. Никой обаче не е озадачил пълководеца с такъв въпрос. И самият той го е заобиколил.
	Бедата не е, че Т-26 е бил лош танк, а че през пролетта на 1941 година по заповед на Г. К. Жуков всички танкове Т-26 са били отнети от стрелковите дивизии. И са били използвани не по предназначение.
	За това свое престъпление спрямо Червената армия Жуков не е пожелал да си спомня. Не е и размишлявал по този повод. По-удобно му е било да обяви многото хиляди съветски танкове за леки и остарели и с това да закрие дискусията.


>	Глава 19
>	Още веднъж за тежките танкове

E>
	На въоръжение във Вермахта имаше и трофейни танкове. С изключение на руските трофейни танкове, останалите бяха напълно остарели и не представляваха никаква бойна ценност за фронта.
@	Генерал-майор Б. Мюлер-Хилебранд
@	„Сухопутная армия Германии, 1933-1945“. М., Воениздат, 1976, том 3, с. 164
E$

>>	1
	Да се оцени ролята на тежкия танк в бой е доста лесно.
	Представете си кърваво сбиване в казарма. Челен сблъсък. С променлив успех. Изведнъж, както учи военната наука, в решителния момент на решаващо място се появява весел стар войник с лост в ръката. И настъпва прелом. Мигновен. Преломът в боя е съпътстван от многобройни счупвания на ключици и ребра. Въстаналите млади войници се разбягват с вопли, а юнакът вече съвсем се е развихрил и с пукот и трясък радостно троши черепи.
	Горе-долу същото се случва на бойното поле: ако се е появил тежък танк, средните и леките танкове на противника е най-добре благоразумно да се отдръпнат от схватката.
	Защото това е разярен слон, който ще разпори с бивните си корема на всеки звяр, осмелил се да влезе в боя.
	Това е професионален хокеист, който ще изхвърли зад мантинелата мършавия очилат аматьор, ако на онзи му хрумне да си мери силите с него.
	Това е боксьор тежка категория, който с първия удар ще изкриви скулата на нахалника от всяка друга категория.
	Тежкият танк е огромен юначага. С лост. А срещу лоста не се рита…
	Освен да го подбереш с друг лост.
	Цели десетилетия кремълските идеолози разказваха на своя объркан народ и на цялото прогресивно човечество удивителни истории за „неподготвеността“ на Червената армия за войната. Но ето проблема им: към 22 юни 1941 година в Червената армия е имало седем пъти повече танкове, отколкото във Вермахта. Освен количественото превъзходство — и решаващо качествено. Германия, както всички знаят, не е била готова за голяма война. Един от неизброимите аспекти на тази потискаща неготовност е била пълната липса на тежки танкове.
	На 21 юни 1941 година Червената армия е имала 711 тежки танка КВ и 59 Т-35 _(„Боевой и численный состав Вооруженных сил СССР е период Великой Отечественной войны“. Статистический сборник №1, 22.06.1941 года)_.
	Същият източник сочи, че на 21 юни Съветският съюз е имал точно 1400 танка Т-34. За тях тепърва ще стане дума. А засега да си представим една улица, на която няма как да се разминеш. Тук се срещат две разярени групи: сред нашите освен всичко друго има 770 мъже с лостове, онези нямат нито един. Нашата армия е въоръжена, а хитлеристите са беззащитни.
	770 тежки съветски танка при пълната им липса у противника — това е абсолютно качествено и количествено превъзходство в най-страховитото военно оръжие. По онова време никой в света не е разполагал с нищо по-страшно от тежкия танк, както впрочем и със самите тежки танкове. Самолетът долита, стреля що стреля, бомбардира що бомбардира, отбива си номера и отлита. А танкът — ето го тук! За разлика от най-страшния самолет и от най-ужасното оръдие танкът е способен не само да убива, но и да завзема територия. И да я задържа.
	Цяло удоволствие е да воюваш, когато имаш тежки танкове като при това знаеш, че противникът ти ги няма. Само като знаеш този факт, рухват всички теории на марксистко-хитлеристките идеолози за техническата изостаналост на Съветския съюз, за умствената и физическата непълноценност на руснака.
	Не само че Сталин е имал 770-те тежки танка, но освен това в Съветския съюз е било разгърнато и масовото им производство. На 21 юни войната не е завършила, а едва е започнала. До вечерта на този ден съветската промишленост е увеличила броя на тежките танкове. И на другия ден — отново. Минавали са дни, седмици, месеци, съветските заводи са добавяли десетки, стотици, после и хиляди тежки танкове към онези, с които е била въоръжена Червената армия към момента на германското нахлуване. А германската промишленост не е имала с какво да отговори: през 1941 година в Германия тежкият танк нито е бил на въоръжение в армията, нито се е произвеждал серийно, нито в опитни образци, съществувал е само в някои смели замисли. Първите единични образци на тежки танкове са се появили на фронта едва в края на 1942 година.
	Какво ще правят кремълските мъдреци в тази ситуация? Как ще докажат превъзходството на висшата тевтонска раса над тъпоумните, пияни и лениви Ивановци?


>>	2
	Образно можем да си представим тежките, средните и леките танкове като олимпийски медали: златни, сребърни, бронзови.
	Постиженията в честната олимпийска борба могат да се оценяват по разни методики. Най-простата е да преброиш кой какви и колко медала е спечелил. После да сравниш резултатите.
	Нека използваме тази методика за нашия случай. Ще смятаме тежките танкове за златни медали:
	Съветският съюз — 770
	Германия — 0
	Сега да преброим средните танкове.
	В Червената армия — 1400 Т-34 и 481 Т-28.
	В германската армия на Източния фронт — 965 Pz-III, 439 Pz-IV и 250 самоходни оръдия на базата на Pz-III.
	Общо сребро:
	Съветският съюз — 1881
	Германия — 1654
	При това да не забравяме, че през юни 1941 година на съветско-германския фронт 264-те танка Pz-III са били танкове от първите серии. Те са били въоръжени с 37-милиметрови оръдия. Теглото им било под 20 тона. Кремълската пропаганда ги е записала в графата „тежки и средни танкове“. Но нито по въоръжение, нито по бойно тегло те не са били средни. Камо ли пък тежки.
	Ако преценяваме справедливо, бройката на средните танкове трябва да бъде:
	Съветският съюз — 1881
	Германия — 1390
	Така да е, ще запишем и танковете с 37-милиметрови оръдия в категорията на средните.
	Но нека не забравяме, че най-модерните Pz-III с 50-милиметрови оръдия, както и Pz-IV и самоходните оръдия с късоцевни оръдия, нито по въоръжение, нито по бронева защита, нито по мощност на двигателите, нито по проходимост не са можели да се сравняват със съветските танкове — нито с Т-34, нито с Т-28.
	В графата „средни и тежки“ официалните кремълски идеолози обикновено вписват и така наречените „35-тонни“ и „38-тонни“ танкове. Но онзи, който се интересува от войната, знае: тези танкове не са били нито средни, нито тежки.
	Сега да видим как стоят нещата с бронза.
	Червената армия е имала 10 026 Т-26, 7596 БТ, 3737 плаващи танкове Т-37А, Т-38 и Т-40.
	А германската армия е имала 180 Pz-I, 746 Pz-II и 772 трофейни чешки танка. Общият брой на леките танкове:
	Съветският съюз — 21 359
	Германия — 1698
	Дори да изключим от тази графа плаващите танкове, съветският превес в леките танкове пак е ДЕСЕТКРАТЕН. При това Pz-II, въоръжен с 20-милиметрово оръдие, и трофейните чешки танкове, въоръжени с 37-милиметрови оръдия, са били годни само за борба със съветските леки танкове. Pz-I, въоръжен с картечници, и за това не го е бивало. А 17 622-те БТ и Т-26 са можели да излязат насреща на ВСЯКАКВИ германски танкове от 1941 година.
	Като цяло картината изглежда така:
	По тежки танкове съветското превъзходство е абсолютно.
	По средни — съществено качествено при известно количествено.
	По леки — съществено количествено и качествено.
	По плаващи — абсолютно.


>>	3
	Олимпийските медали могат да се пресмятат и по друга система: като се назове общият брой и се добави: в това число еди-колко си златни.
	Някои изследователи определят общия брой на съветските танкове с числото 25 508. И дори с по-голямо. Аз съм съгласен с това. Но за да не ме обвиняват в изсилване, назовавам броя на съветските танкове по минимума, германските на Източния фронт — по максимума, според най-щедрата оценка на Жуков.
	Общо количество:
	Съветският съюз — 24 010
	Германия — 3712
	В това число златни… Впрочем този въпрос вече го обсъждахме. Няма да злорадстваме.
	Може ли да се измисли още някаква система за сравняване на танковата мощ?
	Може.
	И кремълските клоуни са я измислили. Тази система се състои от няколко фокуса.
	Първи фокус. Да не се сравнява общото количество, а просто да се каже: те имат еди-колко си, а ние — остарели.
	Втори фокус. Леките танкове изобщо да се изхвърлят от статистиката, както прави „Красная Звезда“ _(25. 03.2006)_, като сравнява съветските БТ и Т-26 с германските леки танкове: „Да, по основни параметри те са по-добри от германските леки Т-I и Т-II. Но това са просто леки танкове“.
	Ето така. Леките са просто леки. Защо трябва изобщо да се броят?
	Чакайте малко, Pz-I е имал карбураторен двигател с мощност 57 к.с. и е бил въоръжен с картечници, а БТ-7М е имал бързоходен танков дизел с мощност 500 к.с. и е бил въоръжен с 45-милиметрово оръдие! Но за Министерството на отбраната на Русия няма значение: леките не влизат в сметката. И ето че Министерството на отбраната изхвърля 21 000 леки танка с едно изречение: каква полза от тях? Броим само средните и тежките!
	Трети фокус. Средните и тежките танкове се броят, но не поотделно, а заедно. Мъжете с лостове и мъжете без лостове влизат в една графа като равни.
	В тази графа вписват:
	— съветския тежък КВ-2 (тегло 52 тона, 152-милиметрово оръдие, тегло на снаряда 48,6 кг);
	— и германския Pz-IIIF (тегло 19,5 тона, 37-милиметрово оръдие, тегло на снаряда 0,68 кг).
	Записваме една точка за нас. И една точка за тях. Защото нали тези танкове са от един клас. Май между тях няма голяма разлика.
	Най-тежкият германски танк през лятото на 1941 година Pz-IVF е тежал 22,3 тона. Първите образци са постъпили във войската през април 1941 година. Той има късоцевно 75-милиметрово оръдие и две картечници. А у нас през юли 1939 година е завършило производството на Т-35 — три оръдия и седем картечници. И при 75-милиметровото оръдие началната скорост на снаряда е 555 м/сек, за което на германските конструктори от онова време е оставало само да мечтаят.
	По броня и мощност на двигателите свалените от производство Т-28 и Т-35 също значително са превъзхождали германските танкове, които едва са започнали да постъпват на въоръжение във войските. Но! За нас една точка. И за тях една. Уравновесихме нещата.
	Четвърти фокус. Броят се всички танкове на германците, включително онези, които са били в резерва и едва са поемали към театъра на бойните действия или са се канели да поемат, а от нашите — само тежките и средните, но не всички, а само най-новите образци. И то — не всички тежки и средни от най-новите образци, а само онези, които са се намирали край граничните стълбове.
	И ето ви го резултата: в Германия 3712 танка, в Съветския съюз — 1800. Това е публикувано в книга, чиито анонимни автори изказват благодарност за съдействието на армейски генерал М. Гареев, генерал-полковник Ю. Горков, генерал-майор Ю. Солнишков, на Ю. Мухин, А. Ланшчиков, Г. Барановски, Г. Иваницки и на още цяла сюрия също толкова почтени светила на науката.
	И доволните светила са съгласни с това. И поклащат умните си глави. И не протестират. Най-важното за тях е патриотичното възпитание на младото поколение. Най-важното е да кажат истината за непълноценността на народите от Съветския съюз на целия свят.


>>	4
	Началникът на Генералния щаб армейски генерал Квашнин е начертал малко по-различна, но също толкова безрадостна картина: през лятото на 1941 година в германските войски тежките и средните танкове били един път и половина повече, отколкото в Червената армия _(„Красная Звезда“. 22.06.2001)_.
	За да постигне такъв сензационен резултат, началникът на Генералния щаб на Русия е използвал именно тази отдавна отработена методика на фалшифициране:
	— не е споменал общия брой на танковете в съветските и в германските войски;
	— изцяло е зачеркнал от статистиката леките танкове;
	— събрал е в една камара тежките и средните танкове, създавайки илюзията, че и Хитлер до известна степен е бил готов за война, че и в неговата армия е имало тежки танкове.
	Най-важното е, че обявявайки превъзходството на Германия в тежки и средни танкове, началникът на Генералния щаб на Русия е заобиколил подробностите. Не е уточнил: от еди-кой си тип толкова, а от еди-кой си — толкова. Ами че от това генералското съчинение щеше само да спечели. Народът щеше да го похвали: ето, Русия лека-полека се отърсва от невежеството и незнанието на Жуков, ето, и у нас се появяват грамотни пълководци. Умеят да докажат мисълта си.
	Но гражданинът голям началник по ниво на военни знания остава на същото позорно ниво, на което е бил и маршал Жуков. Той използва същите фокуси на уличните мошеници, с чиято помощ Жуков е гаднярствал спрямо народа си.
	Но защо гражданинът голям началник скача вихрено от връх на връх, без да се задълбочава в подробностите?
	Защото хитрите му замъчета са прекалено нежни и крехки. Докоснеш ли ги — цялата конструкция ще рухне.
	Когато прочетох сметките на генерал Квашнин, без да искам, сметнах, че началникът на Генералния щаб на Русия просто повтаря измислиците на Гьобелс. Да, ама не! Квашнин е надминал и Гьобелс. Гьобелс е знаел че през 1941 година в Германия изобщо не е имало тежки танкове, а в края на 1942-ра са се появили само отделни образци, които можело да се преброят на пръсти. Гьобелс е пазел своята репутация: излъжеш ли веднъж, втори път няма да ти повярват. Ето защо Гьобелс, опасявайки се, че ще бъде уличен в прекомерно безсрамие, никога не е казвал, че през първия период на войната в Германия е имало тежки танкове. А генерал Квашнин защо да си пази репутацията? Репутацията му е била стабилизирана отдавна и еднозначно.
	Гражданино началник, аз вече много пъти съм задавал този въпрос. Използвам случая да ви го задам лично. Обяснете на народа: как Германия е можела един и половина пъти да превъзхожда Съветския съюз по средни и тежки танкове, щом в Германия изобщо не е имало тежки танкове?


>>	5
	Както и да манипулираш с числата, както и да цапаш с лайна съветските танкове, от кръглата нуличка в графата „Германски тежки танкове“ не можеш да се измъкнеш. И тази нуличка цели десетилетия не е давала мира на учените главички. И много от тях са се впуснали в научни търсения с надеждата да намерят каквото и да е, с което да прикрият тази нуличка.
	Успехът се е усмихнал на изследовател, на когото аз предричам блестяща кариера. Той се казва Б. Л. Переслегин. Слисал е света с откритието: през 1941 година Хитлер е имал тежки танкове! Какви именно ли? Трофейни френски B-1bis!
	Ура! Който търси, винаги намира!
	Сензацията тутакси прекосява океана и предизвиква истинско ликуване в кръговете на сериозните историци. Има си хас: най-сетне се появява доказателство, че Хитлер все пак също издалеко се е подготвял за война.
	И ето че Министерството на отбраната на Русия поръчва на сериозния историк от Чикаго серия статии за съветските танкове. И славният изследовател начаса изпраща на Министерството на отбраната на Русия огромни трактати за пълната неподготвеност на глупавите руски Ивановци за война, за пълното превъзходство на тевтонската раса.
	И централният орган на Министерството на отбраната на Русия публикува всичко това.
	Сред множеството удивителни открития на чикагския расист се съдържа и следното: „Излиза, че «митолозите», меко казано, се заблуждават, а техните опоненти са прави, като твърдят, че и към момента на нападението върху СССР хитлеристите са имали на въоръжение тежки танкове. И наистина, по съвкупно количество на тежките и средните танкове граничните войски на СССР са отстъпвали на германските“.
	И тутакси далечният задокеански учен изпълнява химн на френските танкове B-1bis, които са били пленени от германската армия през 1940 година: „Въоръжени със 75-милиметрови и 47-милиметрови оръдия и бронирани на 60-мм по целия корпус, те са използвани под названието PzKpfw B1(f). Германците са пленили около 400 такива танка. Използвали са ги на Източния фронт, в частност като огнехвъргачни танкове“ _(„Красная Звезда“, 25.03.2006)_.
	Още щом горното епохално откритие е публикувано в „Красная Звезда“, щафетата поемат сериозните задокеански историци. Тази система работи на принципа на двете огледала. Те се отразяват едно друго и създават илюзия за безкрайност. На Министерството на отбраната на Русия е изгодно да се позовава не на някакъв си Переслегин, а на задокеанския мъдрец: видите ли, по целия свят сериозните учени мислят така. А на американските изследователи им е изгодно да се позовават не на своя доморасъл чикагски познавач, а на Министерството на отбраната на Русия: руснаците сами признават, че са непълноценни, сами осъзнават пълното превъзходство на по-висшата раса и открито заявяват това пред целия свят. Този материал е получен от Москва! От първа ръка! От Министерството на отбраната на Русия.
	След всяко прекосяване на океана сензацията набира сила. Започнало се е с малка статийка от частно лице, издигнало се е на нивото на официално мнение на отбранителното ведомство на Русия и сега се превръща в общоприета в целия свят, научно потвърдена истина.
	Гражданино министър, докато германските тежки танкове бяха възпявани от всевъзможни продажни Переслегиновци и пригласящи им чикагски познавачи, аз мълчах. Още нашият класик ни предупреждаваше: и не спори с глупеца. Но щом подобни глупости дърдори централният орган на Министерството на отбраната, давайки храна на задокеански клеветници и мерзавци, позволете да ви посоча някои неточности.
	Нека прочетем цитатите още веднъж — никакви споменавания, че на Източния фронт са били използвани част от тези танкове. От текста явно следва, че са използвани всичките 400. И то още от началото на войната.
	Във Франция наистина са били произведени 36 танка B-1 и 362 B-1bis. Но не всички те са били пленени от германските войски и не всички са можели да се възстановят и ремонтират. От годните за по-нататъшно използване танкове от този тип германците са пленили 161. Някои от тях после са воювали и на съветска територия. Но тук са били не 400, а 12. И са се появили на съветска земя не през 1941 година, а през април 1942-а.
	Ще се осмеля да доложа, гражданино министър, че с тези танкове е била комплектувана 223-а отделна танкова рота. Цяла папка материали за тази рота можете да изискате от германския военен архив във Фрайбург. Сигурен съм, че сред пленените германски архиви, които се пазят в Подолск, също може да се намерят много интересни неща. В случай че нямате време да се занимавате с архиви, препоръчвам ви „Encyclopedia of German Tanks of World War Two“. London. AAP. 1978. P. 214.
	12-те танка от този тип аз не включвам в статистиката, защото спорът ни е за причините за разгрома през 1941 година. Ако на някого е изгодно да сравнява съветската военна мощ с техниката, която Хитлер е използвал почти година след началото на съветско-германската война, тогава 12-те трофейни танка B-1 трябва да се сравняват с онези, с които е разполагал Сталин на 21 юни 1941 година, плюс съветските тежки танкове, построени до април 1942 година.


>>	6
	Сега да обърнем проницателния си поглед към тежкия френски танк. Германците са запазили името на танка B-1, а B-1bis са преименували на B-2. Ако четем откровенията на задокеанския доброжелател, пред нас се разкрива нещо твърде мощно. Нашият КВ има 76-милиметрово оръдие, а страховитият французин — оръдие от почти същия калибър — 75 милиметра, още едно — 47 милиметра, а освен това огнехвъргачка. И бронята на французина е 60 милиметра не само в челото, но и навсякъде.
	Те пък да бяха ни съобщили и каква е била мощността на двигателя. Но задокеанският откривател, кой знае защо, я е премълчал. Да можехме да видим и снимка, но „Красная Звезда“ не е публикувала и нея. А нали би било по-добре веднъж да видим това чудо на френската техника, отколкото хиляди пъти да чуем задокеанските трели.
	Ето защо ние сами ще намерим изображение на изучавания обект. И ще го оценим.
	Какво виждаме?
	Преди всичко виждаме допотопна ходова част, явно наследена от танковете от Първата световна война. И нищо чудно. След онази война Франция е лежала на лаврите си. Маршалите й са били провъзгласени за национални герои. Авторитетът им като сияещ връх е пронизвал небесата.
	Точно там е била бедата.
	Генералите-победители винаги се готвят не за наближаваща война, а за миналата. И то без да бързат. От 1918 година във Франция са се съгласували изискванията към бъдещ танк. Тези изисквания били окончателно съгласувани с всички заинтересовани инстанции едва през 1927 година. Но това изобщо не означава, че изискванията са отразявали прогресивните възгледи от 1927 година. Те са отразявали възгледите от 1917 година.
	Какво е попречило на френските стратези през 1917 година да разгромят германската армия? Попречили са им картечниците. Какво им трябва за в бъдеще? Трябва им машина, която ще настъпва право към картечницата и ще я разстреля от упор, като така ще отвори път на своята пехота.
	Именно това решили. Наглед този танк най-много напомня първите британски танкове: гъсениците обхващат корпуса. Разликата е, че французите са пригодили отгоре към своето чудо малка кула, за която ще стане дума тепърва.
	Какво друго виждаме?
	Виждаме щамповани звена „на възглавнички“. Сцеплението с почвата е минимално. При изкачване и слизане танкът се е плъзгал, на мека почва е буксувал.
	Нека обърнем внимание и на занитването. Не че прекалено държа на това. Който разбира, ще оцени.
	Какво друго?
	Виждаме и много странно разположение на въоръжението — 75-милиметровото оръдие с много къса цев не се намира в куполата, а в челната част на корпуса. А над нея има малка купола с 47-милиметрово оръдие и картечница. Дължината на цевта на 47-милиметровото оръдие е 34 калибъра: няма нищо за възхищение.
	Недостатък на всички френски танкове, включително на този, е била тясната купола за един човек. Той е и командир, и мерач, и зареждач. Момче за всичко. В най-остарелия съветски Т-26, въоръжен с 45-милиметрово оръдие, двама наблюдават бойното поле: мерачът — постоянно, командирът с известно разсейване, докато зарежда. А във всички френски танкове в куполата има един човек: стреляш и проследяваш накъде е полетял снарядът, после се извръщаш от прицела, зареждаш оръдието и пак се взираш в прицела, мисли какво се е променило, докато си се извръщал. В съветския танк мерачът не се разсейва за зареждане. Докато снарядът лети към целта, мерачът вече е готов да стреля отново.
	Във френския танк в куполата е седял командирът на танка. Той не само е стрелял със своето 47-милиметрово оръдие и с картечницата, но в качеството си на командир е трябвало да дава указания на главното оръдие, поставено в корпуса. Ако пък е бил и командир на поделение, е трябвало да ръководи и повереното му поделение.
	Но и това не е всичко. Картечницата в куполата не е била комбинирана с оръдието. В най-остарелия Т-26 оръдието и картечницата са в един блок — натиснеш едното копче и стреляш с оръдието, после другото — с картечницата. А тук картечницата, кой знае защо, се е местела на 10 градуса наляво и на 10 надясно спрямо цевта на 47-милиметровото оръдие. Защо е било нужно, след като и без това куполата се върти на 360 градуса?
	В съветските Т-28 и Т-35 картечницата също е била установена независимо от оръдието. Но нали в онези куполи е имало по трима души. На картечницата е работел специално поставен за нея човек. Така че оръдието и картечницата са можели да стрелят едновременно по една или по различни цели.
	А във френската купола, предназначена за един човек, трябвало тя да се върти цялата, а после и картечницата да се доизвърта в различни посоки. Защо е трябвало усложняват и без това крайно сложната машина? Този шедьовър на военната техника е имал още една странна особеност: главното оръдие калибър 75-милиметра е можело да стреля само напред. Това оръдие има прекалено къса цев. Бързам да съобщя: 17 калибъра. Това е дори по-лошо, отколкото при германските танкове. Там има оръдие от същия калибър, но дълго 24 калибъра. Щом германският е бил наричан огризка и фас, как предлагате да наречем този красавец?
	Но и това не е краят на странностите. Ето я коронната: мерачът на главното оръдие е имал подемен механизъм, но не и обръщателен.
	И какво е трябвало да прави? За целта е бил предвиден извънредно сложен механизъм за насочване на оръдието с целия корпус на танка. Мерачът е насочвал вертикално с помощта на подемния механизъм, а водачът е насочвал хоризонтално с помощта на волана, обръщайки целия танк към целта.
	След Втората световна война шведите са осъществили подобна идея на свой танк, там и вертикалното, и хоризонталното насочване се е осъществявало с целия корпус на танка. Но това е било направено въз основа на технология от 1960-те години. Тази система не е получила нито по-нататъшно развитие, нито разпространение.
	А французите са строили своите танкове въз основа на технология от 20-те години. И от това, меко казано, нищо не е излязло.
	Ако френският танк B-1 се е появил в хода на Първата световна война, цена е нямало да има. И никакви проблеми с бойното приложение: водачът държи курс право към стрелящата вражеска картечница, а на мерача остава само да донасочи вертикално. Стрелял е почти от упор, почти под носа си.
	Но през Втората световна война са се появили множество други много по-важни и опасни цели. Главната е била вражеският танк. Противникът е трябвало да завърти само куполата си, а тромавият французин — целия си корпус. Пък и ползата от това е била нищо и никаква: късата цев плюс прекомерно сложният начин за насочване са правели невъзможна прицелната стрелба на повече или по-малко значителни дистанции.


>>	7
	От пленените B-1 и B-2 германците са сваляли 75-милиметровото оръдие поради пълната му безполезност.
	На тези танкове са намерили следното приложение:
	— в качеството на неподвижни огневи точки по крайбрежието на Атлантическия океан, в това число на завзетите британски острови Гънзи и Джърси, които се намират съвсем близо до бреговете на Франция;
	— за комплектуване на тилови танкови поделения, за които не се е планирало в най-близка перспектива да участват в бойни действия; през 1943 година тези танкове постъпват на въоръжение в 21-ва танкова дивизия, която е била разгромена в Африка, но отново е била формирана в Нормандия;
	— за обучение на водачи;
	— като подвижна платформа за 105-милиметрова гаубица, която била установявана открито на покрива на корпуса; всичко са били преработени 16 машини, всички те са били използвани във Франция;
	— в качеството на огнехвъргачен танк — на мястото на 75-милиметровото оръдие поставяли огнехвъргачка.
	„Поради ограничените възможности на куполата за един човек, както и поради ниските ходови качества, тези танкове не са били приети незабавно на въоръжение в германските войски. От 1942 година, след като им е поставена германска радиоапаратура, започват да изпращат тези танкове в тилови танкови поделения, предимно на запад. Някои са били използвани за обучение на водачи.
	От такива танкове сваляли куполата… Единствените случаи на използване на тези танкове извън Франция са били изпращането на 223-та танкова рота в Русия и на 7 танка от този тип в дивизията на СС «Принц Ойген», която е воювала на Балканите“ _(„Encyclopedia of German Tanks of World War Two“. London. AAP. 1978. Р. 213)_.
	Тук е моментът да си спомним и за двигателя. B-1bis е имал карбураторен двигател с мощност 300 к.с. Най-последните — с 307 к.с. Нашите БТ-7 имат 500 и ние крещим по целия свят: лек, остарял! БТ-7М също има 500, но не карбураторен, а дизелов.
	А тоя… 307 карбураторен. В най-добрия случай. И никой не крещи и дори не прошепва, че бил лек и остарял. Дори тъкмо обратното: охо, каква мощ! Ето доказателство за германската готовност за войната! Ето го тежкия танк!
	В нашата статистика не включваме хилядите танкове с двигатели по 500 к.с. като незаслужаващи внимание, а на Хитлер записваме един танк със слабичко сърце, танк, който и на фронта не е бил през 1941 година.
	Хем още не сме намерили време да озадачим гражданина министър с въпроса: ами колко е тежал този тежък танк? Гражданино министър, готов ли сте да отговорите?
	B-1 е тежал 25 тона, имал е броня 40 милиметра. Бронята на B-1bis е била увеличена до 60 милиметра, теглото му е нараснало до 32 тона. Според редица достатъчно авторитетни източници — 31,5 тона.
	Кой, къде и кога е смятал за тежък танк, който е тежал 32 тона?
	При това не бива да забравяме, че голямото тегло далеч не е равнозначно на голяма сила. Ако един мъж тежи 150 килограма, от това изобщо не следва, че е юначага. Френските танкове са имали архаична конструкция, теглото им е било използвано нерационално, затова се е получил толкова голям.
	Пък и дали един танк е тежък зависи с какво ще го сравняваме. В Съветския съюз по същото време е бил на въоръжение Т-28. Първите танкове с тегло 25 тона, последните — 32. И никой не ги нарича тежки. Пък и изобщо чак до разпадането на Съветския съюз тях не са ги вписвали никъде. Но те са много по-силни от френските „тежки“ танкове. Последните са имали оръдие с начална скорост 550 км/сек и то е можело да стреля във всички посоки, на 360 градуса. По огнева мощ този танк е превъзхождал френския си събрат. И бронята му е била до 80 милиметра. И двигателят му — 500 к.с.
	Но Т-28 е отминал етап. Вместо него от 1939 година в серийно производство влиза Т-34. Бойното тегло на първите образци е 26,5 тона. На последните — 32. Най-лекият, най-първият вариант на Т-34 по бойната си мощ е бил значително по-силен от допотопния френски „тежък танк“.
	Но защо никой не обявява Т-34 за тежък?

	* * *

	Ето ви го истинското лице на сериозната историческа наука.
	Трябва да се докаже, че Хитлер е бил готов за войната, че през 1941 година той е имал тежки танкове. Няма проблеми. Танкът с тегло 32 тона е обявен за тежък.
	Трябва да се докаже, че през втората половина на войната хитлеристите са успели да създадат среден танк, който по бойна мощ е превъзхождал Т-34. Пак няма проблеми. Историци с леко поведение обявяват „Пантерата“, който тежи 45 тона, за среден танк.
	32 бил тежък. 45 — среден.
	Марксистите наричат своя научен подход със сложен термин — диалектика. В превод на разбираем за народа език — двумислие.


>	Глава 20
>	Защо Сталин не е бързал да произвежда Т-35?

E>
	Веднага след подписването на договора за ненападение с Германия страната започна да се готви за война с Германия. В казармата вземаха младежи, завършили средните училища и техникуми, студенти от първите курсове на институтите, младежи, завършили институтите, които преди това не са били в казарма, престъпници с малки присъди или подсъдими.
@	А. Зиновиев
@	„Нашей юности полет“. Лозанна, 1983, с. 39
E$

>>	1
	Възхищавайки се на Хитлер, възвеличавайки висшата арийска раса и прехвалената германска мощ, висшето военно ръководство на Русия хули и оплюва своя народ и неговите достижения.
	Тук говорим за тежките танкове. Ето един образец за отношението на висшите военни ръководители на Русия към съветския тежък танк Т-35. Над този танк Министерството на отбраната на Русия просто се глуми: „В Червената армия е имало и «парадно-показателни» чудовища — тежките танкове Т-35. За техните бойни качества не си струва да говорим дълго. Ще споменем бронирането от 30–10 мм, скоростта 30 км/ч, трите куполи със 76–, 45– и 37-милиметрови оръдия. Тези танкове са били всичко 61 и практически всички те са били базирани край Москва. Освен в паради те са участвали само в контранастъплението край Москва през декември 1941 година, където са показали пълната си несъстоятелност“ _(„Красния Звезда“, 25.03.2006)_.
	Във всяка нормална страна само заради този абзац министърът на отбраната би бил свален от поста си не само като клеветник, като човек, който мрази своята страна и армия, но и просто като неграмотник, на когото не може да се поверява ръководство. Защото най-опасният човек в едно министерство на отбраната е невежият човек.
	Гражданино министър, Т-35 е имал не три, а пет куполи. Отначало са били изработени два опитни образеца. Всеки е имал едно 76-милиметрово, две 37-милиметрови оръдия и картечници. След това започва серийното им производство. Въоръжението на всеки сериен танк е било: едно 76-милиметрово, две 45-милиметрови оръдия и 6–7 картечници. Никога на един Т-35 не е имало оръдия от три различни калибъра.
	Челната броня на първите Т-35 е 30 мм. Това е правилно. Покривът на корпуса и на куполата — 15 мм. Били ли са използвани на Т-35 броневи плочи, дебели 10 милиметра? Да, използвани са били — фалшбордът. Фалшборд означава не истински, а лъжлив борд. Снарядът е трябвало да пробие отначало тези 10-милиметрови брони, да мине през ходовата част, а чак след това му е предстояло да пробие истинския борд, дебел 20 милиметра. С други думи, и челото, и бордът са имали броня, дебела 30 милиметра. Само че челната броня е монолит, а по бордовете — разделена.
	Вече в хода на Зимната война започват работите по усилването на броневата защита на съветските танкове, включително на Т-35. Резултатът — чело 80 милиметра, борд — 50.
	Танковете Т-35 наистина навремето си са били гвоздеят на московските паради. Но, гражданино министър, тяхната основна маса изобщо не е била базирана край Москва, а в Харковския военен окръг. Те са били на въоръжение в 5-а тежка танкова бригада.
	От 31 март 1939 година 5-а тежка танкова бригада е влязла в състава на КОВО*, намирала се е в Житомир. През пролетта на 1941 година обаче, след дълги пререформирания и предислокации, 51 танка Т-35 се озовават в 67-и и 68-и танков полк на новосформираната 34-а танкова дивизия при 8-и механичен корпус.
	[* Киевски отделен (специален) военен окръг. — Б.пр.]
	Кой знае защо, тази дивизия се е намирала в Лвовската издатина, на самото й острие: районът Рава Руская, Яворов, Судова Вишня. Това трябва да се види на картата, за да се оцени.
	Т-35 е създаван като танк за пробив. Основното му предназначение е качествено подсилване на войските при пробиви на укрепени линии. Дълги години търся обяснение: кой е преместил танкове за пробив към граничните стълбове?
	И защо?


>>	2
	Т-35 са били изгубени не защото са били лоши, а защото някакъв велик стратегически гений, който не намерил време преди войната да разработи планове за контраудари, при нейното начало разкарвал безсмислено механичните корпуси из просторите на Украйна, докато не изразходвал всичкото гориво и моторесурси.
	Че и за какви контраудари е можело да става дума? Нека разгледаме този въпрос върху примера с 34-а танкова дивизия. Можем да си представим границата между владенията на Хитлер и Сталин като две зъбчати колела: едното червено, другото кафяво. Червените зъбци са се впивали в германските владения, кафявите — в съветските. По остриетата на своите издатини германското командване е съсредоточило танкови групировки. По остриетата на своите издатини съветското командване съсредоточава своите много по-мощни танкови групировки.
	Получава се така, че германските ударни съединения са се намирали северно и на сто километра източно от главната съветска групировка в района на Лвов. Тоест — в нейния тил.
	Но и съветските войски са се намирали южно и на сто километра _западно_ от германската групировка, т.е. също в нейния тил.
	Едно толкова странно положение на германските войски е напълно разбираемо: хитлеристките генерали са се готвели да нанесат внезапен предателски удар в гръб на миролюбивия Съветски съюз и стремително да се придвижат на изток.
	А защо съветското командване е действало буквално по същия начин?
	На това сериозните историци са дали два отговора.
	Първият: от глупост. Сталин и неговите генерали нищо не са разбирали, местели са дивизиите насам-натам без никакъв смисъл. Като играчи на шах, които местят фигурите, без да се замислят къде ги местят и с каква цел. Групировката съветски войски край западните граници стремително е била подсилвана и е набъбвала, но както ни казват, съветското командване не е преследвало никаква цел с това. Никаква идея, никакъв единен замисъл не са обуславяли разместванията на милионни армейски маси. Събирали са войските край границите, без да влагат никакъв смисъл в това. Просто така. Глупци, с една дума.
	Втори отговор: за провеждане на контраудари в случай на германско нападение.
	Първата реакция на този отговор е: ако Червената армия през първите дни на войната се е опитвала да нанася контраудари, от това изобщо не следва, че такива действия са били замисляни преди войната. Нека поразмислим: как отбраните съветски войски, съсредоточени в района на Лвов, Перемишъл, Яворов, са можели да нанесат контраудар, след като още в мирно време германските съединения са се намирали зад гърба им?
	И ако такова разположение на войските е било избрано с мисълта за нанасяне на контраудари, къде са плановете за тези контраудари? Защо Жуков не ни е посветил в тези планове? Защо тези планове никога и на никого не са били показвани? И ако е имало такива планове, защо опитите те да бъдат реализирани са завършили с разгром на цялата кадрова Червена армия, със загуба на 20 хиляди танка и същото количество бойни самолети, на 4 милиона войници и на стратегически запаси в умопомрачителни количества? Кой е виновен за това? Кой е съставял такива идиотски планове? Какво наказание е понесъл стратегът, който е отговарял за плановете за войната? Престъпното отношение към задълженията му не буди съмнение. Защо не са го съдили?
	На 22 юни германските войски нанасят удар и стремително тръгват напред, заобикаляйки с огромен завой чудовищните струпвания на съветски войски. По пътя на германските войски не е имало почти никого. Германските генерали успяват още първия ден да излязат на оперативен простор по всички главни направления. Това се случва именно защото някой гений е запратил основните маси войски по издатините на границите и главните групировки съветски войски веднага са останали в тила на настъпващите германски танкови колони.
	Какво да се прави при това положение?
	Имало е няколко варианта за действие.
	Първи вариант. Войските на Червената армия да застанат в отбрана там, където ги е сварила войната. Германците са съсредоточили силите си на тесните участъци, но всъщност не са водели бойни действия по цялото продължение на границата. Не са имали сили за това. Те са напредвали на колони в тесните участъци. Ами добре, да си напредват! Когато основната германска ударна мощ се е отдалечила на изток, когато през мястото на пробива са потекли ешелоните на снабдяването и обозите, е трябвало мишеловката да щракне.
	Съветското командване е имало примери за такива действия. По време на Зимната война на участъците северно от Ладога войските на Финландия са имали укрепления само на отделни направления. Навсякъде, където е било възможно, те са държали отбрана, а там, където е било налице явно превъзходство на Червената армия, са се отдръпнали и не са пречели съветските войски стремително да се придвижват напред. По поръчка на Агитпропа преди „освободителния“ поход към Финландия е била написана песента „Приеми ни, красавице Суоми“. Съветският поет в песента моли красавицата да отвори по-широко портите за скъпите гости. И красавицата постъпила точно така. Отворила ги широко. А когато червенозвездните танкове стигнали далече напред, финландците затворили гърлото на пробива. И толкоз. Горивото за танковете, кой знае защо, свършва бързо. И те спират. Артилерийските влекачи също. А по-нататък — въпрос на техника…
	Точно така би трябвало да действа Червената армия през лятото на 1941 година. В една добра битка ние използваме силата на противника срещу него. Колкото е по-силен, толкова по-зле за него. Той нанася страшен удар не само с юмрук, не само с ръка, а с цялото си тяло, с цялата си тежест. А ние се отдръпваме. И цялата тази маса мускули ни подминава. В този момент можем и да му подложим крак, и да го фраснем хубаво по тиквата.
	Именно така са действали финландците: колкото повече съветски войски настъпят в територията на Финландия, колкото по-надалече напреднат, толкова по-лошо за тях, толкова по-страшен ще бъде разгромът. И само на Карелския провлак не е било възможно тази тактика да се приложи. Защото отвъд „Линията Манерхайм“ се е простирал районът на страната, където е било съсредоточено почти всичко.
	А в Съветския съюз земя колкото щеш. Напълно възможно е било да позволят на германците да се втурнат на известно разстояние напред. Например до Западна Двина и Днепър, после зад тях да затворят местата на пробива.
	Имало е и втори вариант: германците настъпват на изток, защо тогава нашите войски да не ударят на запад? По междуречието на Одер и Висла.
	Те са хвърлили малък брой танкове към необятните простори, а ние сме можели да пуснем огромен брой танкове към доста компактните територии, на които практически не е имало германски войски — те стремително са напредвали на изток. Можело е хубаво да се разходим из техните тилове. Но…


>>	3
	Но великият стратег в своята прочута директива е предписал на войските: _с всички сили и средства да се нахвърлят върху вражеските сили и да ги унищожат в районите, където са нарушили съветската граница_.
	И сега си представете картината: вражеските сили са нарушили границата не там, където са били съсредоточени масите съветски войски, а на съвсем други места. В случая пробивът е бил осъществен северно от лвовската групировка и на 100 километра източно от нея. Ами добре, да се тръгне натам, където врагът е нарушил границата. Давай на изток!
	Но тежкият танк за пробив далеч не е създаден за продължителни походи. Тези танкове преди настъпление се съсредоточават там, където се готви главният удар, където командването планира да разбие вражеската отбрана. Артилерията трябва добре да поработи, после пехотата с танковете за пробив ще пробие фронта. Ако противникът нанесе контраудар, задачата на танковете за пробив е да го отразят. Но не е тяхна работа да напредват надалече. За тази цел има танкове за развитие на успеха — БТ и Т-34.
	А танковете за пробив след изпълнението на задачата трябва да бъдат ремонтирани, подготвени за нови боеве и прехвърлени там, където се подготвя нов пробив. Най-добре е да се прехвърлят на железопътни платформи, защото моторесурсът е ограничен.
	А да се хвърлят тежки танкове на изнурителни походи е безумие. Или вредителство. В поход тежкият танк се износва прекалено бързо. Като тежък лекоатлет при маратон.
	И ето че през юни 1941 година един велик гений на стратегията праща тежките танкове за пробив да гонят леките германски танкове. От Лвовската издатина — към местата, където противникът е настъпил из съветската земя. Жега. Зной. Междуселски пътища. Дълбоки коловози в пясъка или засъхналата кал. Безкрайни колони съветски танкове. Облаци прах. Във въздуха — германски бомбардировачи и разузнавателни самолети. Съветска авиация няма…
	Резултатът от преследването: 35 танка Т-35 са били изоставени от екипажите си по пътищата. Ето защо в сблъсъците с противника са взели участие само отделни Т-35. Онези, които са успели да се доберат до района на боевете. Но те са влизали в сражение след изнурителните походи с последните си литри бензин, без подкрепа от страна на авиация, артилерия и пехота, без да знаят къде е противникът и какво прави.
	Докато германците са знаели точно кога и накъде се движат тези бойни слонове и предварително са подготвяли посрещането, пряко прицелени с мощните си полеви и зенитни оръдия. Съветските командири са хвърляли поделенията в боя на части, когато всяко е пристигало в района на боя. Танковете са влизали в бой още с пристигането си след похода, макар че екипажите не са били спали по 24 и повече часа.
	6 танка Т-35 от състава на 34-а танкова дивизия не са взели участие в преследването. На 22 юни те са били на ремонт. И били изоставени в ремонтните работилници. Щом са били неизправни, кой и защо ги е изпратил по границите? Че и с какво са довлекли до границата такава чудовищна грамада? Може да има само един отговор. Те са пристигнали изправни. Но преди великите дела са ги изпратили на профилактика.
	Ако всичките тези и хиляди други танкове бяха стояли в отбрана, всичко е щяло да протече другояче.


>>	4
	Още по-добре е щяло да бъде, ако Съветският съюз не се е подготвял за война. Да разгледаме последствията от такива действия, по-точно — бездействия, с пример за танковите части, въоръжени с танк Т-35.
	Ако Червената армия не се е подготвяла за война, вестта за вероломното нападение е щяла да свари основната маса Т-35 в родния им Житомир. Щяло е да има време поделенията да се вдигнат по тревога, без припряност да се извършат всички необходими работи, да се комплектуват поделенията, да се завърши ремонтът на неизправната техника, да се види накъде настъпва врагът, да се изпратят танковете в район, където би било най-удобно да се организира топлото посрещане.
	Западно от Житомир се намира укрепеният район №7 — Новоград-Волинският. Още по на запад — укрепеният район №15 — Шепетовският. „Линията на Сталин“ тук е двойна. А зад Житомир е укрепеният район №1 — Киевският.
	Житомир е на пътя за Киев. Рано или късно противникът е трябвало да мине оттук, така че не е било нужно да се ходи никъде. Можело е просто да останат на място и да посрещнат скъпите гости с огън от засади. Тогава щяха да видят какво значи да имаш 50 добре укрити тежки танка, които стрелят внезапно от пределно къса дистанция.
	Можело е да пратят тези танкове на помощ на укрепените райони. Докато противникът е стигнел до първите укрепления, танковете е можело да се преместят към тиловете или фланговете на укрепените райони. Неизправните танкове е можело да се поставят в засади по вероятните пътища за придвижване, предварително окопани, грижливо замаскирани и обезпечени с пехотно прикритие и артилерийска подкрепа.
	Дори напълно неизправните танкове е можело да се извадят от работилниците в Житомир и да се превърнат в неподвижни огневи точки, като така се подсили отбраната на града. А изправните танкове да се използват за действия от засада или за контраудари там, където противникът е успял да се вклини в позициите на укрепените райони или се е опитал да ги заобиколи откъм фланговете…
	Но всичко е станало далеч не така, както би могло. Всички танкове Т-35 от 34-а танкова дивизия са били изгубени до 27 юни 1941 година, без да причинят на противника практически никаква вреда. През ноември няколко Т-35 са взели участие в боевете край Москва. Това са били танковете, събрани от изпитателния полигон и от учебните поделения. Всички те са се числели като учебно-бойни или учебни, т.е. техните двигатели, ходови части, въоръжение и всичко останало са били сериозно износени.
	Когато един тенисист се намира далече от мрежата, той има време да схване накъде лети топката и да се втурне, за да я посрещне. Ако пък е досами мрежата, няма възможност да реагира на удара. Топката изсвистява покрай него и е безполезно да я гони.
	Именно така германският удар е изсвистял покрай лвовската групировка съветски войски. (И не само покрай нея.) А великият стратег мъдро е наредил да го догонят и спрат. И ето че сега Министерството на отбраната под благия поглед на задокеанския мъдрец стоварва цялата вина върху нашия народ: виждате ли какви глупаци сте вие, руснаците! Танковете ви са били лоши. Бива ви да строите танкове, годни само за паради и изфукване.
	Великият стратег не се е проявил бляскаво в шахматния мач от 1941 година. Че как, шахът му е бил лош. Ако му бяха дали гравирани фигури от слонова кост, тогава знаете ли каква класа е щял да демонстрира!


>>	5
	И недейте, гражданино министър, да се подигравате на количеството на Т-35: „Имало е цели 61!“. Оставете това високомерно презрение. По-добре си задайте въпроса: а колко танкове бихте искали да сме имали през лятото на 1941-а?
	За Министерството на отбраната на Русия 61 е смешно число. Над такова число на Министерството на отбраната му е весело да се глуми. Ако танковете Т-35 са били 100, нямаше да са много повече. Мисля, че умниците от Министерството на отбраната на Русия щяха да се присмиват и на това число. Тогава колко танка Т-35 биха искали да видят в Червената армия през лятото на 1941 година? 300? 700? 1000?
	А за какво е бил нужен той в такива количества, след като в Червената армия вече се е бил появил КВ?
	Вижте какво, граждани стратези, другарят Сталин не е бил по-глупав от безгрижните баскетболисти, които по недоразумение ръководят Министерството на отбраната на Русия. Във всички страни в света след Първата световна война са били обсъждани пътищата за развитие на танковете. Представяли са си танка на бъдещето голям и с много оръдия. Нищо чудно — пред очите им е било изображението на броненосеца и линейния кораб: голям, с оръдия, насочени на всички страни. Именно такъв си представяли и танка на бъдещето — миниатюрен броненосец.
	Многокуполни танкове се разработвали във Великобритания, във Франция, в Германия, в Япония. Но работата не е стигнала по-далеч от експерименти и единични образци. Най-много е напреднал по този път Съветският съюз. Бил е създаден Т-35 — най-мощният сред всички подобни нему аналози. За разлика от тях този танк е бил произвеждан серийно.
	Но Сталин не е бързал. Произвеждал е 9 танка Т-35 годишно. Средно. Най-малко през 1932 година — 2. Най-много през 1936 година — 15. След това производството постепенно е било спряно. За какво са били нужни повече? Ако внезапно ни нападнела Румъния или, да речем, Естония, вероломното нахлуване е можело да бъде отблъснато и без тези танкове. А по нашите граници не са се виждали по-страшни врагове от Полша. Никак не ми се вярва Полша в онези години да е замисляла поход до Урал и отвъд него.
	Танковете Т-35, с които е разполагала Червената армия, са били напълно достатъчни за бойната подготовка, за изучаване на възможностите на тежките танкове, за отработване на начини за тяхното бойно приложение, за трупане на опит в експлоатацията им, за изясняване на техните силни и слаби страни. Била е създадена тежка танкова бригада. Между другото, единствената в света. (В Съветския съюз е имало 4 тежки танкови бригади, но останалите 3 са били въоръжени с танкове Т-28.) Тази бригада освен прякото си бойно предназначение е служела като база за подготовка на кадри и мобилизационен център за разгръщане на нови танкови части в периоди на заплаха отвън и по време на война.
	Най-важното: образецът за серийно производство в Съветския съюз е бил отработен, серийното производство е било организирано. Удари ли ни война — ще строим стотици и хиляди. Не ни ли удари — къде ще ги дяваме? На туршия ли ще ги правим? Не е ли по-добре да създадем добър образец, да подготвим производството и да произвеждаме малки серии, като насочим ресурсите за разработване на по-модерни образци?
	Именно така е постъпил Сталин. Ако ей сега, в момента избухне война, ще започнем масово производство на тежък Т-35 и среден Т-28. Промишлеността е подготвена за масово производство. Но война няма, затова произвеждаме по-малко.
	Всички сили и средства — за създаване на още по-мощни и модерни образци. И през 1939 година те са били създадени: Т-34 и КВ. И ето, ако в този момент избухне война, ще произвеждаме най-добрите в света тежки и средни танкове, а не онези, които сме разработили в началото на 30-те години.


>>	6
	Към края на 30-те години се изяснява, че концепцията за многокуполен танк води до задънена улица. И ето защо. Танкът има много общо с броненосеца и линейния кораб — това са подвижни бронирани крепости, способни да унищожават противника и да издържат на неговите удари.
	Но има и разлика.
	Какви са максималните размери на един кораб? Колко голям кораб можем да построим? Всякакъв. Нищо не ни ограничава. А самолет? И самолет можем да построим с всякакви размери. Танк обаче не можем. Защото на далечни разстояния танковете пътуват с железниците. Така че танкът не може да бъде по-широк от железопътната платформа. Дори с един сантиметър.
	Сваляш танка от платформата и той потегля напред. А пред него има мостове… Вярно, можете да построите огромен свръхтежък танк, но колкото той е по-голям и по-тежък, толкова повече проблеми срещате. Спомнете си за мостовете, за тунелите, за тесните клисури, за деретата, за блатата, за слабата почва, за изкачванията и слизанията, за острите завои, за тесните просеки в гората, за калта, за дълбокия коловоз в калта и пр., и пр.
	С една дума: желателно е танковете да не надхвърлят 60 тона. Защото тогава танкът не би могъл да мине по нито един мост. Изхождайки от това, нека опитаме да нахвърляме ескизен проект на идеалния тежък танк. Много куполи — много хора. Много хора — голям вътрешен обем. Може ли големият обем да се защити с дебела броня? Може. Но няма да успеем да се впишем в зададеното тегло. Изходът е: колкото по-малко куполи, толкова по-малък екипаж, толкова по-малък вътрешен обем, толкова по-тежка броня, която можем да използваме за защита на малкия обем.
	Какъв е минималният брой на куполите? Една. Това е идеалното. Именно към него ще се стремим. Минималният екипаж на тежкия танк е 5-има души. В хода на войната на тежките танкове ИС-1 и ИС-2 екипажът е бил съкратен до 4-ма души. На средния Т-34-85 е имало 5-има души, а на тежкия ИС — 4-ма. За сметка на това бронята е била за чудо и приказ. И оръдието, което са поставили на него, е било страшилище за враговете, само са можели да ни завиждат.
	А на красавеца Т-35 е имало 5 куполи и 11 юнаци екипаж. Можело е да се усили бронята. И са я усилили. Можело е да заварят допълнителни броневи екрани. Заварили са. Но това пак е било задънена улица.
	След като е насочил силите на конструкторите към търсене на нови решения, към началото на Втората световна война Сталин получава опитните образци на тежките танкове. От петте куполи конструкторите вече са се отказали: явно са били прекалено много. Замисляли са три. Но и трите куполи излизали солено. Въпросът се решавал в Сталиновия кабинет. Другарят Сталин собственоръчно свалил от макета третата купола: икономия на тегло ли? Правилно. Теглото намаляло не само защото свалили излишната трета купола, но и защото дължината на броневия корпус намаляла, следователно — теглото паднало още веднъж.
	В резултат на интензивните търсения през 1939 година са били създадени тежките танкове за пробив Т-100 и СМК, които са имали по две куполи, и КВ — с една. КВ е сложил точката на спора: ако някой се нуждае в даден момент на дадено място да използва едновременно две танкови оръдия, по-добре използвайте два КВ вместо един двукуполен СМК. Така е и по-сигурно: извадят ли от строя единия, вторият ще отмъсти.
	Същото е станало и със средните танкове. За да замести Т-28 с трите куполи, е бил разработен Т-34 — с една.
	Но!
	Нито тежкият Т-35, нито средният Т-28 трябва да се смятат за остарели към лятото на 1941 година. Не бива да ги смятаме за такива, защото никъде по света не е имало нищо подобно и нищо равно на тях. Просто у нас се е появило нещо принципно ново, превъзхождащо всичко, което е съществувало в целия свят, включително и онова, което е било на въоръжение в Червената армия.


>>	7
	Хитлеристките подлизурковци не мирясват: каквото и да си говорим, Т-35 е бил безперспективен.
	Правилно. Така е било.
	Но, другари фашисти, погледнете и себе си.
	Pz-I е бил безперспективен.
	Pz-II е бил безперспективен.
	Pz-III е бил безперспективен.
	Pz-IV е бил безперспективен.
	Всички образци на бронетанковата техника, създадени в Германия преди войната, са били безперспективни.
	По време на войната е бил създаден „Тигърът“ — също безперспективен. „Пантерата“ — също. „Фердинанд“ — също. „Маус“ — също.
	Всичко създадено по време на войната е водело до задънена улица.
	Всичко създадено във Великобритания преди и по време на войната — абсолютно задънена улица. Вярвам, че един ден ще бъде издадена на руски книгата на Дейвид Флетчър „Големият танков скандал. Британските танкове във Втората световна война“. Тази книга е пътеводител из задънените улици.
	Всичко създадено във Франция преди войната (а по време на войната не е създадено нищо) е било безперспективно.
	В Япония — също.
	В САЩ — да се смееш ли, да плачеш ли.
	В целия свят жизнеспособно потомство са оставили само два танка от Втората световна война: Т-34, който плавно се е превърнал в Т-34-85, после в Т-44, Т-54 и така нататък; и КВ, който е изминал пътя от КВ-1 до КВ-85 и по-нататък, със сменено фамилно име — от ИС-1 до Т-10М.
	Това е станало възможно само защото през 1930-те години Съветският съюз не се е ограничил с разработването на експериментални тежки и средни танкове, а ги е довел до серийно производство и реална експлоатация във войските. Дългогодишната войскова практика е позволила да се намерят оптималните пътища за по-нататъшно развитие.
	Ако във войските не беше го имало Т-35, никога нямаше да се появи и КВ.


>>	8
	Сега — за темповете на производство. По щастливо съвпадение първият опитен образец КВ е бил построен и представен на държавната комисия на 31 август 1939 година. Няколко часа преди първия изстрел във Втората световна война.
	КВ преминава през държавни и войскови изпитания в бойна обстановка по време на Зимната война. Още преди окончателното завършване на изпитанията, на 19 декември 1939 година, КВ е приет на въоръжение в Червената армия заедно със средния Т-34 и плаващия Т-40.
	И започва производството.
	Това не е никак лесна работа — да пуснеш в серийно производство тежък танк от принципно нов тип. И то в условия, при които никъде в света не се строи нищо подобно дори като експерименти. Преодолявайки маса проблеми, промишлеността пуска КВ в серийно производство и, както казах по-горе, за година и половина произвежда 711 броя.
	Но защо цялата тази мощ не проличава през лятото на 1941 година?
	Защото танковете КВ са били използвани точно както и Т-35: отначало са ги закарали по издатините на границите, после — в многодневни походи да гонят навлезлия противник.
	Ако Сталин преди войната беше произвел много на брой Т-35, Министерството на отбраната на Русия сега щеше да се киска: глупчо, пропилял е ресурсите на страната за производство на танк, който не е имал перспективи за по-нататъшно усъвършенстване.
	Сталин е решил да не пилее ресурси за масово производство на вече създадения танк, по-нататъшното усъвършенстване на който е изглеждало проблематично. Той е насочил ресурсите към търсене на нови решения, към създаване на принципно нови уникални образци. Но пак няма да го похвалят. Министерството на отбраната на Русия не одобрява и този вариант. Министерството се глуми и над това решение: хи-хи! Танковете Т-35 са били цели 61! Малко! Трябвало е да произведат много повече!
	Трябва да обърнем внимание на следната подробност.
	Докато Хитлер ни е бил враг, в Съветския съюз са били произвеждани средно по 9 тежки танка годишно. От 1936 година — тенденция към намаляване.
	През август 1939 година Хитлер се превръща в наш приятел и съюзник. Отношенията ни с хитлеристка Германия в онези времена са били също толкова приятелски и топли, колкото отношенията ни със съюзниците по антихитлеристка коалиция две години по-късно. С хитлеристите сме провели съвместен парад в Брест, с британците и американците — в разгромения Берлин.
	И точно в момента, когато Хитлер става наш приятел, Сталин разгръща производството на най-съвременни тежки танкове за пробив. Той ги произвежда не по 9 на година, а по 40 на месец с тенденция към рязко увеличаване на производството и с подготовка на уралските и приволжките вагоностроителни, корабостроителни и тракторни заводи за промяна на профила и преминаване към производство на танкове, включително тежки.
	При средните танкове картината е същата: докато Хитлер ни е бил враг, Сталин произвежда малки бройки Т-28. Хитлер става приятел и в същия момент моделът е сменен с най-модерния, най-добрия в света и заводите преминават на военновременен режим…
	Казват ни: всичко това е станало, защото Сталин е повярвал на Хитлер…


>	Глава 21
>	За порочната концепция

E>
	На всички тези въпроси „науката“ не ни отговаря и не може да ни отговори, без да се реши на кастово самоубийство. Защото да отговори би означавало да признае, че тя, „науката“, ни е лъгала съзнателно, преднамерено и систематично.
@	Иван Солоневич
@	„Народная монархия“. Минск, Лучи Софии, 1998, с. 131
E$

>>	1
	„Плътността на минните полета стигаше до четири хиляди мини на квадратна миля“. Така централният орган на Министерството на отбраната описва подготовката на съветските войски за водене на отбранителни операции на Курската дъга през лятото на 1943 година _(„Красная Звезда“, 22.04.2006)_.
	Нека озадачим министъра на отбраната на Русия с въпроса: за кой дявол ще да ни е потрябвало да поставяме мини на квадратна миля? Представете си, че ни е наредено да прекъснем достъпа до някаква територия с площ един квадратен километър. За целта са ни отпуснали 100 тона бодлива тел. Едната страна на този район е един километър, втората, третата и четвъртата са също по километър.
	Целият периметър е 4 километра.
	Делим 100 тона и получаваме 25 тона тел на километър от периметъра. Но дали някой не напълно откачил министър ще се захване да оплита с тел като с паяжина цялото вътрешно пространство на този квадратен километър?
	Сега нека си представим, че ни е наредено да държим участък от фронта, дълъг, да речем, 10 километра. За целта са ни отпуснати съответните средства. Въпрос: ще се захванем ли да оплитаме някое място от един квадратен километър с бодлива тел?
	Ама разбира се, че не! От бодливата тел ние ще правим заграждения, за да спрем противника.
	Мините също са средство за създаване на бариера. Това средство така се и казва — минновзривни заграждения. Разликата между тях и бодливата тел се състои само в това, че мините не се виждат като редиците тел на колове. Освен това мините не само спират противника, но и му откъсват крака и ръце, разкъсват танкови гъсеници, пробиват дъна на танкове, разкъсват на парчета автомобили, каруци и мотоциклети.
	И ето че ни е поставена задача да държим фронт от 10 километра. За целта освен всичко друго са ни отпуснати 4000 противотанкови и, да речем, около 12 000 противопехотни мини. Хайде да изберем някъде един квадратен километър и да го натъпчем с мини. И още един.
	А после нека помислим: та защо да хабим това ценно оръжие, след като трябва да удържаме фронт? Че и кой тъп противник ще тръгне през този квадратен километър? Още щом открият минното поле, вражеските сапьори ще се постараят да определят границите му. Ще обозначат тези граници, мъдрите началници ще ги нанесат на картите и ще ги заобикалят.
	С една дума, минните полета са ивици. Те могат да бъдат широки или тесни, непрекъснати или накъсани, прави или на зигзаг, плътни или редки, пред фронтовата линия или навътре зад нея, но при всяко положеше тяхното предназначение е да бъдат преграда, бариера, препятствие.
	Хайде да си представим: у нас една дивизия държи фронт от 20, че и от 30 километра. На десния фланг сме минирали един квадратен километър. На левия също. И още един в центъра. Можем да си минираме и един квадратен километър в тила. Но каква полза? Тези квадратни километри ще спрат ли противника? Или ние смятаме да се крием зад тези квадрати?
	А пък квадратната миля е още по-голяма…
	Почакайте, ами откъде-накъде миля? Германците на Курската дъга са мислели в километри. Червените командири — също. Ако пък някой от тях е довтасал на буен жребец от Гражданската война — мислел е във версти. Откъде са се взели тези мили?
	Когато прочетох това в любимия военен вестник, първо си помислих, че там са си взели някое моряче-веселяче: панталони-клош, гърдите му целите в мидички и изобщо целият издокаран с котви и русалки. Такъв, естествено, ще мери Курската дъга в морски мили. Там при тях във флота определено са минирали квадратни мили. Впрочем защо ли? Дори във флота мините са заградително оръжие: да не допуснеш врага насам или да не го пуснеш оттам. И в морето пак трябва да се прегражда някаква линия от точка А до точка Б. Може с една редица. Може с 20 редици. Но пак ще получим нещо като тесни или широки ивици. Или прекъснати ивици. Или аз нещо не съм наясно?
	Да проверим. Сега може нещо да се е променило. Затова трябва да намерим справочник от по-близък до войната период. По-близък до разбиранията от онова време.
	Най-доброто, което успях да намеря, беше „Морски речник“, том 2, М., Воениздат, 1959: „ПЛЪТНОСТ НА МИННОТО ЗАГРАЖДЕНИЕ (МИННОТО ПОЛЕ) — средният брой мини, поставени на една миля минно заграждение по фронта“.
	Именно: по фронта. И тук няма квадратни мили.
	Ами защо тогава главният военен вестник на Русия плещи идиотщини за квадратни мили на Курската дъга? Този въпрос ужасно ме заинтересува. А то било проста работа. В централния военен вестник на Русия се получават от Америка огромни статии от абсолютно неграмотни автори. Централният военен вестник публикува тези глупости, като понякога дава по цели две страници на задокеанските идиоти. Безволният наплашен министър на отбраната на Русия не е в състояние да спре това безобразие. Така че американците публикуват в централния военен вестник на Русия всяка гадост, която им харесва.
	В този конкретен, много рядък случай те ни хвалят: глупавите Ивановци понякога също са се стараели да воюват, ей го на, на Курската дъга са си направили труда да поставят по 4 хиляди мини на квадратна миля.
	За мен пък похвалата от тъпанар е кръвна обида. Хайде, гражданино министър, да помислим за задокеанския комплимент. Една миля е 1609 метра. Квадратната миля е 2 588 881 квадратни метра. Да поставим на една квадратна миля 4000 мини. Ще получим една мина на 647 квадратни метра.
	Нищо работа. И много глупаво.
	Ето така ни изтипосват задокеанските високочели мъдреци. А Министерството на отбраната покорно печата всичко това в своя централен орган.
	Американската история се пише така: глупавите недоразвити Ивановци са били абсолютно неспособни да воюват. Германците са си играели с тях като с дегенерати. А извънредно мъдрите и храбри американци са разгромили германците като на шега.
	Интересът на американците в подобна интерпретация на историята е разбираем. По заповед от Америка Министерството на отбраната на Русия натрапва тази версия на своята армия, на своя народ и на целия свят.
	Въпрос: а какъв е вашият интерес, гражданино министър?


>>	2
	Измислиците на американските умници се разпространяват по целия свят за сметка на военния бюджет на Русия. Тези измислици са хвалебствени само тук-там. Като въпросните откровения за квадратните мили на Курската дъга. Останалото е весел кодош за сметка на нисшата раса, дето за нищо не я бива.
	Прекъсват ме: Министерството на отбраната няма нищо общо тук. Американците отдавна са взели под контрола си централния орган на Министерството на отбраната. Те публикуват в централния военен вестник на Русия каквото им харесва. Каква отговорност може да търсиш от министъра на отбраната на Русия и неговите подчинени? Трябва да се скараш на американците! На тях трябва да им излезеш насреща.
	Добре.
	Ще възразим на американците.
	Граждани американци, чрез централния военен вестник на Русия вие се подигравате със съветските многокуполни танкове Т-28 и Т-35. Но през 1939 година Съветският съюз окончателно се е отказал от опитите да създава нови многокуполни танкове, след като е осъзнал пълната безперспективност на това направление. По онова време Америка изобщо не е имала танкови войски. Те са били създадени едва на 10 юли 1940 година. А на 28 август 1940 година Съединените щати пристъпват към създаване на свой многокуполен танк. През април 1941 година е налице първият резултат: опитен образец на среден танк M3. Производството започва през август 1941 година.
	Самото название говори за нещо изключително тъпо. През първата половина на 1940-те години в САЩ освен средния танк M3 е бил произвеждан лек танк M3. И колесен двуосен бронетранспортьор M3. И полугъсеничен бронетранспортьор M3. И 75-милиметрово самоходно оръдие M3. И танково оръдие M3. И още десетки образци военна техника и снаряжение със същия индекс.
	И така е било във всичко.
	По онова време са имали лек танк М2 и среден танк М2, и бронетранспортьор М2, и едрокалибрена картечница М2, и 75-милиметрово танково оръдие М2, и 155-милиметрово оръдие М2. Винтовка М1 и танк М1, и 81-милиметрова минохвъргачка М1, и 76-милиметрово танково оръдие М1. А по мое време в САЩ имаше картечница М60 на танк М60. Сега вместо този танк отново имат М1. Ама не онзи някогашния, а един днешен…
	Когато става дума за съветско оръжие, достатъчно е да назовеш индекса: БТР-60П, АКМ, ИМР. А ако говорим за американска техника, трябва и да дообясняваме за какво говорим. Но в разговор човек може бързо да се ориентира, в документи обаче… B2 на B2. Кое на кое е?
	Но хайде да не се заяждаме с названията. Ето за какво ми е думата.
	Думата ми е за американския танк M3, не за лекия, а за средния. За онзи, който е започнал да се произвежда серийно през август 1941 година. Тегло 27 тона. Екипаж — 6-има юнаци. Конструкция допотопна, крайно несполучлива. Някои смятат, че това е най-бездарно конструираният танк от Втората световна война. Категорично не съм съгласен. Това е най-бездарно конструираният танк на всички времена и народи. Въоръжението е разположено на три етажа. В корпуса на танка има 75-милиметрово оръдие „Пюто и Дюпон“ образец 1897 година с ъгъл на хоризонтално насочване само 32 градуса. Над него — купола с 37-милиметрово оръдие и картечница, а над нея — още една купола с картечница. Картечниците са образец 1919 година. Общата височина на танка е 312 сантиметра. Три метра. И кусур. Стреляш ли по него, не може да не уцелиш. Хем такъв жираф няма къде да се скрие. Бронирането му — слабо. Броневите листове закрепени чрез занитване. Относителният натиск върху земята — 0,93 кг на квадратен сантиметър. При съветските тежки танкове този показател е значително по-нисък — 0,78 при Т-35 и 0,77 при КВ.
	Поради прекалено силния относителен натиск върху земята танкът M3 на завоите постоянно е затъвал в пясъка, в калта или в угарта. А без завъртане на целия корпус насочването на оръдието е било невъзможно.
	Двигателят му е авиационен, звездообразен Wright Continental R-975. Крайно чувствителен към качеството на горивото и смазката. На последните образци, за да намалят що-годе изключителната склонност към самоизгаряне, са поставяли комплект от пет автомобилни двигателя с обща мощност 370 к.с. Гъсениците са гумено-метални. Те постоянно са се откачвали. Особено опасно е било да получат контакт с огън. В боя гумата е изгаряла и гъсеницата се е разпадала. Това чудо на танкостроенето е било произвеждано чак до декември 1942 година.
	На харизан кон зъбите не се гледат. Червената армия е получавала тези танкове в качеството на въпросния кон. Съветските войници са наричали този шедьовър със съкращението СК — Самоходен кенеф. Или БМШ — Братската могила на шестимата. По никакви характеристики освен по изумителната си височина и прекомерното относително налягане върху земята M3 не е превъзхождал свалените от производство две години преди това наши Т-28 и Т-35.
	Мястото на танка M3 заема малко по-малко уродливият „Шерман“. В Червената армия при евентуални престъпления гледали да не пращат танкистите в наказателни батальони. Пазели кадрите. Кадрите решават всичко. Хванатите в изнасилване на съотечественички кадри били изпращани да воюват на „Шермани“.
	На „Шерман“, както и на M3, е бил поставен същият звездообразен авиационен двигател R-975. С този двигател „Шерманите“ са били произвеждани до ноември 1943 година. По-късно поради недостиг на авиационни звездообразни двигатели започнали да поставят на „Шерманите“ най-различни — от V-образен карбураторен (М4АЗ) до комплект от пет автомобилни (М4А4).
	Граждани американци, вие ли ще наричате Т-35 и Т-28 остарели? Вие ли ще се кодошите с нас?


>>	3
	С тежкия танк комедията е била още по-забавна. Американските конструктори така и не успели да създадат тежък танк нито преди войната, нито по време на нея. В началото на 1945 година се появява средният танк „Пършинг“. Хубав танк е бил. Естествено, според американските представи. Вярно, двигателят му е бил бензинов. Танкът е имал 90-милиметрово оръдие с дълга цев. За среден танк от заключителния етап на Втората световна война дори много добре.
	Само че…
	„Куполата имаше особеността да всмуква снарядите, вместо да ги отразява“ _(„Tanks“. Amber Books Ltd. London. 2004. Р. 69)_.
	С това проблемите не се свършвали.
	При проектирането на куполата са били допуснати грешки, които са довели до нарушаване на баланса на тежестите. Куполата е имала такава форма и е била така разположена на корпуса, че дългоцевното оръдие с теглото си е изтръгвало куполата от корпуса. За да уравновесят оръдието, се наложило да заварят към тилната страна на куполата чугунен противовес от тон и половина.
	И тогава теглото на танка надхвърлило 40 тона. И тогава „Пършингът“ попаднал в категорията тежки. Ура! Излиза, че дори и американците са били способни да създадат тежък танк!
	Но не се радвайте преждевременно. Нека направим сметка: на гърба на някой не твърде силен чичка стоварват чувал с пясък, претеглят го заедно с този чувал и го причисляват към тежка категория. Нека помислим: добавила ли му е сили тази ненужна тежест? Станал ли е по-силен от излишния товар? Станало ли му е по-лесно да тича, да скача и да се бие с тази ненужна тежест?
	Един конструктор на танк с всички сили се старае да пести всеки грам тегло, за да използва тези грамове за засилване на броневата защита, мощността на оръдието и двигателя. Конструкторите на танкове пестят от дреболии до такава степен, че цилиндровият блок на двигателите на съветските танкове се правел от алуминий. Но ето ви един случай, когато на танка се стоварва ненужна тежест.
	След като попаднал по недоразумение в категорията на тежките танкове, „Пършингът“ се почувствал твърде некомфортно в такава компания. 90-милиметровото оръдие по онова време щяло да бъде подходящо за среден танк. Но не и за тежък. Калибърът на германските „Тигри“ е бил малко по-малък, но цевите им са били много по-дълги. Ето защо „Пършингът“ не е съперничел на „Тигрите“ нито по брониране, нито по огнева мощ. Камо ли пък на ИС-2.
	По време на войната поради липса на по-добър „Пършингът“ е обявен за тежък, но веднага след войната преквалифициран в среден. Америка не успява да създаде тежък танк, сравним със съветските и германските.


>>	4
	Дали преди и по време на войната е било създадено нещо, с което конструкторите на американски танкове биха могли да се гордеят?
	Било е създадено! Лекият M3 и неговото продължение М5.
	Този танк е имал множество модификации и е бил произвеждан от 1941-ва до края на 1944 година, т.е. фактически в продължение на цялата война. Различните варианти на този танк са тежали от 13 до 15 тона. Били са произведени 13 859 M3 и 8884 М5, освен това — доста голямо количество най-разнообразни машини на тяхната база: инженерни, ремонтни, огнехвъргачни, командирски и пр.
	За да не оставяме лъжицата катран за десерт, нека първо поговорим за техните недостатъци. Те са много.
	Преди всичко — двигателят. В Америка е имало едно чудесно самолетче — ПТ-27 Кадет. Някак твърде много напомнящо нашия У-2. Или обратното. Това самолетче е имало хубав двигател Continental W-670 — седем цилиндъра, подредени звездообразно. Двигател за чудо и приказ. Поставяли са го и на други самолети. Поставили са го и на танка.
	А това не е било хубаво. И ето защо. Високооктановият бензин, който гори прекалено добре, е едно на ръка. Освен това — размерите. Да го сложиш на нашия роден Т-26 — иди-дойди. Цилиндровият блок при него е разположен хоризонтално. Затова височината на силовото отделение, а и на целия танк, може да се направи съвсем малка. Ниският корпус не се нуждае от силна броня. Това е икономия от тегло.
	При американския лек M3 всичко е наопаки. Двигателят е звезда със седем лъча. Лъчите стърчат на всички страни. Това е добре на самолет: всички цилиндри са пред очите ти. А в танка двигателят е скрит в силовото отделение. Нямало е никакъв достъп до цилиндрите, които са опирали в дъното. За най-обикновена проверка е трябвало да се демонтира целият двигател.
	Големият размер на двигателя е означавал голямо силово отделение, а и целият корпус на танка е трябвало да се прави голям. За голям обем е нужна голяма броня. А това означава голямо тегло. Щом целият резерв за тегло е бил изразходван за корпуса, значи куполата е можела да бъде съвсем малка, а оръдийцето — като играчка. 37-милиметрово. Съветският съюз се е отказал от такива оръдия много години преди началото на Втората световна война. Америка ги е щамповала почти до края на 1944 година. През 30-те години на XX век това оръдие е имало някакво приложение. Но от началото на войната германските танкове бавно, но неотклонно са получавали все по-мощни брони. От 1940 година нататък 37-милиметровото оръдие е било напълно безполезно в танкови двубои. По-просто казано, тези танкове са били почти невъоръжени. Този танк е можел да воюва най-много срещу мотоциклети и автомобили.
	Колкото е по-нисък един танк, толкова по-добре. Американските конструктори явно не са си блъскали главата по този въпрос. М5 е висок 240 сантиметра. Точно колкото съветския среден танк Т-34-76. През последните дни на войната се появява съветският тежък танк ИС-3. Височина — 245 см.
	Относителният натиск върху земята на американския лек танк M3 е 0,79 кг на квадратен сантиметър. На М5 — 0,88. Ще обясня значението на тези числа: съветските средни и дори тежки танкове са можели свободно да се движат там, където американският лек танк е затъвал в калта. На съветските чудовища ИСУ-122 и ИСУ-152, въоръжени съответно със 122-милиметрово и 152-милиметрово оръдие, относителният натиск върху земята е бил по-малък, отколкото на американския лек танк М5, въоръжен с 37-милиметрово оръдие.
	Към това ще добавим противокуршумната броня и занитванията, които са правени на всички американски танкове до края на 1942 година.
	Е, и относителната мощност. M3 има 17,6 к.с. на тон тегло. М5 дори по-малко — 14,1.


>>	5
	Може ли след всичко гореизложено да се каже добра дума за американските леки танкове?
	Може.
	И трябва.
	За да го направим, нека се върнем към 1812 година. Към тактиката на донските казаци. Бонапарт напредва към Москва. Непобедима армия. Стотици хиляди. Наблизо, като сянка, отдясно и отляво на големи и малки отреди — казаци. Именно — като сянка. Ти ги наближиш, те се отдръпват. Ти се отдалечиш, те — подире ти. Не приемат бой. Отбягват боя. Конете им са пъргави, оръжието — леко. Не носят никакви лъскави кираси*. Движат се редом. Малко по-далече от пушечен изстрел. Яздят в лек тръс. Като вълци.
	[* Ризница, броня. — Б.ред.]
	В армията на Бонапарт цари побе`ден дух. Само дето сърцето на всеки леекичко го присвива: пипне ли те дизентерия, Великата армия няма да те чака, а казаците ще те доубият. Техните груби души в онези славни времена ни най-малко не са били омърсени и развратени с приказки за хуманност.
	В Бородинското сражение казаците я карали по същия начин. Двете велики армии се хванали за гушите в смъртно клане, а казаците на Уваров и Платов с широка маневра около сражаващите се маси препуснали натам, където били обозите на Бонапарт. Ход с коня. В чист вид. Под формата на буквата „Г“. Бонапарт не ги допуснал до обозите си, но и се въздържал да въведе в битката най-добрата част от армията си. Хвърлиш ли Старата гвардия в сражение, казаците ще разграбят беззащитните тилове…
	Влиза Бонапарт в Москва, а казаците обикалят наоколо. Тръгне някой куриер от Москва да носи в Париж победни писма, те го хващат по пътя, събличат го гол-голеничък и го обесват на първата бреза. Че къде да го дяват? Да го водят със себе си? Значи да се обременяват. Излишен товар. Сковава маневреността. Като чугунената тежест на американския танк.
	През това време Бонапарт разпраща във всички посоки фуражири. Има безброй коне, а с какво да ги храни, като Белокаменната е цялата в пламъци? А и войничетата гладуват. Участта на фуражирите никак не е за завиждане. Имат засукани ботуши и гащи. Казаците много си падат по чужбински дрешки. Търгуват с тях като спекулантите от „Крешчатик“. А къде да дяват голите французи? Та и тях — право на брезичките. Във вид на гирлянди.
	Най-важното е, че казаците изтормозили французите до немай-къде, а загубите им — нищо и никакви. Защото казаците не се навирали между шамарите, в битка не влизали.
	Къде да се дява Бонапарт без фураж и прехрана на войските? Казват, че го погубили студът и зимата. Не е така. Студът и зимата са го довършили. Но Бонапарт е побягнал от Москва още преди снега, преди студовете. На глад не се даяни. Червата куркат, че и Кутузов надвиснал над всички пътища с редовната си армия.
	Така че Бонапарт се принудил да си тръгне. А казаците — пак подире му, пак наблизо. Тогава вече се повеселили на воля. Замалко да хванат Бонапарт жив, ама се полакомили по обозите му, втурнали се да грабят де що намерят. Каква полза от един пленен Бонапарт, а виж, от обоза има какво да си харесаш!


>>	6
	Думата ни е за американските леки танкове М3 и М5. А за донските казаци си спомнихме само за да разберем чрез тях тактиката на избягване на сблъсък.
	Американските и британските танкисти, които са воювали на леките танкове М3 и М5, може и да са чували едно-друго за казаците. Но не са имали и представа за тактиката им. Танкистите от XX век безспорно сами са стигнали до простата мисъл: ако противникът е по-силен, трябва да отбягваш сблъсък с него, но да бъдеш винаги близо до него. На безопасно разстояние. При цялата слабост на бронята и въоръжението си леките танкове са имали чудесната способност да не изостават от противника, а при нужда да отскачат на безопасно разстояние, без да приемат боя.
	За пръв път тази способност се проявява ярко по време на сраженията в Северна Африка. Германците, осъзнали застрашаващата ги опасност, стремително отстъпват, а пъргавите M3 ги следват по петите и не им дават да си поемат дъх или да заемат междинни позиции, като смазват окончателно слабите и изостаналите…
	После в хода на войната те така и действат: захапе и отскочи…
	Всичко това е дори прекрасно, но ние говорим дори не за американските танкове, а за причините, довели до разгрома на Червената армия през лятото на 1941 година.
	Не е ли време след лиричните отстъпления да се върнем към темата?
	Време е. И аз това си мислех. Благодаря, че ме спряхте…
	И тъй, американските автори за сметка на военния бюджет на Русия, чрез централния военен вестник на руската армия обясняват на света тези причини. Основната била: в Съветския съюз танковете за нищо не ги бивало.
	Американските умници предлагат леките съветски танкове изобщо да бъдат зачеркнати от статистиката: каква полза от тях? Не стига, че са слаби, ами руските глупаци са решили да им слагат авиационни двигатели! Ами че това е идиотщина! „Авиационният двигател беше абсолютно неподходящ за танка!“ _(„Красная Звезда“, 25.03. 2006)_. Това откровение се пише с удивителна.
	Ще си позволим плахо да възразим на задокеанските всезнайковци. Използването на авиационни двигатели е било масово явление в световното танкостроене в онези години.
	Нека си спомним епохалния британски авиационен двигател „Мерлин“ и не толкова епохалния танк „Кромуел“, който е имал двигател „Метеор“. После ще се постараем да схванем каква роднинска връзка е имало между тези красавци.
	А германците през 1945 година какъв двигател са поставили на своя „Маус“?
	Но истински ненадминати царе на използването на авиационни двигатели в танкове са били американците.
	Никъде другаде по света не е поставяно такова количество авиационни двигатели на танковете.
	И е имало една разлика.
	На съветските танкове са поставяли V-образни авиационни двигатели. За такъв двигател не е нужно високо силово отделение. Ако имате такъв двигател, достъпът до важните механизми и агрегати е достатъчно свободен.
	Американците са поставяли на танковете звездообразни двигатели. Поради това без полза се е хабяла броня за високо силово отделение, целият корпус и силует са се получавали високи, уродливи, уязвими. Звездообразният двигател е имал още маса особености, които са били предимство на самолет, но крещящ недостатък на танк. Ако е трябвало да се смени свещ в долния цилиндър, е трябвало да се намери кран, да се отдели двигателят от корпуса, от силовата предавка, от захранващите системи и всичко останало, да се извади двигателят от корпуса, да се изпълни незначителната операция, после да се върне на мястото му.
	Разликата е и в това, че Съветският съюз се е отказал да поставя авиационни двигатели на новоразработваните танкове преди началото на Втората световна война. През август 1941 година поради крайна необходимост, поради липса на танкови дизели, като изключителна мярка и само с личното разрешение на Сталин е било решено временно да се поставят авиационни бензинови двигатели на някои Т-34.
	Веднага щом пребазирането на промишлеността е било приключено, щом производството на танкови дизели е било разгърнато на новите места, на тази практика е сложен край.
	В Америка всичко е било точно наопаки. Там са поставяли авиационни двигатели на танковете практически до края на войната. Поради недостиг на звездообразни авиационни двигатели в редица случаи се е налагало да използват автомобилни карбураторни двигатели, а понякога и дизелови, но пак не специални танкови, а автомобилни с малка мощност.
	В хода на войната, още щом в началото на 1942 година е бил възстановен работният ритъм на съветското танкостроително производство, всички средни и тежки танкове и всички самоходно-артилерийски установки на тяхна база, както и тежките артилерийски влекачи, са били произвеждани само с дизелови двигатели, и то не обикновени, а специални — бързоходни танкови.
	Леките съветски танкове Т-60 и Т-70 са били произвеждани с автомобилни двигатели, които много успешно са употребявали нискокачествен бензин. През това време от Америка пристигат уродливи леки М3, средни M3 и М4, повечето с авиационни двигатели, които са изисквали употреба само на скъп високооктанов бензин.
	И ето че сега американските мъдреци ни се присмиват.
	И нещастният министър на отбраната на Русия не е в състояние да възрази. И цялото висше ръководство на Министерството на отбраната на Русия е подвило опашки: та какво можем да сторим, след като този материал ни го пращат от Америка?


>>	7
	Задокеанските сериозни учени не мирясват: „Всички историци в един глас твърдят: съветските предвоенни танкове са се оказали слаби. Била е порочна самата им концепция. Тънката им противокуршумна броня е можела да бъде пробита от всички видове германско противотанково оръжие. Артилерийското въоръжение е било недостатъчно както за подкрепа на пехотата, така и за борба срещу танковете на противника“ _(„Красная Звезда“, 25.03.2006)_.
	С приказката „всички историци, които в един глас…“ са се поизхвърлили. Лично аз познавам поне един историк, вярно, не професионалист, а любител, който не е пожелал да вие в един глас с тази глутница.
	А като хвърля поглед към домашната си библиотека към заглавията на книгите за войната и към имената на авторите, заявявам най-сериозно: гражданино министър, ние сме много!
	Според мен централният орган на Министерството на отбраната на Русия е трябвало да уточни тази мисъл: не „всички историци в един глас“, а само всички историци-расисти. Всички продажни историци. Всички историци-мерзавци. Всички историци — потомци на хитлеристките слуги и помагачи.
	Министерството на отбраната на Русия на страниците на своя централен вестник, пригласяйки на задокеанските експерти с леко поведение, обвинява ръководството на Съветския съюз от времето преди войната, че поради глупост е избрало порочна концепция за развитието на танковете.
	Но нека напомним на премъдрите стратези от Министерството на отбраната на Русия, че Хитлер за половин година е покорил Европа с танкове, чието бойно тегло твърде рядко е надхвърляло 20 тона. Това са били леки танкове. Това са били танкове с противокуршумна броня и слабо въоръжение. Защо „всички историци в един глас“ не обявяват тази концепция за порочна?
	Малко по-късно, когато Хитлер се втурва към безкрайните простори на Съветския съюз със смешно количество танкове, и то срещу силен противник, цялата му стратегия и всичките му концепции, като се започне от конструкцията на танковете, се оказват порочни. А за завземането на Централна Европа чак до бреговете на Атлантика всички тези танкове са били дори много подходящи.
	Ами нали и Сталин е готвел нещо подобно. За такива условия, за такива действия нашите БТ щяха да бъдат напълно подходящи.
	Хайде сега да сравним порочните съветски танкове с непорочните американски.
	Най-първите БТ-2, произведени през 1932 година, са имали относителна мощност 36,4 к.с. на тон тегло. 12 години по-късно, към края на войната, Америка е произвеждала леки танкове М5 с относителна мощност 14,1 к.с. на тон. Два и половина пъти по-слаби!
	БТ-2 са имали 37-милиметрово оръдие. През 1933 година производството на тези танкове е било прекратено. Вместо тях същата година серийно започват да се произвеждат БТ-5 с два пъти по-мощно 45-милиметрово оръдие. Това е била порочна концепция. Но Америка е произвеждала танкове с негодните за нищо 37-мили-метрови оръдия до края на 1944 година.
	През лятото на 1941 година съветското 45-милиметрово оръдие е можело успешно да поразява всякакви германски танкове. От тогава до края на войната всички германски танкове се сдобиват с мощна броня. Срещу кого, обяснете ми, в края на войната е можело да бъде използвано непорочното американско 37-милиметрово оръдие?
	При съветските леки танкове „тънката им противокуршумна броня е можела да бъде пробита от всички видове германско противотанково оръжие“. А тънката противокуршумна броня на американските сигурно изобщо не е можела да бъде пробита.
	При съветските леки танкове „артилерийското въоръжение е било недостатъчно както за подкрепа на пехотата, така и за борба срещу танковете на противника“. Има си хас. Къде сме тръгнали ние с 45-милиметровото оръдие? Виж, към края на войната американското непорочно 37-милиметрово оръдие хем е било напълно годно за подкрепа на пехотата, хем е трошало като орехи и „Пантерите“, и „Тигрите“. От тия зверове са оставали само опашките. Мощ ли е, чудо ли е!
	При слабата си броня и смешното си въоръжение американските танкове M3 и М5 са имали само едно предимство — били са подвижни.
	Но съветските предвоенни БТ така и са останали ненадминати по тези характеристики. Не си спомням за скоростта. Всеки може сам да сравни. Ето най-високите постижения в графата „Запас от ход по шосе“. Американският М5 — 200 км. БТ-7М на гъсеници — 600, на колела — 700.
	Най-интересното е, че Съветският съюз е произвел около 8 хиляди от порочните БТ и преди войната е прекратил производството им. Едва след това в САЩ е било разгърнато масово производство на много по-слаби непорочни танкове. И от тях са произведени почти 23 хиляди.
	Подиграват ни се войнстващи, нагли, самоуверени профани, които, ако зависеше от тях, биха правили много квадратни мили минни полета. Тези глупаци не са способни да разберат не само нашата, но и собствената си история.
	Жалко, че импотентните генерали на Русия не са в състояние да защитават не само честта на страната си, но и своята собствена.

	* * *

	През 1812 година княз Михаил Иларионович Голенишчев-Кутузов би могъл да заповяда на казаците „да се нахвърлят с всички сили и средства върху вражеските сили и да ги унищожат в районите, където са нарушили границата“. И тогава казаците щяха да се колят с френските кирасири* досами границата. И там щяха да паднат мъртви. През това време Бонапарт щеше да обърне оръдията си, а по чудо оцелелите казаци щяха да поемат като стена към картеча. И сега някой мноого грамотен откривател щеше да ни пее за порочната концепция: прекалено леко е било оръжието на казаците и не са имали никаква бронева защита, за разлика от Бонапартовите кирасири…
	[* Тежко въоръжени с брони конници. — Б.ред.]
	Но нека се върнем от войната с Бонапарт към войната с Хитлер.
	Жуков е обявил, че съветските танкове са били леки и остарели, а „врагът беше по-силен“. Щом е така, ето ти, стратеже, пример от историята: не ритай срещу ръжена, не пращай казаците срещу картеча, не е нужно и да се колят с кирасирите.
	Жуков е погубил танковите войски на Червената армия в безмозъчни контраудари, а е стоварил вината върху народите на Съветския съюз: били му дали лоши танкове. И ето че висшите военни ръководители на Русия, както и „всички историци в един глас“, пригласят на стратега: слаби са били съветските танкове…
	Ако танковете са били лоши, нека се вгледаме в онези, които Жуков никога не е имал, но страстно би желал да има…


>	Глава 22
>	Тухачевски в пустинята

E>
	С установяването на съветската власт ръководството на артилерията поемат енергични дилетанти. Един от тях е бил Михаил Николаевич Тухачевски… Той е получил образованието си в Александровското военно училище, което завършва през 1914 година. Не е учил никъде другаде, само е учил другите… Бойният опит на подпоручика се е оказал почти нулев. На фронта попада в края на септември 1914-а, а още на 21 февруари 1915 година се озовава в плен… По време на граждански войни генерали обикновено стават не стратези, а кресльовци, дето ги бива само да крещят лозунги…
@	А. Б. Широкорад
@	„Гений советской артиллерии“. М., АСТ, 2002, с. 33–34
E$

>>	1
	Едно много разпространено обяснение за катастрофата през 1941 година: имали сме един велик гений на стратегията, но Сталин е погубил гения. Заради това през юни 1941 година сме платили с реки от кръв…
	Легендите за невероятните таланти на Тухачевски укрепваха, включително и благодарение на старанията на другия велик гений на стратегията и на неговата „най-правдива книга за войната“: „У М. Н. Тухачевски се чувстваше гигантът на военната мисъл, звездата от първа величина в плеядата изтъкнати военачалници от Червената армия“ _(Г. К. Жуков. „Воспоминания и размышления“. М., Олма-Пресс, 2003, том 1, с. 114)_.
	Добре, нека се вгледаме в делата и постиженията на Тухачевски. Като оценим възгледите на „звездата в плеядата“, ще си съставим мнение и за Жуков, щом като той сам си я е избрал като образец за подражание.
	Жуков е очарован от прозорливостта и проницателността на гиганта на военната мисъл: „Още през 30-те години М. Н. Тухачевски предупреждаваше, че нашият враг номер едно е Германия, че тя усилено се готви за голяма война и безспорно на първо място срещу Съветския съюз“.
	Във времената на Хрушчов беше създаден и получи широко разпространение митът за „предупрежденията“ на Тухачевски. По заповед на Хрушчов „забележителните творби“ на Тухачевски бяха издадени в огромни тиражи. Тези новички томове можеха да се намерят във всяка полкова библиотека, във всеки Дом на офицерите. Те така и завинаги си останаха новички. Защото никой никога не ги вземаше от рафтовете. Защо да ги вземат? Щом лекторът от политотдела казва от трибуната, че Тухачевски е предупреждавал, значи наистина е било така. Има ли смисъл след това да четат гениалните творби?
	Но нали и лекторите са хора. Като всички. Съветски. И те не са четели тези томове. И на тях някой им е казал, че видите ли, той е бил гений. Не са си направили труда лично да прелистят шедьоврите на Тухачевски.
	И така си тръгна. Стана обичайно да се мисли така.
	Като разказва за „предупрежденията“ на Тухачевски, Георгий Константинович Жуков, то се знае, също не ги е чел. Но той е имал мощна идеологическа прислуга. Е, вече те, творците на „най-правдивата книга за войната“, би трябвало да надникнат в първоизточника.
	Но и те са се оказали хора съветски: щом всички казват, че Тухачевски е бил гений, тъй да бъде.
	Навремето събирачи на устно народно творчество са обикаляли селата и са записвали песни, сказания, поговорки, легенди. Този пласт е неизчерпаем. Защото докато запишеш всички стари легенди, се появяват нови.
	При комунистите създаването на легенди беше поставено на държавни основи. Бяха измислени много легенди. Те получиха широко разпространение. Създателите на мемоарите на Жуков, за да не си създават много затруднения, са събирали в едно приказките за войната, разпространени сред народа, и са ги публикували от името на Жуков: и за глупавия Сталин, и за стремежа му да отложи войната и да не даде повод на Хитлер, и за остарелите танкове, и за четирийсетте хиляди погубени пълководци, и за гениалния Тухачевски, и за неговите мъдри предупреждения, и за безбройните арестанти.
	Веднъж вече се спирах на „предупрежденията“ на Тухачевски.
	Ще напомня, че в своето първо „предупреждение“ Тухачевски е говорел за коварните замисли на „министрите на Америка, Англия, Франция и другите капиталистически страни“. Сред враговете ни Тухачевски е назовал всичките бъдещи съюзници във Втората световна война. Великият предсказател обаче, незнайно защо, не е споменал Германия.
	Разбира се, може да се предполага, че с думите „и други“ той е имал предвид именно Германия. Но потвърждения за това смело предположение още не са намерени.
	А във второто си „предупреждение“ Тухачевски говори за германската военна заплаха спрямо Франция, Белгия, Полша, Чехословакия и Австрия. Незнайно защо обаче, е забравил за заплахата спрямо Съветския съюз.
	Смелата мисъл, че Тухачевски е предупреждавал за усилената подготовка на Германия „за голяма война и безспорно на първо място срещу Съветския съюз“, е изказана от Жуков и (или) от неговите съавтори. Но Тухачевски не е казвал и не е писал нищо подобно. За да се убедим, достатъчно е просто да отворим „Военный вестник“, бр. 4 от 1935 година. В централните библиотеки в Москва това списание може да се намери. Могат да се прочетат и издадените при Хрушчов „шедьоври“ на гореспоменатия „гигант“. И там няма нищо за подготовка на Германия за война срещу Съветския съюз.
	Но можеш ли да запушиш устата на Жуков: „Той е подкрепил своята ярка патриотична реч със сериозен анализ и числа за въоръжаването на Германия и за нейните агресивни стремежи. Но гласът на М. Н. Тухачевски е останал «глас в пустиня»“.
	Тук просто съм длъжен да възразя: Тухачевски никога не е произнасял патриотични речи, защото не е бил патриот и не се е представял за такъв. Тухачевски е смятал себе си за марксист, комунист, интернационалист. Той е смятал, че националните интереси на Съветския съюз трябва да бъдат жертвани в името на интересите на световния пролетариат. За това е говорел във всяка своя реч.
	Всеки желаещ може да се убеди в това. И по този въпрос има изобилие от първоизточници. Освен това той и устно, писмено и печатно е наричал себе си окупатор. И се е гордеел с това. И е писал научни трактати по въпроса как трябва да се осъществява режимът на окупация на собствена страна.
	Странно, но след всичко това в Русия още не е открит нито един музей на окупацията. Така се отнасяме ние към своята история.
	И със „сериозния анализ“ на Тухачевски не всичко е толкова просто. Онзи, който си е направил труда лично да прочете, не споделя възторжената оценка на Жуков: „Съвременният анализ на статията на Тухачевски за «Правда» показва, че в нея са цитирани завишени данни за военните възможности на Германия, фактически Тухачевски е дезинформирал и Сталин, и обществеността, като значително е преувеличавал потенциала на германските военноморски и военновъздушни сили. Така например през 1935 година германците не са имали никакви танкови части, както впрочем и танкове изобщо. Колкото до съществувалите тогава двеста «и кусур» германски танкетки Т-1 с противокуршумна броня, те не са представлявали сериозна опасност. Може би като е представил на заместник-наркома по отбраната погрешни сведения, някой чисто и просто е саботирал кариерата на амбициозния военачалник с желанието да демонстрира на целия свят неговата некомпетентност и непрофесионализъм“ _(„Красная Звезда“, 15.05.2003)_.
	Именно това се е случило. Целият свят се е присмивал на Тухачевски. „Гигантът на военната мисъл“ е показал пълната си неграмотност и професионална непригодност. А Жуков, както той самият разказва, е „слушал като омагьосан“ свръхглупавите изказвания на въпросния гигант. И три десетилетия по-късно, възпявайки глупостите на Тухачевски, Жуков показа на света собствената си некомпетентност и пълна липса на професионализъм.


>>	2
	И тъй (ако се вярва на Жуков), Тухачевски е настоявал да се готвим за война, да ковем оръжие, но „гласът в пустиня“ не е бил чут. Излиза, че нашата любима страна е дремела в непробудния си пацифизъм и не е ковяла оръжие.
	Жуков, както винаги, греши. Още от 1927 година Съветският съюз не е строил нищо освен концлагери и военни заводи.
	Ама разправят — Днепрогес*!
	[* Днепровска хидроелектроцентрала. — Б.пр.]
	Вярно. Имало е и Днепрогес. Строили са я, за да осигурят с енергия най-големия в Европа алуминиев комбинат. А алуминият е отивал за производството на бойни самолети и танкови двигатели. Така че Днепрогес не е изключение. Тя е чисто военно предприятие.
	Съветският съюз е произвеждал толкова оръжие, колкото не е произвеждал никой в света. Заради оръжието в мирно време са били изтребени десетки милиони души. За производството на оръжие страната е платила толкова огромна цена, че кадровата Червена армия просто е отказала да воюва за тази власт и е изоставила из поля, гори и блата всичкото това оръжие.
	А Жуков негодува: хем Тухачевски е настоявал да произвеждаме оръжие, но не са го послушали, не сме имали оръжие! „Като си спомняхме през първите дни на Великата отечествена война за М. Н. Тухачевски, ние винаги отдавахме дължимото на неговата прозорливост и на ограничеността на онези, които не са виждали по-далече от носа си, вследствие на което нашето ръководство не успя своевременно да създаде мощни бронетанкови войски, а ги създаваше вече в хода на войната“ _(„Воспоминания и размышления“. М, Олма-Пресс, 2003, том 1, с. 114)_.
	Извънредно мъдрият Тухачевски бил предлагал програми за въоръжаване, но му пречел онзи, който „не виждал по-далече от носа си“. Но кой е той, този злодей, дето не щял и не щял да се въоръжава?
	Намекът на Жуков се разшифрова лесно. Всички, които поне малко се интересуват от войната, знаят, че резолюциите върху безумните проекти на Тухачевски е пишел лично Сталин. Другарят Сталин значи е страдал от пацифизъм в тежка форма, той значи не е искал да чува воплите на Тухачевски в пустинята. Поради това значи „нашето ръководство не успя своевременно да създаде мощни бронетанкови войски, а ги създаваше вече в хода на войната“.
	Песента, че в Червената армия преди войната не е имало танкови войски, пръв подхваща един човек на име Гьобелс. През 1943 година, когато Червената армия обръща хода на войната в своя полза и поема на запад, Гьобелс обяснява достъпно на добрите бюргери причините за необяснимите на пръв поглед победи на нисшата раса: просто руските маймуни копират германския опит. Примитивни същества, какво да ги правиш…
	Обяснението се харесало. Станало популярно. След войната се повтаря безброй пъти. Харесва се и на задокеанските мъдреци: самите руски маймуни за нищо не ги бива, цялата си мъдрост са получили от германците… А ние, американците, разгромихме дори германците.
	Нито в първото, нито в много от следващите издания на мемоарите на Жуков се съдържаха откровенията, че преди войната в Червената армия не е имало мощни бронетанкови войски. Но ето че тази късметлийка, дъщерята на Жуков, е намерила „първоначалния ръкопис“ и изведнъж се разбрало, че Съветският съюз е бил управляван от някакви дебили, които не са виждали по-далече от носа си, не са правели нищо за подготовката за война, та дори не са създали танкови войски. Наложило се те да се създават вече по време на войната…
	Тиражите в чужбина моментално скачат. По-рано тези неща е говорел Гьобелс. Излиза, че не е лъгал. Ето, и Жуков казва същото: не е имало мощни танкови войски в Червената армия, наложило се е да ги създават по време на войната, т.е. да прилагат германския опит.
	И тутакси списание „Родина“ се хвърля да защитава мислите на Жуков (т.е. на Гьобелс-Жуков): ето че автентичната истина за войната се разкри! Четете! Дори на учениците препоръчваме да вярват само на последните издания, като се започне от десетото, свереното с първоначалния ръкопис.
	И маршалът на бронетанковите войски О. Лосик приглася ли, приглася: ето, едва сега се разкри истината!
	Другарю маршал на бронетанковите войски, настоятелно ви препоръчвам да прелистите „Учебник на донаборника“. В него историята на развитието на съветските танкови войски е изложена кратко и напълно достъпно дори за маршали. Сигурен съм, че на маршала на бронетанковите войски ще му бъде интересно да научи нещичко за танковете.
	На главния редактор на списание „Родина“ препоръчвам още веднъж да прочете откровенията на Жуков, че преди войната не сме имали мощни танкови войски, а после да прелисти три страници в същата книга…


>>	3
	Нека и ние прелистим три страници от „най-правдивата книга за войната“. На страница 121 Жуков разказва историята на създаването на механичните корпуси, „подчертавайки приоритета на нашата армия по този въпрос“.
	„През 1929 година Реввоенсъветът на СССР (според доклада на В. К. Триандафилов) утвърждава постановлението… За изпълнение на постановлението същата година е сформиран експериментален механизиран полк. Този полк още през 1929 година взема участие в общоармейските учения в нашия Белоруски военен окръг. Ученията са ръководени от К. Е. Ворошилов, Б. М. Шапошников и В. К. Триандафилов“.
	Тук трябва да обърнем внимание на имената: не според доклада на Тухачевски, а според доклада на Триандафилов. Освен това ученията е ръководил не Тухачевски, а Ворошилов.
	Но да не се отплесваме: „През 1930 година полкът се разширява в механизирана бригада, която веднага е изпробвана в окръжните учения. През 1932 година се създават първите в света механизирани корпуси, всеки от които включва две механизирани и една стрелково-картечна бригада и отделен зенитноартилерийски дивизион. В корпуса е имало над 500 танка и над 200 бронирани автомобила. Към началото на 1936 година са били създадени вече 4 механизирани корпуса, 6 отделни механизирани бригади и още толкова отделни танкови полка, 15 механизирани полка на кавалерийски дивизии, над 80 танкови батальона и роти в стрелкови дивизии“.
	По-нататък в текста на Жуков тук и там проличават намеци, че в Червената армия все пак е имало танкови войски. И то далеч не хилави. Ето началото на 1939 година: „В случай на война аз трябваше да вляза в командването на конно-механизирана група, състояща се от 4–5 дивизии конница и 3–4 отделни танкови бригади“.
	Няма да се присмиваме на конно-механизираните групи. В хода на настъпателните операции те напълно са оправдавали съществуването си чак до август 1945 година. Щяха да оправдават съществуването си и по-нататък, но войната е свършила.
	Сега нека направим сметка. Във всяка кавалерийска дивизия е имало собствен танков полк — 64 танка. Във всяка отделна танкова бригада — по 275 танка. И по минимум да ги смятаме, и по максимум, за такава танкова мощ, събрана в един юмрук, и Гудериан, и Манщайн са можели само да мечтаят.
	И в Киевския военен окръг за случай на война се е създавала също такава ударна групировка. Само че по-силна.
	Разликата е била в това, че германските танкови групи е трябвало сами да пробиват отбраната. В Червената армия тази задача е била възлагана на армиите от първия ешелон, които са били обилно снабдени с артилерия и танкове НПП, включително тежки. Те са пробивали отбраните. А подвижните групи са били въвеждани в сражение чрез пробив в отбраната на противника на участък, където можело да се очаква успех.
	По-просто казано, германските танкови групи е трябвало да хабят сили за пробиване на отбраната, а съветските са влизали в настъпление с цялата си мощ.
	По-нататък Жуков разказва как е воювал на Халхин Гол, където главна ударна и маневрена сила са били силните танкови и мотоброневи бригади.
	Ето така протича у нас процесът на дебилизация на собствения ни народ: на една страница ни казват, че ние най-първи в света сме създали мощни танкови съединения, най-първи сме разработили теорията за тяхното бойно приложение, най-първи на учения сме проверили правилността на теоретичните разработки, най-първи сме използвали мощните танкови съединения за разгрома на цяла японска армия, имали сме най-мощните в света танкови войски и най-добрите танкове в света…
	После изведнъж няколко страници по-нататък ни разправят, че нашите вождове не са виждали по-далече от носа си и не са си направили труда да създадат танкови войски преди войната.
	Към 21 юни 1941 година Червената армия е имала 25 хиляди танка. Принудена е да го признае дори „Красная Звезда“ _(29.05.2001)_. На второ място в света е била Германия, която е хвърлила срещу Съветския съюз 3712 танка. Така пише в мемоарите на Жуков.
	Излиза, че руските глупаци не са виждали по-далече от носа си и преди войната не са си направили труда да създадат мощни танкови войски. Излиза, че само свръхмъдрият Хитлер е виждал по-далече от носа си. Или може би по-далече от носа си е виждал Чърчил. През юли 1940 година за защита на Британските острови на него са му останали 89 непригодни за нищо танкове.
	25-те хиляди танка, които Червената армия е имала към 21 юни, са върхът на военната мощ от началото на века до края на Втората световна война. Нито една страна, включително и Съветският съюз, по време на войната не е имала едновременно такова количество танкове: докато едните постъпвали от заводите, другите вече се били превърнали в скрап.
	По време на войната не сме успели да създадем толкова мощни танкови войски, каквито сме имали преди войната. Такова количество танкове, намиращи се на въоръжение в Червената армия, до края на войната е останало непостижима мечта за съветските маршали.
	Декларацията, че преди войната в Червената армия не е имало мощни танкови войски, е клевета срещу нашата страна и народа й. Във всяка нормална страна клеветниците, които са съчинили „първоначалния ръкопис“ на мемоарите на Жуков, отдавна щяха да бъдат намерени и съдени.
	Но интересите на хитлеристите и комунистите по този въпрос са съвпаднали. И на едните, и на другите е изгодно да представят нашия народ като стадо глупци.
	Ето защо списание „Родина“ толкова разпалено повтаря измислиците на Гьобелс и Жуков за нашата расова непълноценност.


>>	4
	Хайде сега да поразсъждаваме за предложенията на Тухачевски и да оценим глупостта на онези, които според израза на Жуков „не виждали по-далече от носа си“ и не създали мощни танкови войски преди войната.
	През 1929 година Тухачевски изпраща на Сталин доклад, в който настоява незабавно да се пристъпи към масово производство на танкове. През 1929 година Тухачевски е предлагал да бъдат произведени 50–100 хиляди танка.
	Това е било плод на болна фантазия.
	Със същия успех е можел да предложи на Сталин да изпрати експедиция на Марс и там да организира комунистическа революция в духа на романа на Алексей Толстой „Аелита“. И сега почитателите на Тухачевски с пресекващи от вълнение гласове щяха да възклицават: ах, колко далече в бъдещето е гледал!
	Впрочем Съветският съюз през 1929 година не е можел да изпрати експедиция на Марс. През 1930-а също. Ще се осмеля да заявя, че и през 1931 година такова начинание би завършило с крах. Призивът за една година да се произведат 50–100 хиляди танка по дух и смисъл е призив за полети към далечни планети.
	Смело, но нереално.
	Съветският съюз не е можел да произведе 50 хиляди танка за една година. Нито през 1929 година, нито през 1939-а, нито през 1944-та, когато цялата страна е била заета само с производство на оръжие. Такова количество танкове Съветският съюз не е можел да произведе нито в мирно, нито във военно време, нито при Сталин, нито при Брежнев, нито при Горбачов. И никой не е можел. Нито една страна в света при пълно напрежение на военната икономика не би могла да произведе 50 хиляди танка за една година. Нито Германия, нито Великобритания, нито САЩ. За 100 хиляди за една година изобщо не говоря.
	Именно така е било разбрано това през 1929 година в Кремъл. Вярно, Сталин не е употребил нецензурни думи. Сталин се е постарал с достатъчно мек тон да обясни, че на стратега Тухачевски нещо му хлопа.
	Но Тухачевски не мирясвал.
	На 30 декември 1930 година той пише на Сталин още едно писмо. И в него заявява: аз не преувеличавам нашите възможности за производство на танкове, напротив! Трябва да говорим не за 100 хиляди танка годишно. Ние сме способни на нещо повече!
	Най-високата длъжност на Тухачевски е заместник-нарком на отбраната по въоръжението. Цялата му дейност на този пост е била във вреда на Съветския съюз. Личният принос на гиганта на военната мисъл личи във всичко.
	Тухачевски е бил принципен противник на минохвъргачките, смятал ги е за „недоразвита артилерия“. При Тухачевски производството на минохвъргачки е било напълно спряно.
	Също тъй яростно гигантът се е изказвал против скорострелните зенитни оръдия с малък калибър. А именно те са нужни на войските.
	Пистолетите-картечници Тухачевски е смятал за „полицейско оръжие“, ненужно в нашите условия, тъй като все пак не живеем в Чикаго. Разработеният в средата на 30-те години пистолет-картечница на Дегтярьов въпреки гиганта на военната мисъл все пак е бил приет на въоръжение, но Тухачевски се е прославил с поръчката си за ППД. Той се е разпоредил да се изискат за армията… 300 броя. Съображения: при евентуална война Червената армия ще има около 300 дивизии, значи на всеки командир ще му е нужен по един за самоотбрана.
	Тухачевски не е планирал в бойните части да се използват пистолети-картечници. Пистолетът-картечница според Тухачевски е лично оръжие на командир на дивизия. Когато враговете нахлуят в командния пункт, той ще има възможност да се защитава и да не бъде пленен.
	Възхитителна логика. Но защо в такъв случай с такова оръжие да не бъдат въоръжени и командирите на полкове? Защо пистолет-картечница да не се даде и на началник-щаба на дивизията?
	За да управляваш триста дивизии, трябва да имаш сто управления на корпуси, трийсет армейски и до десет фронтови управления. Защо пистолетите-картечници да са важни само за самозащита на командирите на дивизии? А командирите на корпуси със саби ли ще се отбраняват?
	Още по-ужасяващи последствия е имал личният принос на любимия на Жуков Тухачевски в работите на артилерията.
	Тухачевски неумолимо е настоявал за пълното превъоръжаване на армията с безоткатните оръдия на Курчевски. Курчевски е предложил над сто различни варианта безоткатни оръдия за пехотата, кавалерията, артилерията, за танковете, самолетите, мотоциклетите, бойните кораби. Нито едно от тези оръдия никога не е издържало не само войсковите и държавните изпитания, но дори заводските. Били хвърлени безумни средства, било пропуснато скъпоценно време, съперниците на Курчевски били обезвредени и смазани.
	Резултатът от кипящата дейност на Курчевски е бил кръгла нула.
	В областта на авиацията Тухачевски е бил привърженик на масовото производство на самолети със скелет от бамбукови пръчки.
	На неговите чудатости бихме могли да се смеем, ако чудатостите му не са прераствали плавно във вредителство.


>>	5
	Теоретичните възгледи на Тухачевски по въпроса за развитието на оръжието са коренно погрешни и порочни. „При равни други условия колесно-гъсеничният танк има предимства пред гъсеничния. Също както амфибията има предимства пред неплаващия танк“ — е писал Тухачевски в труда си „Новите въпроси на войната“. Тухачевски е твърдял, че при всякакви условия колесно-гъсеничният е по-добър от чисто гъсеничния, защото по шосе се движи бързо като автомобил, а при липса на път — като трактор. Бил е привърженик на универсалните средства: в авиацията — изтребители-бомбардировачи, в артилерията — зенитно-противотанкови оръдия и т.н.
	Теоретично всичко изглежда правилно: в момента са ни нужни изтребители, моля — всички наши самолети могат да водят бой като изтребители. След един час ни трябват бомбардировачи и пак нямаме проблеми — всички наши самолети нанасят удар по наземните цели. След като хвърлят бомбите, бомбардировачите отново се превръщат в изтребители и самостоятелно се бранят от подгонилите ги врагове.
	Има оръдия зенитни, има и оръдия полеви. Летят вражески самолети, но по тях стрелят само зенитните оръдия. Обикновените полеви мълчат, защото не могат да стрелят нагоре. Или пък трябва да накараме вражеските батареи да млъкнат. Полевата артилерия работи, зенитната мълчи. Но защо да не направим универсално оръдие? Вражеските самолети летят, а по тях стреля наведнъж цялата наша артилерия! Трябва ли да се удрят наземни цели, цялата артилерия гърми по наземните!
	На пръв поглед всичко това е чудесно…
	Но ако на конструктора е поставена задача да съвмести в един образец характеристиките на различни типове оръжие, всъщност му е поставена задача да гони два заека. Ако не и три.
	Ако в една конструкция се съвместят качествата на състезателен автомобил и самосвал, тази машина ще отстъпва както на състезателния автомобил по време на състезания, така и на самосвала на строеж.
	Именно така при равни други условия изтребителят-бомбардировач във въздушен бой не може да бъде по-добър от обикновения изтребител. Просто защото е по-голям, по-сложен, по-тежък. Следователно неговата маневреност, скорост, скороподемност не могат да бъдат високи колкото на изтребителя, създаден от същия конструктор от същите материали и с използване на същата технология.
	Въпросният изтребител-бомбардировач не може да бъде по-добър и от обикновен бомбардировач просто защото е по-лек. В авиацията се шегуваха, че изтребителят-бомбардировач не е нито изтребител, нито бомбардировач.
	Зенитно-противотанковото оръдие е много по-тежко, по-скъпо, по-сложно за производство, обслужване и ремонт от обикновеното противотанково. Зенитно-противотанковото има по-малка маневреност на бойното поле, силуетът му е по-висок, следователно — и уязвимостта. За обслужването на едно зенитно-противотанково оръдие са нужни повече войници, а за транспортирането му — много по-мощен влекач: то не само е по-тежко, но е и на две оси.
	С обикновеното зенитно оръдие при нужда може да се стреля по танкове. Но това удоволствие е скъпо и не е безопасно. Обикновено противотанково оръдие от същия калибър е по-лесно да се изтегли към внезапно обозначило се танкоопасно направление, по-лесно е да се изкопае и замаскира укритие за него, по-лесно е под противниковия обстрел да се смени огневата му позиция.
	Но най-важното е, че зенитно-противотанкови оръдия не са нужни.
	Против дълбокия тил на страната работят тежките вражески бомбардировачи. Но там няма вражески танкове. За какво ви е зенитно-противотанково оръдие в дълбокия тил?
	А на бойното поле противникът използва щурмоваци и пикиращи бомбардировачи. По тях не се стреля с големи оръдия. Тук е нужно нещо скорострелно е калибър 20–40 мм. Но Тухачевски е възпрепятствал и смазал създаването и развитието на такива зенитни оръдия.


>>	6
	Възгледите на Тухачевски за конструкцията на танковете са не по-малко погрешни.
	При равни други условия чисто гъсеничният танк е по-евтин, по-лесен за производство, особено масово, по-лесен за експлоатация и ремонт, следователно — по-надежден от колесно-гъсеничния. Гъсеничният танк може да носи тежка броня и мощно въоръжение, а колесно-гъсеничният не е способен на това. Колесно-гъсеничните танкове са били нужни за съвършено специфични условия в съвършено специфична война. Те са били подходящи, докато армиите на противника не са били наситени с противотанкови оръдия. Още с появяването на такива оръдия и тяхното разпространяване се е наложило на танковете да се поставя тежка броня. Това, между другото, е предизвикало отказа от колесно-гъсенични танкове в края на 30-те години.
	И плаващият танк не във всичко е по-добър от обикновения. Той има същия недостатък като колесно-гъсеничния. Плаващият е по-скъп и сложен. И никой никога няма да успее да постави на плаващ танк толкова мощно оръдие и толкова тежка броня, колкото на обикновен танк.
	Никой не спори, че плаващият танк е нещо необходимо. Но се налага да избираме — способност за плаване или мощна броня, способност за плаване или мощно въоръжение. На плаващ танк по-добре да не срещаш насред полето обикновен среден танк на противника. Може да стане лошо.
	Жуков пише, че историята ни е отпуснала малко време за подготовка за войната. Няма да спорим с гения. Но нека обърнем внимание на начина, по който това време е било използвано. Под топлото крило на Тухачевски са процъфтявали конструкторски бюра, ръководени от шарлатани като Курчевски. Те са гълтали колосални държавни средства, затрупвали са промишлеността с множество поръчки за малки серии екстравагантни фантастични образци на въоръжение, които в крайна сметка са се оказвали негодни и за масово производство, и за въоръжаване на войските.
	В същото време изтъкнатите конструктори на бойна техника Шавирин, Шпагин, Дегтярьов, Грабин, Петров и много други поради капризите на неграмотния господар Тухачевски са били лишени от възможността да създават онова, което е било нужно за войната. Вкарвали са ги в задънени технологически улици, като са ги принуждавали да създават универсални образци оръжие като зенитно-противотанковите оръдия например.
	За това е било виновно засега необясненото от никого меко отношение на Сталин към Тухачевски. Сталин ту е отстранявал гиганта на военната мисъл от ръководството на развитието на въоръжението, ту отново му е поверявал този изключително важен ресор. Дори „Красная Звезда“ _(29.05.2001)_ е принудена да признае: „Това се е случило, защото навремето не е бил неутрализиран докрай военният Хлестаков — Тухачевски, заместник-нарком по въоръжението и «червен милитарист» едновременно. Освен това не е била изкоренена «гигантоманията» в НКО* _(израз на Сталин на докладна от Генералния щаб по повод на предложения на Тухачевски)_. Това е била една от причините за разпиляването на средства за най-често ненужни проекти за създаване на военнотехническа екзотика вместо за подготовка на промишлеността за производство на качествено и съвременно въоръжение“.
	[* Народен комисариат по отбраната. — Б.пр.]


>>	7
	Нашето общество полека-лека се съвзема от възторзите по повод на смелите замисли на гиганта на военната мисъл. „Колкото до прословутата «неподготвеност на СССР за войната», ако беше реализиран замисълът на Тухачевски да се произведат 100 хиляди танка и да се издържат в РККА 250 комплектувани дивизии (както ги наричат днес, «съединения за постоянна готовност»), народът наистина щеше да остане гол и бос. 100 хиляди танка, както и 150 хиляди самолета, не са били произведени, замислите на Тухачевски са били отхвърлени по настояване на Сталин“ _(„Красная Звезда“, 29.05.2001)_.
	Сега нека отново отворим „най-правдивата книга за войната“:
	„Много преди войната твърде способният конструктор Б. И. Шавирин създаде 82– и 120-милиметрови минохвъргачки. Истинското насищане на армията с минохвъргачно въоръжение стана по-късно“ _(Г. К. Жуков. „Воспоминания и размышления“. М., Олма-Пресс, 2003, том 1, с. 141)_.
	Виждате ли, имали сме талантлив конструктор на минохвъргачки. Много преди войната той е създал най-добрите в света минохвъргачки. Но кой знае защо, тогава армията не е била снабдена с минохвъргачно въоръжение. А минохвъргачките са били толкова сполучливи, прости, удобни, сигурни, че дори в началото на новото хилядолетие те все още са на въоръжение и служат вярно в много армии по света, включително в руската.
	На това място Жуков би трябвало да спомене и името на онзи гигант на военната мисъл, който много преди войната е заемал поста заместник-нарком на отбраната по въоръжението, който е смятал минохвъргачките за „недоразвита артилерия“ и всячески е препятствал процеса на тяхното създаване и на снабдяването на армията с тях, защото с тях не можело да се стреля по самолети и да се води борба срещу танкове.
	А ето още един бисер от същата страница на същата „най-правдива книга“:
	„Някои военни дейци дори мислеха да сведат оръдейната артилерия до универсални и полууниверсални оръдия. ЦК на ВКП(б) обърна внимание на погрешността на тази тенденция“.
	А ние пак бихме искали да научим имената на военните дейци, които са заемали толкова глупава позиция по въпросите на развитието на въоръжението.

	* * *

	Когато Жуков си спомня за мнимите заслуги на Тухачевски, като например за неговите прочути „предупреждения“, той нарича гиганта на военната мисъл по име.
	Но щом стане дума за конкретната му дейност, като например за идиотското му предложение цялата артилерия да се състои от универсални или полууниверсални оръдия, Жуков напълно забравя името на главния и единствен идеолог на този подход. Тук той крие Тухачевски сред множественото число на някакви неизвестни глупаци: „някои военни дейци“.
	Щом пък трябва да назове оногова, който е препятствал кипящата дейност на „звездата от плеядата“, оногова, който не е виждал по-далече от носа си — Жуков прозрачно намеква за Сталин.
	Ала стане ли дума за конкретно решение да бъде спряно безумието на Тухачевски, Жуков изтиква напред свръхмъдрия ЦК на ВКП(б), който „обърна внимание на погрешността на тази тенденция“.
	Генералният секретар на ЦК не виждал по-далече от носа си. Затова пък далновидният ЦК под неговото ръководство виждал всичко, всичко знаел, намирал правилни решения на всички проблеми.


>	Глава 23
>	Това се казва размах

E>
	Създаването на ВВС се извършваше по пътя на масовостта. Към средата на 1935 година ние имахме най-масовите ВВС в света. Това ни изглеждаше малко. Тухачевски планираше до 1937 година да имаме 40 хиляди самолета и 50 хиляди танка. Промишлеността, задъхвайки се, строеше стари модели перкалени* и дървени самолети. Това се вършеше, вместо да се правят изследвания, да се създава нова техника, да се развива авиационната промишленост и старата авиационна техника планомерно да се заменя с нова.
	[* Перкал — авиационен плат, с който са обшивани шперплатените и дървени корпуси на самолетите. — Б.пр.]
@	Два пъти герой на Съветския съюз, маршал от авиацията А. Ефимов
@	„Красная Звезда“, 06.05.2006
E$

>>	1
	Но как е смятал Тухачевски да произведе такова наистина невероятно количество танкове?
	Неговото предложение смайва с наистина безумната си смелост: всички наши трактори и автомобили трябва да се превърнат в танкове! Тухачевски заявява на Сталин: „От всеки трактор и автомобил може да се построи един танк“ _(ЦГАНХ* СССР. Фонд 7297, опись 41, единица хранения 9, лист 155)_.
	[* Централен държавен архив на народното стопанство. — Б.пр.]
	Тухачевски е наблягал на думата всеки. Според него всеки автомобил е потенциален танк. Включително автобусите. И леките коли. Потенциален танк е и всеки трактор. Тракторите и автомобилите според Тухачевски са „танкова суровина“.
	В статистиката Тухачевски включва всички автомобили и всички трактори в Съветския съюз и заключава: виждате ли колко много имаме!
	Към края на 1930 година в Съветския съюз е имало 98 400 автомобили и трактори. Тухачевски ликува: петилетката ще ни даде повече трактори и автомобили и ние ще ги превърнем всичките в танкове!
	Съставената от мен таблица за наличието на танкова „суровина“ у нас говори, че ресурсите още от края на 1931 година стават доста внушителни. Ако автомобилите и тракторите за производство на танкове се вземат от постъпленията за една година война, а част — от мобилизираните налични ресурси, очевидно бихме могли без особено пренапрежение за страната да имаме за танкове и автотрактори:
	„а) през 1932 година — 40 000 по мобилизация и 100 000 от годишното производство, и
	б) през 1933 година тези числа биха могли да нараснат един и половина пъти“ _(ЦГАНХ СССР. Фонд 7297, опись 41, единица хранения 9, лист 155)_.
	Ето това се казва размах!


>>	2
	Но дори Тухачевски е разбирал, че бронирана стомана за такова количество „танкове“ в страната няма и няма откъде да се вземе. Затова е предлагал вместо броня да се използва котелно желязо и Таганрогският котлостроителен завод да премине към производство на котелна ламарина.
	Основният автомобил по онова време е АМО-Ф-15. Той е превозвал максимум един тон. Колесната му формула е 4×2. Той не е можел да се движи извън пътищата. Ако се прикрият с котелна ламарина само двигателят, резервоарите и кабината на водача на камиона, това е вече над един тон допълнително тегло. Каросерията няма да може да се прикрие с „броня“. Ако се монтира железен сандък в каросерията, тогава двигателят, резервоарите и кабината на водача ще останат незащитени. При всеки от тези сценарии карданният вал, окачването и тъничките гуми биха останали открити.
	Въоръжението на такъв „танк“ е картечница „Максим“.
	На такъв „танк“ не може да се постави нищо по-тежко. Впрочем Тухачевски не е и препоръчвал да се поставя нещо друго. Да се постави картечница на такъв „танк“ е можело само открито, защото за бронирана купола е нужна стабилна основа, а такава е липсвала.
	Основен трактор по онова време е бил „Фордзън“. (Америка е продала лиценза за производството му и е построила завода. Естествено, у нас буржоазното название на трактора е било заменено с благозвучно пролетарско.) Мощността на трактора е била 15 конски сили. От момента на излизането на първия „Фордзън“ от заводския портал до края на 60-те години на XX век тази мощност на трактора е смятана за еталон. Така се е и писало: „През 1933–1937 година селското стопанство получи над 500 хиляди трактора (усреднено по 15 к.с.)“ _(„История Великой Отечественной войны Советского Союза. 1941-1945“. М., ИМЛ при ЦК КПСС, 1961, том 1, с. 64)_.
	Смисълът на тази фраза се нуждае от пояснение. От 1936 година освен на „Фордзън“ в Съветския съюз започва производството и на други по-мощни трактори. И ако от заводския портал е излизал един трактор с мощност 30 к.с., в статистиката той е бил смятан за два. А трактор с мощност 60 к.с. — за четири.
	Но в момента, когато Тухачевски е съчинявал проектите си, трактори с мощност 30 и 60 конски сили още не е имало. Имало е обикновен „Фордзън“, после — с усилена мощност, 22 конски сили. Именно него Тухачевски е предлагал да превърнат в танк. Този трактор е представлявал примитивен двигател, зад който на желязна седалка с дупчици е седял трактористът. Това чудо на техниката е имало отпред две малки железни колела със спици. Отзад — две големи колела. Също със спици. Било е възможно да прикрият с котелна ламарина тракториста и някои жизненоважни възли. Но не и колелата. Освен това е трябвало да се взема под внимание мощността на двигателя. Всяко увеличаване на натоварването би се отразило зле чрез намаляване на скоростта, запаса от ход и проходимостта. Криво-ляво е можело да се пригоди картечница, но и тя е трябвало да се постави на открито, защото просто е нямало къде да се приспособи бронирана купола.


>>	3
	Трябва да вземаме предвид и още един момент: ако всички автомобили и трактори в Съветския съюз бъдат превърнати в „танкове“, какво ще остане за промишлеността, транспорта и селското стопанство? Какво ще стане с икономиката на страната, ако се изземат дори не всички, а само половината трактори и автомобили?
	Но нали на война и на самата армия са нужни и трактори, и автомобили. Нека си представим, че армейските трактори и автомобили според проекта на Тухачевски са били превърнати в „танкове“. В такъв случай с какво сме щели да превозваме милионите тонове боеприпаси, гориво, резервни части, хранителните запаси, инженерното, медицинското и друго имущество от станциите за снабдяване до фронтовите, армейските, корпусните, дивизионните, бригадните и полковите складове и до бойното разположение на войските? С какво сме щели да осъществяваме превозването на войските? С какво сме щели да возим на буксир артилерията? С какво сме щели да превозваме щабовете, свързочните поделения, болниците, ремонтните работилници? На армията и без това не са й достигали автомобилите и тракторите. И никога на война те не могат да бъдат в излишък. На война няма излишни автомобили.
	Ако дори половината автомобили и трактори в страната бъдат преработени в „танкове“, те просто няма да могат да действат. Причината е проста. След колоната танкове трябва да се движи артилерията — противотанкова, оръдейна, гаубична и зенитна, пехотата, която не отстъпва на танковете по подвижност, сапьорите, химиците, свързочниците, щабовете, разузнаването, топографите, ремонтниците, медиците. И всичко това е автомобили, автомобили, автомобили. Освен това и за танковете, и за всички, които ги следват, трябва непрекъснато да се подават боеприпаси, горивни и смазочни материали, храни и много други неща. Елементарните пресмятания от онова време са показвали, че след всеки танк трябва да се движат 4–5, че и повече автомобили със снабдителни поделения и части. С други думи, дори да е било прието това явно глупашко решение петнайсетсиловите трактори да се превръщат в „танкове“, пак не би било възможно да се прескочи бариерата от 15–20 процента от общия брой армейски автомобили и трактори. В противен случай „танковете“ са щели да останат без боеприпаси, без гориво, без сапьори, без връзка, без управление, без артилерийска поддръжка, без зенитно прикритие и т.н.
	Тухачевски явно не е разбирал тези неща. А Жуков със зяпнала уста е слушал славеевите трели на „звездата от първа величина в плеядата“.


>>	4
	През втората половина на 30-те години съветската промишленост е усвоила производството на по-съвършените товарни автомобили ГАЗ-АА (1,5 тона), ЗиС-5 (3 тона) и на гъсеничните трактори от Челябинския завод. Но и тези автомобили не са задоволявали напълно изискванията на армията. Това са били обикновени камиони, а на армията са били нужни автомобили с повишена проходимост. Ако пък тези обикновени камиони са били обшити с котелна ламарина, проходимостта им съвсем е щяла да намалее.
	Малко преди войната е организирано производството на триосни камиони ГАЗ-ААА и ЗиС-6. Но и при тях предната ос не е била водеща. Тези автомобили също не са били подходящи за преработване в „танкове“. А и те са били крайно нужни на армията именно като автомобили. Дори в мирно време се е чувствал катастрофалният им недостиг.
	И нашият най-мощен гъсеничен трактор „Сталинец“ е ставал за преработване в танк в същата степен като всички останали трактори и автомобили.
	Предложенията на Тухачевски са технологично варварство. Невъзможно е автомобил или трактор да се превърнат в танк. Също както велосипед не може да се преработи в самосвал, мотоциклет — в булдозер, а чайник — в телевизор. Пък и защо би трябвало първо да се изобретява велосипедът, за да се преработва после в нещо друго? Щом според Тухачевски (и Жуков) страната е била в състояние да живее и да воюва без трактори и автомобили, защо изобщо са били строени автомобилните и тракторните заводи, защо е било организирано производството в тях? Нямаше ли да е по-просто от самото начало да се произвеждат танкове вместо автомобили и трактори?
	Всички опити за превръщане на тракторите и автомобилите в танкове приключват с провал. В хода на проведените изпитания ГАЗ-АА, накачен с котелна ламарина и така превърнат в „танк“, не е можел да помръдне от мястото си. А бронираният „Фордзън“ с големите си задни железни колела със зъбци е изхвърлял изпод себе си пръст и кърмовата му част се е заравяла в земята.
	Ама Жуков се кахъри: жалко, че не послушаха гения!


>>	5
	Нека сега сравним „най-остарелия“ съветски Т-26 с мечтите на Тухачевски за „Фордзън“, превърнат в „танк“.
	Двигателят на най-лошия Т-26 е с мощност 90 к.с. А гигантът на военната мисъл е мечтаел за 15. Или за 22.
	Т-26 е на гъсеници, той е можел да се движи във всякаква местност, а „Фордзън“ е с железни колела. И той е можел да се движи във всякаква местност, но само докато е бил трактор за оране. Щом са го превърнели в „танк“, той вече не би могъл да действа в каквато и да било местност.
	Повечето Т-26 са били с 45-милиметрово оръдие, което през 1941 година е можело да пробива всеки германски танк. Освен това са имали 2–3 картечници ДТ. Екипажът, въоръжението, боеприпасите, двигателят, горивото и всичко останало е било под истинска броня. А на „Фордзън“ в най-добрия случай би могло да се постави една картечница „Максим“. Съмнително е дали за тази картечница би могло да се осигури кръгов обстрел. При това би било невъзможно и стрелецът, и картечницата да се прикрият дори с котелна ламарина…
	Дори най-първите Т-26, въоръжени с две картечници, по всички параметри са превъзхождали „Фордзън“, защото картечниците им са били две, стрелците са се намирали под броня и са можели да стрелят във всяко направление, покривайки със секторите на обстрела цялото пространство наоколо.
	И ето че Жуков в спомените си нито веднъж не се е сетил за името на Т-26. Този танк и много други с доста по-високи характеристики Жуков е нарекъл „леки и остарели“ и ги е зачеркнал от статистиката като незаслужаващи споменаване. А между другото някои Т-26 са излезли от заводския портал през 1940-а и дори през първата половина на 1941 година. Виж, обаче ако според замисъла на гиганта на военната мисъл през 1929 или 1930 година автомобилите АМО-Ф-15 са били накачени с листове ламарина и са били престояли на открити площадки под снега и дъжда до 1941 година, тогава Жуков е щял да бъде доволен — ето кога Червената армия под негово ръководство е щяла да даде отпор!
	През август 1939 година в Монголия 1-ва армейска група под командването на Жуков разгромява 6-а японска армия. Жуков е разполагал с танкове БТ-5 с двигател 400 к.с. и БТ-7 — с 500 к.с. Никой в света по онова време не е имал нищо подобно. Благодарение на тази мощ Жуков постоянно е изпреварвал действията на противника. Японските войски не са успявали да реагират на стремителните настъпления и мълниеносните удари на съветските танкови бригади. Тези танкове са били въоръжени с 45-милиметрови оръдия, равни на които тогава не е имало нито в Япония, нито в САЩ, нито във Великобритания, нито в Германия. На някои френски танкове тогава е имало 47-милиметрови оръдия. Теглото на снаряда е било прилично — 1,65 кг, а на 45-милиметровите е било 1,4 кг. Но дължината на цевта на 47-милиметровото френско оръдие е била 34 калибъра, а на най-„остарелия“ съветски Т-26 45-милиметровото оръдие е имало мъничко по-малък калибър, затова пък дължината на цевта му е била 46 калибъра. Така че по мощ то е превъзхождало френското 47-милиметрово оръдие.
	Ще ми се да можех да се полюбувам на победата на Жуков в Монголия, ако вместо с БТ-5 и БТ-7 той бе трябвало да воюва с „танковете“ на Тухачевски и оръдията на Курчевски.
	През юни 1941 година Червената армия е имала 7549 бързоходни танка от БТ-2 до БТ-7М. Жуков нарича и всички тези танкове „леки и остарели“. Интересно, ако беше принуден да воюва с неспособните да помръднат от мястото си камиони и „Фордзъни“, как ли щеше да ги нарече? Нима „тежки и модерни“?


>>	6
	През 30-те години на XX век в съветското танкостроене ясно се очертават две диаметрално противоположни направления. Олицетворяват ги:
	а) Тухачевски с идеята за „танк“, преработен от камион;
	б) Павлов с идеята за рязък скок напред от Т-26 и БТ към танкове с тежка броня, дизелови двигатели, мощно въоръжение и широки гъсеници.
	Т-34 е бил „мечтата на Павлов, въплътена в броня“, а „Фордзън“ с „Максим“ — мечтата на Тухачевски, която благодарение на решителната намеса на Сталин не успяват да въплътят в котелна ламарина.
	И ето че Жуков в своите мемоари, в интервюта и публични изказвания редовно и настойчиво е тъпкал в калта Дмитрий Григориевич Павлов и е възпявал „звездата в плеядата“.
	Жуков е твърдял, че пътят за развитие на танковите войски, за който е настоявал Тухачевски, е бил единствено верният: ах, ако Червената армия беше въоръжена с „Фордзъни“, тогава да видите какъв пердах щяха да ядат от мен Хитлер и неговите генерали!
	Но ще ми се да можех да видя „танковете“ на Тухачевски в непроходимата кал през есента на 1941 година, сред преспите по краймосковските полета, в контранастъплението край Сталинград, в Курското сражение, в Белоруската настъпателна операция…
	И ето че Жуков възпява „умствената прозорливост“ на Тухачевски. И Жуков е бил ужасно опечален, задето Сталин „не е виждал по-далече от носа си“ и не е позволил на Тухачевски да осъществи наистина идиотските си замисли.
	Същевременно пак Жуков е обвинявал ръководството на Съветския съюз, т.е. Сталин, задето производството на Т-34 и КВ е било разгърнато прекалено късно и в недостатъчни мащаби. Всички свои позорни провали и поражения Жуков е обяснил с обстоятелството, че му давали малко от тези най-добри в света танкове.
	През цялата война, от Дубно, Ровно, Елна до Познан и Берлин, Жуков е воювал с танкове, създадени по замисъла на Дмитрий Григориевич Павлов. Какво е щял да прави „маршалът на победата“, ако не бе имал нито един КВ и Т-34?

	* * *

	Жуков не е единствен.
	Маршалът на Съветския съюз Язов съветва младите офицери: четете Жуков! И маршалът от бронетанковите войски Лосик, който е изкарал войната на Т-34, препоръчва на подрастващото поколение „най-правдивата книга за войната“: вярвайте на Жуков!
	Маршалът от бронетанковите войски Лосик е солидарен с Жуков: танковите войски трябвало да се развиват не по идеите на Павлов, а по гениалните рецепти на Тухачевски. Ех, да можеха тогава да дадат на командира на танкова бригада подполковник Лосик стотина „Фордзъна“ и стотина камиона — тогава, като срещнеше някоя прочута германска дивизия, „Мъртва глава“ или „Викинг“, щеше да им покаже как трябва да се воюва през XX век!


>	Глава 24
>	Защо Сталин е пуснал Троцки на свобода?

E>
	На стоманените щикове и ворошиловските залпове, на могъщите крила на Съветите ние ще понесем освобождаването на работническата класа от капиталистическите страни и ще развеем знамето на комунизма над останалите пет шести от земното кълбо.
@	Лев Мехлис, армейски комисар първи ранг, началник на Политуправлението на РККА
@	4 април 1939
E$

>>	1
	На 21 август 1940 година в Мексико зверски е убит Лев Троцки.
	Агентът на съветската тайна полиция, испанският комунист Рамон Меркадер дел Рио (наричан още Жак Морнар Вандердрайн или Жан Мортан, или Рамон Иванович Лопес) успява да се представи за активен идеен троцкист и да проникне в най-близкото обкръжение на Троцки. В деня на убийството те са сами в кабинета. Троцки, седнал зад бюрото, се е навел над статия. Меркадер изважда изпод шлифера си алпинистки пикел, замахва силно и със страшен удар троши черепа на Троцки.
	Меркадер е арестуван на местопрестъплението. Отказва да дава показания. Мексиканският съд го осъжда на 20 години затвор. На 6 май 1960 година за примерно поведение е освободен предсрочно от затвора, без да доизлежи последните три месеца от пълната си присъда. Меркадер е закаран в СССР и назначен за научен сътрудник към Института по марксизъм-ленинизъм при ЦК на КПСС. Това назначение твърде красноречиво характеризира както Централния комитет на Комунистическата партия на Съветския съюз, така и изобщо марксизма-ленинизма. За по-нататъшно развитие на безсмъртното Лениново учение, за укрепване на неразривната връзка между теорията и практиката на фронта на идеологическата борба е трябвало да бъдат изпращани идейни борци именно с такива наклонности. И с такъв опит.
	Тогава се разпространяваше шегата, че Меркадер, вече научен сътрудник в толкова уважаван храм на науката, пише многотомна дисертация на тема „Алтернативен начин на употреба на пикела“.
	Комунистическата власт би могла да не проявява особена благодарност за „подвига“ на Меркадер. Струва ли си за услуга, която вече е оказана? Още повече — преди 20 години. Но не! Веднага след пристигането си в Москва Меркадер е удостоен със званието Герой на Съветския съюз и са му връчени медалът „Златна звезда“ и най-високата държавна награда — орденът „Ленин“.
	Следва да обърнем внимание на един момент. Меркадер е извършил зверското убийство по времето на Сталин и по поръчка на Сталин. След смъртта на Сталин новият управник на Съветския съюз Никита Хрушчов публично е разобличил Сталин като най-голям престъпник. И ето че същият този Хрушчов в самия разгар на антисталинската кампания награждава Сталиновия агент, наемния убиец, с най-високите знаци на отличие в Съветския съюз. Този пример показва, че самият Никита Хрушчов, големият борец за мир, прогрес и демокрация, не само не се е гнусял от поръчковите убийства, но и ги е награждавал по най-високата тарифа.


>>	2
	Убийството на Троцки е породило множество обяснения. Говорело се, че това престъпление е било безсмислено, че последователите на Троцки са били съвсем малко, че Троцки е живеел в далечно Мексико и не е представлявал никаква заплаха. Говорело се, че убийството е личното отмъщение на Сталин, проява на Сталиновата параноя.
	Но са останали някои неясноти. Защо Троцки изобщо се е озовал в Мексико?
	Троцки достига върха в кариерата си през октомври 1917 година. Именно под негово ръководство са били извършени държавният преврат и завземането на властта в Петроград. Троцки е бил фактическият създател на Червената армия и неин несменяем ръководител в продължение на цялата Гражданска война. Но вече в хода на Гражданската война той не е бил най-главният. Делял е върховната власт с Ленин. Постепенно Троцки е изтласкан на заден план. Плавното слизане от върховете на властта е набирало скорост, докато накрая се е превърнало в падане. Вече през 1923 година Троцки е оглавявал лявата опозиция в комунистическата партия. Свален е от всички постове, лишен е от всички пълномощия и длъжности. На 7 ноември 1927 година Троцки се опитал да произнесе реч пред колона манифестанти, които отивали към Червения площад, но по него започнали да хвърлят празни бутилки и камъни. Знайно е, че павето е оръжието на пролетариата. Бутилката също. Не е било никакъв проблем да убият Троцки. Биха се намерили много желаещи. Защо тогава Сталин не е убил Троцки по онова време?
	В началото на 1926 година Сталин изпраща Троцки на заточение в Казахстан. След година го екстрадира в Турция. И ето че възниква въпросът: защо? В Казахстан Троцки е бил напълно изолиран и под контрола на Сталиновата тайна полиция. Границите на Съветския съюз са били солидно затворени и никак не е било лесно да се избяга от страната. За Троцки това би било абсолютно невъзможно — бил е под постоянно наблюдение. Не е можел да избяга от Сталин. Не е и проявявал такова желание. Като политически противник Троцки е бил обезвреден. Не е имал лостовете на властта и влиянието, не е имал връзка със света. Никой не е публикувал нещата, които той е пишел. Писмата на Троцки са били проверявани, бавели са се по няколко месеца, а в повечето случаи просто са изчезвали. Съмишлениците на Троцки са били жестоко преследвани. Зверските побои над троцкисти в тъмни безистени и входове са били само първите и плахи прояви на Сталиновата неприязън. Следват заточения, затвори, инквизиции, публични процеси и разстрели. От Троцки се отдръпват милиони. Само единици остават верни на Троцки. Така са устроени хората: търсят приятелството на богатите, силните и могъщите. Но падне ли някой от върховете на властта чак на дъното, по някакви странни причини броят на приятелите и съмишлениците му рязко намалява. Напротив, появяват се много желаещи да сритат довчерашния кумир.
	Сталин е изтребил милиони хора, които е смятал за свои врагове или потенциални врагове. Сталин е запращал своите противници в Сибир, в Далечния изток, в Казахстан, на Сахалин и Колима, че и направо в мазетата за разстрели. И само един свой враг, най-големия, Сталин, кой знае защо, е изпратил от далечния Казахстан на райските острови в Мраморно море.


>>	3
	Ако Троцки е бил опасен, Сталин е можел да го изолира така, както е изолирал Ленин през последните години от живота му. Последния период от живота си Ленин е прекарал в изолация, организирана от Сталин. На 18 декември 1922 година е било прието постановление на Централния комитет на Комунистическата партия, в което се е казвало: „На другаря Сталин се възлага личната отговорност за изолирането на Владимир Илич както по отношение на лични срещи със служители, така и на кореспонденцията“ _(Фельштинский, Ю. „Вожди в законе“. М., Терра, 1999, с. 290)_.
	Охраната, храненето, „лечението“ на Ленин — всичко е било поставено под пълния контрол на Сталин. Разрешавали на Ленин да чете само онова, което разрешавал Сталин. Ленин знаел за положението в страната предимно от публикациите във вестник „Правда“. А за да не се вълнува много, лично за него пускали специален брой. В единствен екземпляр. Всичко, което пишел Ленин, било предавано на Сталин. Впрочем в грижите си за здравето му подчинените на Сталин лекари не позволявали на Ленин да пише много.
	Троцки би могъл да загине на операционната маса така, както през 1925 година е загинал Фрунзе, който е сменил Троцки на поста ръководител на Червената армия. По онова време Сталин е имал трима секретари: Бажанов — по „светлите дела“, Мехлис — по „полутъмните“, и Канер — по „тъмните“ дела. Бажанов си спомня, че сложили Фрунзе на операционната маса почти насила — толкова загрижен бил Сталин за здравето на своя боен другар. Фрунзе не случайно отказвал. На операционната маса го чакала смърт. Явно той се е досещал за това. С подготовката на операцията, кой знае защо, се занимавал секретарят на Сталин по „тъмните дела“ Григорий Канер. Когато секретарят по „светлите дела“ Бажанов научил за това, всичко му станало ясно _(Бажанов, Б. „Воспоминания бывшего секретаря Сталина“, с. 141)_. Ако Троцки е бил опасен за Сталин, той е можел да прояви грижа за здравето му и да сложи и него на операционната маса, па дори и насила.
	Троцки е можело благополучно да се удави в езеро така, както през 1925 година се удавил Ефраим Склянски, заместникът на Троцки като ръководител на Червената армия по време на Гражданската война. Бажанов разказва как получил съобщението за загадъчната смърт на Склянски: „Ние с Мехлис незабавно отидохме при Канер и в един глас му заявихме: «Гриша, ти си удавил Склянски»… Двамата с Мехлис бяхме абсолютно сигурни, че Склянски е бил удавен по заповед на Сталин и че «нещастният случай» е бил организиран от Канер и Ягода“ _(пак там, с. 91)_. Между другото, Канер е бил разстрелян през 1937 година, а Ягода — през 1938-а.
	В средата на 20-те години Сталин вече е имал добре смазан механизъм за политически убийства. На тъмна уличка или дори в светъл коридор на Смолни Троцки е можело да срещне идеен борец с пикел или психически неуравновесен тип с пистолет. Ала кой знае защо, през онези години Троцки не е срещал на пътя си такива типове.
	Докато се е намирал в Казахстан, Троцки не е можел да публикува нито ред. Когато е пуснал Троцки на свобода, Сталин му е предоставил възможността да говори и пише каквото си пожелае, т.е. най-гадни неща за Сталин.
	Защо го е направил Сталин? И защо, след като е пуснал Троцки на свобода, толкова дълго е отлагал убийството му? През 30-те години Сталин е обвинявал в троцкизъм всички свои врагове вътре в страната. Такова обвинение е означавало смърт — бавна по лагери или незабавна в затвора. Троцкистите и обвинените в троцкизъм са били разстрелвани с хиляди и десетки хиляди, стотици хиляди и дори милиони са били откарвани по лагери. При това Сталин не е закачал самия Троцки. При това Троцки си е живеел на воля на приказно красиви острови в курортен климат, а след това — в Южна Франция, в Норвегия, в Мексико.
	После изведнъж нещо се е случило и е започнала истинска хайка срещу Троцки. Заредили са се покушение след покушение, докато всичко приключило с победния удар на пикела.
	Ако това е параноята на Сталин, защо тя толкова дълго е засягала само троцкистите, повечето мними, но до определен момент е щадяла самия Троцки? И какво се е случило после? Внезапно се е обострила Сталиновата параноя?
	След смъртта на Сталин новият господар Никита Хрушчов обясни, че нашият обществен и икономически строй е най-добрият в света, а отделни недостатъци и изкривявания са се породили заради лошия характер на Сталин. Блюдолизците на Хрушчов подкрепиха идеята му, развиха я, заговориха, че Сталин е бил параноик. При Хрушчов сталинските палачи бяха в немилост. Някои бяха разстреляни, други хвърлени зад решетките, трети изгонени от работа. Вярно, повечето се отърваха само с лека уплаха, но вече не ги награждаваха с ордени. И не щеш ли, в Москва се появява Меркадер, убиецът на Троцки, изпълнителят на престъпния замисъл на Сталин, и получава от ръцете на Хрушчов най-високите награди на Съветския съюз.
	Ако смятаме убийството на Троцки за проява на Сталиновата параноя, ще трябва да признаем, че и Хрушчов е бил параноик, и то тази параноя се е проявила само веднъж и само по отношение на Троцки, който е бил убит 20 години преди това.
	В противен случай ще трябва да признаем, че в навечерието и в самото начало на Втората световна война Троцки е представлявал реална опасност не само за Сталин, но и за цялото съветско ръководство.


>>	4
	Троцки е бил фанатичен радетел за Световна революция. След отстраняването му от власт Троцки яростно е разобличавал Сталин. Тръбял е по целия свят, че Сталин е предал делото на комунизма и на Световната революция. Троцки не е разбирал, че неговите разобличения са нужни и извънредно изгодни на Сталин. С разобличенията си Троцки е приспивал бдителността на Запада. Сталин с помощта на страните от Запада е създавал в Съветския съюз най-мощната в света военна промишленост, подготвял е армията и страната си за разгром над западната цивилизация. А Троцки е обявявал, че никой не бива да се страхува от Сталин, че Сталин е едно невежо безличие, че Сталин на нищо не е способен, че режимът му скоро ще рухне от само себе си. „Личната диктатура на Сталин явно върви към заник“ — обявява Троцки през ноември 1931 година _(„Бюллетень оппозиции (большевиков-ленинцев)“, №25-26, с. 11)_.
	Политиците на Запада са забравили ролята на Троцки в революцията и Гражданската война. Всички са знаели, че именно той е създал Червената армия. Уважавали са мнението му. Троцки е детонатор на Световната революция, но обезвреден детонатор. А Сталин (ако се вярва на Троцки) не е детонатор.
	Сталин не просто оставя Троцки да напусне Съветския съюз, той му осигурява реклама из целия свят. На всеки политически процес в Москва се припомня името на Троцки. Сталин е можел да нарече своите врагове по всякакъв начин, но той упорито ги е наричал троцкисти, като по този начин е придавал на Троцки допълнителна политическа тежест.
	Ако Троцки бе твърдял обратното, ако бе казвал, че Сталин подготвя агресивна война, ако Троцки бе предупреждавал Запада за опасността от Сталиновото коварство, никой нямаше да му позволи да напусне Съветския съюз и той щеше да получи звънкия удар с пикела още през 1927 година.


>>	5
	В навечерието и в самото начало на Втората световна война Троцки изведнъж престава да пише, че Сталин е предал делото на Световната революция. Ето защо Троцки е станал ненужен. Мисията му е била изпълнена. Троцки е престанал да бъде полезен. Сега е можело да го премахнат.
	Нещо повече, Троцки е станал опасен. Троцки е схванал играта на Сталин и е започнал да го разобличава. Започнал е да пише, че Хитлер е дошъл на власт благодарение на помощта на Сталин. „Без Сталин нямаше да има Хитлер“ — това са думи на Троцки. Ето някои откровения на Троцки: „Хитлер се готви за война… Ударът срещу Запада в сравнително близко бъдеще би могъл да се осъществи само при условие че е налице военен съюз между фашистка Германия и Сталин“ _(„Бюллетень оппозиции (большевиков-лениниев)“, №35, с. 15)_.
	На 4 септември 1939 година Троцки напомня на света, че „Кремъл осигуряваше с нефт италианското настъпление в Абисиния, а сега захранва с нефт войната на Хитлер срещу Европа“. Троцки задава резонния въпрос: защо сключването на пакта за ненападение между Германия и Съветския съюз бе последвано от война? „Не е ясно защо Хитлер започна настъплението срещу Полша веднага след прегръдките на Рибентроп и Молотов… Сталин добре е знаел какво прави. За нападението над Полша и за война срещу Англия и Франция Хитлер се е нуждаел от благосклонен «неутралитет» от страна на СССР, плюс съветски суровини. Политическият и търговски договор осигурява на Хитлер и едното, и другото“ _(„Бюллетень оппозиции (большевиков-ленинцев)“, №79-80, сентябрь 1939 г.)_.
	Троцки предупреждава Великобритания и Франция, че коренът на злото се крие не толкова у Хитлер, колкото у Сталин. Без „неутралитета“ на Сталин по отношение на Хитлер, без съветските нефт, манган, хром, мед, калай, никел, ванадий, молибден, волфрам, платина, желязна руда, памук, зърно Хитлер не би посмял да започне война в Европа.
	Но Троцки предупреждава и Хитлер. Още през юни 1939 година, когато почти никой в света не се досеща, че след месец-два ще започне Втората световна война, Троцки, проявявайки смайваща прозорливост, пише, че Хитлер ще удари Запада, а Сталин ще пожелае да се възползва от това.

	* * *

	Докато Сталин съвършено открито огласява своите планове, никой не му обръща ни най-малко внимание. Никой не възприема приказките му на сериозно. И изведнъж Троцки разбира: Сталин не се шегува! Това прозрение на Троцки никак не харесва на Сталин и той прави решителната стъпка, за да му запуши устата.


>	Глава 25
>	За какво са му били на Молотов Дарданелите?

E>
	Сталин като изключително крупен политик на нашия век водеше военнополитическа игра с исторически мащаби. Той знаеше, че сблъсъкът между социалистическия свят (СССР) и капитализма (Хитлерова Германия) е неизбежен. Този сблъсък фигурираше в неговите планове и трябваше да стане повратен в историята на човечеството, окончателно да реши въпроса „кой кого“ в световен мащаб. Сталин не се съмняваше, че ако моментът бъде избран правилно, въпросът ще се реши веднъж завинаги в полза на социализма.
@	В. М. Молотов
@	„Правда“, 22.06.1993
E$

>>	1
	Междувременно предсказанията на Троцки започват да се сбъдват.
	През май 1940 година Хитлер наистина насочва главните си сили на Запад, а Сталин решава да използва най-пълноценно преимуществата на своето положение. На 12 ноември 1940 година в Берлин пристига Вячеслав Молотов, глава на правителството и същевременно народен комисар по външните работи, дясна ръка на Сталин, вторият след Сталин човек в Съветския съюз.
	Историците — роби на комунизма, пишат, че между Сталин и Хитлер не е имало никакви преговори за разделяне на сферите на влияние в Европа и Азия, че посещението на Молотов в Берлин е било част от борбата за осигуряване на безопасността на западните граници на Съветския съюз. Комунистите обясняват, че Германия е агресор, а Съветският съюз — миролюбива държава, така че между нас по принцип са невъзможни подобни преговори за разделянето на Европа и Азия, камо ли пък някакви спогодби. При това някак си забравят, че и Съветският съюз, и Германия са еднотипни държави с еднакъв обществено-политически строй и държавно устройство.
	Ако през 1939 година те са могли да разделят Европа на сфери на влияние, защо през 1940 година да не са могли да продължат разговора?


>>	2
	Намериха се хора, които са изучили това посещение твърде подробно. Ето как описва появяването на Молотов в Берлин независимият историк Сергей Солдатов: „Молотов е предявил на Хитлер невероятни в империалистически смисъл изисквания, които заслужават най-подробно изложение. Тези изисквания са били потвърдени и от обръщението на съветското правителство от 25 ноември 1940 година, в което е изложен планът на разделянето на света между Германия, Италия, Япония и СССР.
	Съветският съюз е искал за себе си:
	1. От Финландия — Печенга и Поркала Уд.
	2. Опорни пунктове в датските протоци Категат и Скагерак за излаз на Северно море.
	3. Опорни пунктове в Югославия на Адриатическо море.
	4. Опорни пунктове в Гърция (Солунското пристанище).
	5. От Румъния — Южна Буковина.
	6. От България — преминаване в съветска орбита и сключване на съответен пакт.
	7. От Турция — опорни пунктове на черноморските протоци Босфора и Дарданелите.
	8. Опорни пунктове в Персийския залив.
	9. Преминаване под съветско влияние на страните на юг от Баку-Батуми, т.е. Източна Турция, Северен Иран и Ирак.
	10. Отказ на Япония от концесиите й на Сахалин.
	Хитлер и неговото правителство обезумяват от тези изнудвания и оставят съветските претенции без отговор. Но негласно съдбовният отговор все пак е бил даден — месец по-късно и по други канали“ _(„Таинство воздаяния истории“. Франкфурт-на-Майне, 1995, с. 118–119)_.
	Съдбовният отговор по други канали е решението да се нанесе изпреварващ удар по Съветския съюз.


>>	3
	Днес полека-лека се отваря достъп до някои шифровани документи, които са си разменяли Сталин и Молотов по време на посещението на Молотов в Берлин. На 13 ноември 1940 година Молотов моли Сталин за указания „за Китай, за Турция, за нашите интереси по отношение на Персийския залив и Арабско море“ _(АВП РФ* фонд 059, опись 1, дело 2314, л. 32–33)_. С шифрования си отговор Сталин съветва Молотов: „Не разкривайте нашия голям интерес към Персия… Ако немците предложат разделяне на Турция, тогава можете да разкриете нашите карти…“ _(АВП РФ, фонд 059, опись 1, папка 339, дело 2315, л. 35, 35-а, 36, 38, 30; „Документы внешней политики. 1940 — 22 июня 1941“. Т. XXIII: в 2-х кн. Книга вторая, часть первая. М., Международные отношения, 1998, с. 61–62)_.
	[* Архив по външната политика на Руската федерация. — Б.пр.]
	В същото послание Сталин „съветва“ Молотов да се бори за съгласието на Германия на още една стъпка на Съветския съюз: „Мирното разрешаване няма да бъде реално без нашите гаранции за България и за допускането на нашите войски в България“.
	През ноември 1940 година Германия е била в изключително тежко положение. Втората световна война е продължавала вече повече от година и краят й не се е виждал. Германия е можела да победи само в кратка война, но войната е придобила продължителен характер, т.е. Германия вече не е можела да победи. Вечерта на 13 ноември в момента на преговорите между Хитлер и Молотов британската авиация извършва въздушна атака над Берлин, така че срещата е започнала в разкошен кабинет, а е завършила в бомбоубежище. С тази въздушна атака Чърчил показва на Хитлер и Молотов, че Великобритания няма намерение да се предава. За продължителна война Хитлер се е нуждаел от стратегически суровини в огромни количества, а те са били в ръцете на Сталин. По време на срещата Молотов на няколко пъти напомня на Хитлер, че без съветския неутралитет и без доставките на суровини от Съветския съюз победите на Германия в Европа биха били невъзможни: „Германо-руската спогодба изигра ролята си във великите германски победи“ _(„СССР — Германия 1939-1941“. Составитель Ю. Фельштинский. 1983, с. 112)_.
	„Колкото до Германия, в резултат на тези спогодби (1939) тя получава надежден тил, което има голямо значение за развитието на военните събития на Запад, включително поражението на Франция“ _(„Документы внешней политики. 1940 — 22 июня 1941“. Т. XXIII: в 2-х кн. Книга вторая, часть первая, с. 45)_.
	„Ако говорим в момента за резултатите от съветско-германските спогодби, трябва да кажем, че Германия, не без въздействието на пакта със СССР, успя толкова бързо и със слава за оръжието си да извърши своите операции в Норвегия, Дания, Белгия, Холандия и Франция“ _(пак там, с. 64)_.
	Разбирайки, че Хитлер до голяма степен, ако не и напълно, зависи от него, Сталин използва тактиката на извиване на ръце. Троцки е предсказал, че Сталин „ще пожелае да използва докрай предимствата на своето положение“. И ето че Сталин използва тези предимства.
	Хитлер казва на Молотов, че Германия за една година война е завзела толкова много, че за усвояване на завзетото ще й трябват сто години, и предлага: ако е нужно пространство, хайде да поемем на юг — Германия на юг от своите граници и Съветският съюз — на юг от своите граници. Молотов се съгласява с това, но добавя, че би трябвало да обсъдят проблема с датските протоци Голям и Малък Белт, Зунд, Категат и Скагерак.
	Не Хитлер е искал жизнено пространство на Изток, а Молотов — на Запад.
	Дания е окупирана от Германия. Хитлер е негодник и агресор, но как да наречем Сталин и Молотов, които възнамеряват да откъснат парче от онова, което вече е завзето от Германия? За Германия владеенето на датските протоци е стратегическа необходимост. А за какво са нужни те на Съветския съюз?
	Хитлер казва на Молотов: „Докато трае войната, Германия е крайно заинтересована от получаването на никел и дървен материал от Финландия“. Хитлер се интересува: дали Съветският съюз не готви нова война срещу Финландия? И ако готви, дали не може да я отложи за по-късно. На това Молотов отговаря, че Финландия е в сферата на съветските интереси, че Германия трябва да изведе своите войски от Финландия. Молотов „не разбира защо Русия трябва да отлага реализирането на плановете си с шест месеца или година. В края на краищата германо-руската спогодба не съдържа никакви ограничения във времето и ръцете на нито една от страните не са вързани по отношение сферите на влияние“ _(„СССР — Германия 1939-1941“. Составитель Ю. Фельштинский, 1983, с. 115)_.
	С други думи, Хитлер казва, че Германия не може да живее и да воюва без никела и дървения материал, които идват от Финландия, и моли засега Съветският съюз да не закача Финландия. На това Молотов отговаря: Финландия е в нашата сфера, ще правим каквото искаме.
	Хитлер казва, че Германия изцяло зависи от нефта, който постъпва от Румъния, че Германия ще защитава румънските нефтени находища при всякакви условия. Хитлер намеква, че не би било зле Съветският съюз да не застрашава румънския нефт. Съветският съюз вече е завзел Северна Буковина — територия, което е принадлежала на Румъния. С това завземане Съветският съюз е нарушил спогодбата за разделяне сферите на влияние. На това Молотов отговаря, че Съветският съюз е откъснал едно-друго от Румъния и така наистина е нарушил постигнатите по-рано съглашения с Германия. Но Съветският съюз няма намерение да се отказва от завзетото и на съветската страна не й е достатъчно онова, което е завзела в Румъния. Добре би било да откъсне не само Северна, но и Южна Буковина. А освен парчетата от Румъния Съветският съюз иска и цяла България. „Съдбата на Румъния и Унгария също интересува Съветския съюз и при никакви обстоятелства не може да му бъде безразлична“ _(пак там, с. 125)_.


>>	4
	Съветският съюз има достатъчно собствен нефт и за вътрешно потребление, и за износ. Съветският съюз не се нуждае от румънския нефт. А за Германия Румъния е единственият източник на нефт. Хитлер се мъчи да се разбере със Съветския съюз, но получава отговора: и ние претендираме за това.
	Хитлер напомня на Молотов: та нали се разбрахме за разделянето на Европа през август 1939 година. На което Молотов отговаря: това са стари работи, време е отново да преразпределим Европа в полза на Съветския съюз. „СССР смята миналогодишната спогодба за изпълнена, с изключение на въпроса за Финландия… Сега е дошло време да говорим за по-широки договорености между СССР и Германия“ _(АВП РФ, фонд 059, опись 1, дело 2315, л. 35)_.
	Разговорите продължават в същия дух.
	В хода на преговорите Молотов не повдига въпроса за сигурността на Съветския съюз. Това изобщо не го е интересувало. Интересували са го Иран и Ирак, Финландия, съветските бази в черноморските протоци и пр., и пр.
	Въпроси за подсигуряване срещу заплаха от съветско нахлуване на жизненоважни за Германия територии повдига Хитлер, но не получава в отговор нищо утешително.
	Сутринта на 14 ноември 1940 година Молотов си тръгва за Москва, а на 25 ноември германският посланик в Москва получава нота, че Германия трябва незабавно да изведе войските си от територията на Финландия. Освен това са потвърдени всички изисквания, които Молотов е повдигнал в разговорите си с Хитлер и Рибентроп, включително изискването за създаване на съветски военни бази на Босфора и Дарданелите _(„Документы внешней политики. 1940 — 22 июня 1941“. Т. XXIII: в 2-х кн. Книга вторая, часть первая. М., Международные отношения, 1998, с. 136–137)_.
	Молотов не случайно е настоявал за извеждането на германските войски от Финландия. Същия ден, на 25 ноември 1940 година, народният комисар по отбраната на СССР, маршалът на Съветския съюз С. К. Тимошенко, и началникът на Генералния щаб на Червената армия, армейски генерал К. А. Мерецков, са подготвили директива за разработване план на нова агресивна война срещу Финландия _(„1941 год“. Книга первая. М., Демократия, 1998, с. 418–423)_.
	Разказват ни, че Сталин ужасно се страхувал от войната и с всички сили се мъчел да я отложи. Че всички негови действия били продиктувани от стремежа да се укрепи безопасността на Съветския съюз.
	За осигуряване на безопасността не му е достигал само контролът над Финландия, Ирак, Иран, България. Трябвали са му и военни бази на Средиземно море и Персийския залив.
	Освен това, за да бъде безопасността пълна, му се е искало да получи и датските протоци, както и Босфора и Дарданелите.

	* * *

	През август 1939 година Хитлер и Сталин с ръцете на Рибентроп и Молотов разделят Европа между Германия и Съветския съюз. Минава една година. Съветският съюз нарушава спогодбата и завзема повече от полагащото му се. Но и това не му е достатъчно. Хитлер все още се е готвел за голяма война с Великобритания, а Сталин вече е искал нови територии в Европа, и то такива, от които изцяло са зависели икономиката на Германия и нейните въоръжени сили.
	Ако Германия бъде изтощена от войната срещу Великобритания, какво тогава ще поиска Сталин?
	Хитлер е намерил отговор на всички Сталинови искания. „След заминаването на Молотов Хитлер събира някои свои подчинени и ясно им показва, че смята да нападне Русия“ _(Лиддел Гарт, Б. Х. „Вторая мировая война“. М., Воениздат, 1976, с. 145)_.


>	Глава 26
>	Защо е трябвало танковите дивизии да се държат при граничните стълбове?

E>
	Какво е това — престъпно нехайство или нечие обмислено предателство?
@	Р. С. Иринархов
@	„Западный особый“. Минск, Харвест, 2002, с. 171
E$
E>
	Стига само да нанесем на картата на граничните райони на СССР местата на дислокация на механичните корпуси и замисълът на предстоящата „Буря“ ще ни се разкрие с пълния си блясък.
@	Марк Солонин
@	„Бочка и обручи“. Дрогобыч, 2004, с. 32
E$

>>	1
	Ето съдбата на един човек. В тази съдба като в капка вода са се отразили причините за най-позорния провал през XX и всички предишни векове.
	Той е роден на 5 юли 1921 година в село Верхняя Любовша, Орловска област. (Какво име! Обиколил съм едва ли не цялото земно кълбо, но такава романтика като у нас в Русия не срещнах никъде.)
	На 21 декември 1939 година нашият герой е призован под знамената и е изпратен направо във военно училище. По-нататък разказва за себе си сам: „На 10 юни 1941 година завърших военно-пехотното училище в Грозни и пристигнах в Киевския специален военен окръг. Зачислиха ме в 41-ва танкова дивизия, чийто щаб се намираше в град Владимир-Волински. До Западен Буг — нашата държавна граница — имаше един хвърлей път… Назначиха ме за заместник-командир на разузнавателната рота. Именно на тази длъжност ме свари войната. На 22 юни в 3 часа и 15 минути нашето военно градче потъна в море от пламъци…“ _(„Красная Звезда“, 05.07.2001)_.
	Този кратък разказ се състои само от странности. От 18 септември 1925 година в Червената армия вземат войници на възраст 21 години. И вземат не всички, а само една трета или дори една четвърт от донаборниците. През 1941 година войната е започнала, както са ни учили, внезапно, дошла е като гръм от ясно небе. Щом не са очаквали войната, този младеж е нямало как да е бил в казармата в момента на германското нападение. Защото през юни 41-ва година още е бил само на 19 години. Но е станало така, че той (кой знае защо) вече е и в казармата, и е успял да завърши училището, и вече е офицер, заместник-командир на разузнавателна рота. И то не къде да е, а на самата германска граница. Как е могло да се случи това?
	Всичко е просто за обяснение. През август 1939 година Сталин и Хитлер с ръцете на Молотов и Рибентроп подписват пакт за мир. Човек би помислил, че след това не е било нужно изобщо да вземат младежи в казармата и е било нормално наборът да се отмени освен за доброволци за Червената армия. Да, ама не. Мирът с Хитлер далеч не е означавал мир, а нещо съвсем противоположно. Сталин е подписал пакта „за ненападение“ и веднага е призовал не една четвърт от донаборниците, както е било в предишните години, и дори не една трета, не и половината, а всички, които са навършили 21 години. Освен това всички 20-годишни. И 19. Под знамената са отишли и такива, които са били на повече от 21 година. Логиката била: нали не си служил по-рано, сега ти дойде времето. Не са забравили и 18-годишните. Ако нямаш средно образование — ще почакаш. А ако си на 18 и си получил средното си образование, влизай в строя.
	Момчето, за което става дума, е било точно такова — на 18 години, завършило гимназия. И са го прибрали. Но не в полк, а във военно училище. Не че той е решил и е тръгнал да се явява на изпити. Не. Справочниците говорят, че той се е озовал в казармата не по свой избор, а по повиквателна. И някой умен човек е съставил такива чудесни планове, че десетките хиляди младежи, призовани през втората половина на 1939-а, точно в началото на юни 1941 година да завършат училищата. И без отпуск — направо във войските.
	Който не е изпитал това, не може да го оцени: бил си безправен курсант, дресирали са те на нивото на световните стандарти, че и по-строго — огън, вода и фанфари, притискали са те и са те тормозили, топили са те в студена вода, сушили са те на палещо слънце и в жесток студ, изпитвали са те на разтягане, на свиване, на извиване, на пречупване и не щеш ли — мигновено се превръщаш от курсант в офицер; внезапно попадаш не просто в друг свят, а в друго пространствено измерение. И веднага получаваш първата си офицерска заплата (тоест първото удоволствие). Не чакат да си изработиш месеца, за да ти платят. Не. Първата заплата — като подарък. Още първия ден. Задето си станал офицер. След курсантските грошове — цяло състояние. Каква ти е първата работа? Правилно: да се поотпуснеш. Да си вземеш отпуск. Така е било открай време.
	Само че през 1941 година, незнайно защо, са отменили това правило.
	Ето ви живия пример: нашият герой е завършил училището на 10 юни, успял е да стигне от Грозни до Киев, в щаба на окръга да получи назначението си за границата, да пристигне в дивизията, да се представи, да приеме длъжността… Но къде е месецът законен, заслужен, спечелен, дългоочакван отпуск? Войната е трябвало да свари новоизпечения лейтенант не на границата, а в село Верхняя Любовша. Там е трябвало до ранни зори под славеевите трели да върти любов, както е редно в село с такова име. А една прекрасна неделя някъде към обед да го събудят от сладък сън: говори Молотов!
	Но се е случило чудо. Никой не е очаквал германското нападение, но десетки хиляди млади офицери са завършили предсрочно без последни изпити и веднага след завършването са ги изпратили не в заслужен отпуск, а във войските. И то не къде да е, а на западната граница. При граничните стълбове. Щом Хитлер ни е бил приятел, защо е било това бързане? Защо не са позволили на лейтенантите да си вземат законния отпуск?


>>	2
	И ето че нашият познат няколко дни преди онзи съдбовен момент попада в 41-ва танкова дивизия… Номерът не е измислен. В номерацията на съветските дивизии е имало пълен ред: от 1-ва до 61-ва. Хитлер се е хвърлил във Втората световна война, имайки на разположение 6 танкови дивизии, а миролюбивият другар Сталин е приближил до неговите граници и 41-ва танкова дивизия, и редица други. Дълга редица. На въпросната река Западен Буг също край граничните стълбове се намирала 22-ра танкова дивизия. На 22 юни нейното военно градче, както и много други, също потънало в море от пламъци. Хиляди лейтенанти паднали убити, така и без да си вземат отпуска. От всеки сто до края на войната останали живи трима. В навечерието на войната другарят Сталин изпратил при границите наведнъж 70 000 млади, току-що завършили училищата офицери. От тях 3% са преживели войната.
	Понеже не всички са загинали и понеже ги пратили там с десетки хиляди, след войната е имало кой да разкаже за случилото се. Техните разкази са учудващо еднообразни. В тези разкази всичко е еднакво: щом подписахме мира с Хитлер, мен ме взеха в офицерското училище, завърших го две седмици преди войната и — на западната граница, а на 22 юни — гръм от ясно небе.
	Всеки желаещ може да събере много такива разкази. От множеството еднотипни повествования аз избрах именно това, защото момчето, за което става дума, след войната се е издигнало. Много високо.
	Той е станал член на ЦК на КПСС, първи заместник-министър на отбраната на СССР, началник на Генералния щаб на въоръжените сили на СССР; после — главнокомандващ на Обединените въоръжени сили на държавите-участнички във Варшавския договор. Званието му е маршал на Съветския съюз. Казва се Виктор Георгиевич. Фамилното му име е Куликов.


>>	3
	Сутринта на 22 юни 1941 година в 41-ва танкова дивизия, в която попаднал лейтенант Куликов, имало 415 танка. Освен това — бронирани автомобили, оръдия и минохвъргачки, артилерийски влекачи, трактори и мотоциклети, 682 камиона и пр., и пр. В нито една германска танкова дивизия не е имало такъв брой танкове. И никой в света нямал такива танкови дивизии. От петте германски танкови дивизии, които действали срещу войските на Югозападния и Южния фронт, най-много танкове имало в 19-а дивизия — 149. В останалите германски танкови дивизии танковете били още по-малко. А в германските моторизирани и пехотни дивизии изобщо нямало танкове.
	А в и нито един моторизиран германски корпус от онези, които действали южно от Полесието, нямало толкова танкове, колкото имало само в 41-ва съветска танкова дивизия.
	Картината на разгрома ни е до болка позната. По цялата граница е ставало едно и също. Познат ни е и заключителният акорд: командирът на 41-ва танкова дивизия полковник П. П. Павлов е нарочен за виновник и изправен до стената също както и неговият съименник, командващият Западния фронт армейски генерал Д. Г. Павлов.
	Но нека си представим себе си на мястото на командира на дивизията. Какво ще правим, ако противникът внезапно открие артилерийски огън по военните градчета, в които стоят редици танкове и автомобили?
	Какво ще правим, ако е постъпила заповед от най-великия пълководец на всички времена и народи боеприпасите от поделенията да се изземат и предадат в складовете? Какво ще правим, ако на бюрото ни лежи съвършено секретна заповед да не се поддаваме на провокации, да не отвръщаме на огъня с огън и да не провеждаме НИКАКВИ мероприятия без заповед от Москва? И под тези заповеди се е подписал същият този стратегически гений.
	През 1941 година лейтенант Куликов е извадил късмет. На третия ден от войната около 41-ва танкова и 87-а стрелкова дивизия и редица други части на 5-а армия от Югозападния фронт се е затворила примката на обкръжението и те са загинали в нея. А лейтенант Куликов е успял да се измъкне…


>>	4
	Във всяка нормална страна след войната би последвал съдебен процес. Нали не само 41-ва танкова дивизия се е навъртала през 41-ва година край граничните стълбове. Виновен ли е командирът на дивизията, че в първите минути на войната военното градче на дивизията е „потънало в море от пламъци“? Нима той сам е избирал за дивизията мястото досами границата? Нима е възможно за няколко минути (или дори часове) да се вдигне дивизията по тревога, под артилерийския огън хиляди хора да стигнат до колите, да бъдат изведени от гаражите и депата 415 танка и стотици други коли, да се разгърнат първият и вторият ешелон, пунктовете за управление, резервите и тиловете, да се организират управлението, взаимодействието, връзките и да се отрази настъплението на противника?
	Но защо в момента на заплахата не са отдръпнали дивизията от границата? А защо изобщо са я преместили към границата? Как да си обясним странното съседство на една танкова дивизия с държавната граница?
	Какво е правела там? Как се е озовала там? По чия вина по чие нареждане? Кой е определил мястото на нейната дислокация? Началникът на Генералния щаб Жуков ли? Къде е той? Подсъдими Жуков, станете! Отговаряйте на въпросите на съда! И тъй, с каква вредителска цел сте придвижили 41-ва танкова дивизия към границата? Сталин ви е наредил, така ли? Не, подсъдими Жуков, от вашите мемоари се вижда, че Сталин не само не е нареждал механизираните корпуси да се придвижват към границата, но и изобщо, е бил против тяхното създаване. Механизираните корпуси с номера от 10 до 30 включително и влизащите в техния състав танкови дивизии с номера от 19 до 61 са били сформирани по ваше настояване и изискване, подсъдими Жуков. Пак вие сте определяли местата за тяхното създаване и разквартируване. Именно по вашия план 41-ва танкова дивизия се е озовала там, където е можело да я нападнат (и са я нападнали) в първия момент от войната. Но защо тя се е намирала на толкова неудобно за отбрана място? Планирали сте да отбранявате родната земя? Но защо тогава тази дивизия (както и всички други) не е стояла в отбрана? Би трябвало да се подготвят окопи за танковете, артилерията и пехотата, да се оборудват основните и резервните позиции, да се раздадат запасите по части и поделения. Десет танка на километър — и ето ви ги четирийсет километра непреодолима отбрана. И то не досами границата, където движението на всеки войник се вижда от отсрещната страна, а някъде по-навътре. Поне не в огневата зона на вражеската артилерия.
	Но никой в Червената армия не се е занимавал с тези въпроси.
	41-ва танкова дивизия при 22-ри механизиран корпус на 5-а армия от Югозападния фронт е само един пример. По цялата граница от Балтийско до Черно море в онова ясно утро е станало същото. По същия сценарий. Жуков е поставил Червената армия в такива условия, в които тя е трябвало да загине, без да има възможност да причини на противника дори минимални загуби. Жуков е съставил такива планове и е дал такива разпореждания и директиви, изпълнението на които неминуемо е водело Червената армия към разгром, а Съветския съюз — към крах. Действията на Жуков са типичен пример за вредителство, за измяна на Родината, за подло предателство.


>>	5
	Кремълските идеолози е трябвало:
	а) или отчетливо да нарекат Жуков предател;
	б) или да обяснят смисъла на неговата, меко казано, неразумна дейност в навечерието на войната.
	Но никой от придворните историци досега не е нарекъл Жуков открито и на висок глас изменник на Родината. Нещо повече, никой не е обяснил странните му постъпки. Самият той също нито си е припомнял, нито е размишлявал за стореното.
	Вместо това в главите на три поколения жители на планетата Земя е набивано нещо, което би трябвало да обясни причините за позорния разгром на Червената армия.
	Първата причина: танковете били остарели.
	Ще отговорим: а има ли значение дали танковете са чисто нови или остарели, след като са поставени в стройни редици досами границата или в зоната на действие на вражеската артилерия?
	Втората причина: танковете се нуждаели от ремонт.
	Третата причина: водачите били неопитни.
	На второто и третото твърдение отговорът е същият: а има ли значение дали са били опитни или неопитни, дали танковете са се нуждаели от ремонт или не? Нека си представим, че в 41-ва танкова дивизия, както и във всички останали, е имало най-добрите в света танкове, а всеки водач е имал по 100 часа практика. Какво е щяло да промени това, когато вражеската артилерия е сипела огън по щабовете, казармите, складовете и хранилищата, по стройните редици танкове и автомобили в гаражите и на откритите площадки? Когато цялата тази несъкрушима мощ още от първия момент на войната е потънала в море от пламъци? Когато екипажите не са имали възможност да се качат в танковете си? Когато в танковете не е имало боеприпаси и гориво? Когато командирите не са имали възможност да управляват своите части и поделения? Когато командирите от всички рангове — от отдельонни до командващи фронтове и армии — са били получили най-строго нареждане (под заплаха от разстрел) да не предприемат ответни действия и изобщо да не правят нищо!
	Четвърто обяснение: механизираните корпуси, танковите и моторизираните дивизии в техния състав, пък и изобщо всички главни сили в Червената армия се намирали толкова близо до границата не просто така, а с хитрия умисъл на Жуков — да нанесат на наглия противник контраудари!
	Отговарям с въпрос: и защо не са ги нанесли? И къде са предвоенните планове за тези контраудари? Дори някакви контраудари да се били нанасяни, всеки може сам да се убеди: те са били чист експеримент, действия без каквато и да било предварителна подготовка. И ако контраударите наистина са били планирани преди войната, защо резултатът се е оказал самоубийствен? Кой носи лична отговорност за подобно планиране? Върху примера с въпросната 41-ва танкова дивизия нека си представим: та как е можела тя да нанесе някакъв контраудар в ситуацията, в която я е поставил Жуков?
	Имало е още много различни обяснения: вековната изостаналост на Русия… Това, между другото, го е казал самият маршал на Съветския съюз В. Г. Куликов.
	Виктор Георгиевич, та какво общо има тук изостаналостта, щом до граничните стълбове, както сте се изразили самият вие, е имало един хвърлей път? Ако дивизията е била оттеглена на стотина километра от границата, а още по-добре — до линията на старите укрепени райони, ако танковете са били разпръснати, окопани чак до куполите в земята, замаскирани, тогава влиянието на фактора вековна изостаналост би могло да бъде рязко намалено.


>>	6
	Тук е моментът да си припомним разказа на Жуков как той и маршал Тимошенко се опитвали да убедят Сталин да нареди войските да бъдат приведени в готовност. Тимошенко и Жуков убеждавали, упоритият Сталин отказвал. Тогава Тимошенко заявил: „Ние нямаме на границите достатъчно сили дори за прикритие. Не можем организирано да посрещнем и отразим удар на германските войски“.
	Тези думи на маршал Тимошенко Жуков е цитирал в своите мемоари като аргумент в полза на повишаването на степента на готовност на войските. Жуков е напълно солидарен с позицията на Тимошенко. Той напълно подкрепя Тимошенко и осъжда глупавия Сталин.
	Проблемът е там, че самият Семьон Константинович Тимошенко никога не си е спомнял нищо подобно, не е писал и на никого не е разказвал такива неща. Тимошенко е починал, а двайсетина години след това тези уж негови думи се появиха в мемоарите на Жуков… който също отдавна почина.
	Но щом ни уверяват, че трябва да вярваме само на десетото и следващите издания на „Размислите“, нека да повярваме.
	И тъй, не е имало дори войски за прикритие… А от примера с 41-ва танкова дивизия ние видяхме, че войски е имало. Ако този огромен брой танкове не са били държани край граничните стълбове, а оттеглени на поне десет километра от границата, а по-добре — на сто, ако те са били разпръснати по фронта и в дълбочина, ако са били подготвени окопи за танковете и другата техника и те са били замаскирани, дивизията по никакъв начин не би могла само за час да се превърне в море от пламъци.
	За да не претоварвам повествованието, просто ще напомня на читателите тъжната история на 22-ра танкова дивизия при 14-и механизиран корпус на 4-та армия. Тази дивизия по абсолютно същия начин е била разгромена край граничните стълбове в Брест. За безславната й гибел се разказва в книгата „Вземам си думите назад“: „Това градче се намираше в равна местност, добре се виждаше от противниковата страна… Голям брой от личния състав загинаха или бяха ранени… Причината за това беше сгъстеното разположение на частите на дивизията… Дивизията загуби и голяма част от танковете, артилерията и автомобилите, повече от половината автоцистерни, работилници и кухни. От противниковия огън пламнаха, а после избухнаха артилерийският склад и складът за гориво и смазочни материали на дивизията… Значителна част от артилерията на дивизията беше унищожена от противниковия огън или поради липса на тяга остана в гаражите…“
	По-нататък следват оплаквания от „несполучливата дислокация на дивизията…“ и горчиви стенания как това довело „в първите часове на войната до огромни загуби на личен състав и до унищожаване на по-голямата част от техниката и запасите на дивизията“.
	Това е друг участък от фронта, а картината е същата.
	Пак там, в Брест, също толкова „несполучливо“ са били разположени и две стрелкови дивизии и множество други части. Ето ви информация за размисъл.
	В състава на 4-та армия е имало:
	— два корпуса, като щаба на единия е бил в Брест;
	— две танкови дивизии, едната от тях в Брест;
	— четири стрелкови дивизии, две от тях в Брест;
	— една моторизирана дивизия;
	— една авиационна дивизия;
	— един укрепен район с щаб в Брест;
	— армията е подсилена с един инженерно-сапьорен полк, намиращ се в Брест.
	И 33-ти инженерно-сапьорен полк е стоял в Брест далеч не случайно.
	Общо в състава на 4-та армия е имало 14 артилерийски полка, 7 от които в Брест. Пак тук е имало окръжна военна болница, невероятен брой складове на армейско, фронтово и централно подчинение, граничен отряд (полк) на НКВД и пр., и пр.
	На командващия 4-та армия се подчинявали 11 съединения, начело на които трябва да се поставят генерали (2 корпуса, 8 дивизии и 1 укрепен район). Щабовете на 5 от тези съединения са се намирали в Брест.
	Без да си кривя душата, заявявам: само в Брест са били разположени основните сили на цяла армия. Практически — половината от бойния й състав.
	В един-единствен град — 18 пълнокръвни напълно комплектувани полка. В това число — 2 танкови, 6 стрелкови, 7 артилерийски, 1 мотострелкови, 1 инженерно-сапьорски и 1 пограничен отряд (полк). Без да броим множеството по-малки части и тилови учреждения, без да броим дивизиите, които са се намирали в непосредствена близост до Брест.
	Всичко това е било разгромено и разпръснато за няколко часа.
	Отбраната на Брест би могла да стане героична страница във военната история на Русия. Вместо това тя олицетворява ужасяващия вечен позор на века. При споменаването на Брест и Брестката крепост съветските маршали обикновено си вдигаха яките, за да скрият пламналите си от срам уши.
	И все пак — ако тази маса войски е била изтеглена навътре от границата, разсредоточена и поставена в отбрана, ходът на войната е нямало да бъде толкова позорен. Брест е бил портите на страната. И поне в района на портите е можело да бъде организирано едно прикритие. Както виждаме, имало е сили за това.

	* * *

	Разправят ни, че германците побеждавали, защото техните дивизии били събрани на тесните участъци. Това е истина. Но не цялата истина. Това е само половината истина.
	А ето ви втората половина: германците са побеждавали, защото дивизиите на Червената армия са се събрали на тесните участъци. Това е удобно за настъпление, но е смъртоносно за отбрана. Ако Червената армия първа е нанесла удар, на отсрещната страна е щяло да става същото. Просто защото германските дивизии са били събрани на тесни участъци: стреляй, не може да не уцелиш.


>	Глава 27
>	Но аз и моите хора

E>
	Сталинският период е един от най-интересните в историята на човечеството. А неговото точно и пълно научно описание е практически невъзможно. Документите от онези времена са унищожени и фалшифицирани. Много важни неща са се правели изобщо без документи. Малкото запазени документи са недостъпни за учените и писателите. Спомените, които се пишат сега, са фалшификация на миналото със задна дата.
@	А. Зиновьев
@	„Нашей юности полет“, Лозанна, 1983, с. 79
E$

>>	1
	Добре си живеят придворните кремълски историци, които пишат за Втората световна война. Те имат достъп до всички съкровища на руските архиви, така че за тях не представлява никакво усилие да потвърдят и научно да обосноват своите хипотези и теории.
	А всичките им теории се крепят на седем кита:
	1. Съветският съюз изобщо не е бил готов за война с Германия.
	2. Сталин ужасно се е страхувал от войната.
	3. Сталин си е представял началото на войната като нападение на Германия над Съветския съюз и по никакъв друг начин.
	4. Сталин не е замислял нищо лошо срещу Европа, поне през 1941 година.
	5. Основната грижа на Сталин е била: да не даде на Хитлер повод, да спечели време и да отложи германското нахлуване с една година, а още по-добре — с две.
	6. Разузнаването е докладвало на Сталин за подготовката за германско нахлуване, но той не е вярвал, защото се е страхувал да погледне истината в очите.
	7. Сталин се е заобиколил с блюдолизци, които са докладвали само това, което вождът е искал да чува. А той е искал да чува само приспиващи новини.
	Как се доказва всичко това?
	Много просто — опирайки се на документи. Придворните историци вадят документите от архивите и ги излагат пред погледите на всички: ето! Любувайте се!
	А документът е гранитна скала. Срещу едно листче, извадено от кремълското хранилище, са безсилни всякакви доводи. Тук трябва да вдигна на мачтата на ледоразбивача бяло знаме, да се призная за победен и да се предам на победителите.
	През май 1985 година за пръв път успях да пробутам в пресата първите глави на „Ледоразбивачът“, а през 1988 година, сякаш в отговор на това, официалните съветски историци намериха един документ от огромна важност. На една страница, в седем изречения бяха изложени доказателствата на всичките седем постулата, върху които като нерушим монолит се крепи цялата история на съветско-германската война.
	Този документ представлява донос, по-точно жалба от Берия до Сталин: „21 юни 1941 година…
	Отново настоявам да бъде отзован и наказан нашият посланик в Берлин, който продължава да ме бомбардира с дезинформация за уж подготвяното от Хитлер нападение над СССР. Той съобщи, че това «нападение» ще започне утре… Същото предаде и генерал-майор В. И. Тупиков, военен аташе в Берлин. Този тъп генерал твърди, че три групи от Вермахта ще настъпват към Москва, Ленинград и Киев, като се позовава на своята берлинска агентура. Той нагло настоява да снабдим тези лъжци с радиостанция…
	Началникът на разузнавателното управление, където доскоро действаше бандата на Берзин, генерал-лейтенант Голиков, се оплаква от посланика и от своя подполковник Новобранец, който също лъже, че Хитлер бил съсредоточил 170 дивизии срещу нас на нашата западна граница…
	Но аз и моите хора, Йосиф Висарионович, твърдо помним вашето мъдро предначертание: през 1941 година Хитлер няма да ни нападне!“.
	Този лист е истинска находка за сериозните историци. От този донос еднозначно следва, че Берия е подлизурко и глупак.
	Още по-глупав в светлината на въпросния документ изглежда Сталин. Той „мъдро е предначертал“ действията на Хитлер поне за година напред. Заобиколил се е с лакеи, кретени и блюдолизци и ето че един от тях усърдно повтаря и подсилва сталинските идиотщини.
	И то кога? На 21 юни!
	Ето защо следващият им ден е бил такъв!
	Този лист представлява уникална ценност, защото е единственото документално свидетелство, че Сталин не е смятал да воюва през 1941 година. А че самият Сталин не се е готвел да напада никого, се разбира от само себе си. Че не е очаквал нападение, личи от документа. Документът не е написан от Сталин, но е адресиран до Сталин и в него е изложена Сталиновата позиция. Та нали Берия, обръщайки се към Сталин, не е можел да изложи едно мъдро Сталиново предначертание, което не е съществувало!
	Тази жалба на Берия неведнъж е цитирана от съветника на президента на Русия генерал-полковник Волкогонов, от шефа на Съюза на писателите на СССР Карпов, от армейски генерал Гареев и от други официални лица. Документът влезе в научно обръщение и бързо пресече държавните граници на Съветския съюз. Цитиран е обилно в научни разработки и публикации. Някой си анонимен тип, скрил се под името _Виктор Суровов_, също не пропусна да представи този документ на публиката като доказателство за пълната несъстоятелност на сталинското ръководство, като свидетелство за животинския страх на Сталин пред лицето на неизбежното вражеско нападение.
	Мен пък ме измъчва едно учудване: защо толкова отговорни лица не са заподозрели никакъв фалш във въпросния „документ“?


>>	2
	Нека прочетем съдържанието на Бериевия донос още веднъж и да зададем въпроса: за какви тъпанари са били предвидени тези драсканици?
	Защото се очертава една удивителна картина.
	В своето писмо Берия повдига въпрос от огромна държавна важност: кога Хитлер смята да нападне Съветския съюз — през 1941 година или по-късно? Берия не е съгласен е докладите на аналитика на разузнавателното управление към Генералния щаб, както и с докладите на посланика и военния аташе в Берлин. И това не е важно. Важно е друго: в писмото се съдържа мнението на самия Берия по този въпрос. А нали той е кандидат-член на Политбюро, заместник-председател на Съвета на народните комисари, т.е. заместник на главата на правителството, народен комисар по вътрешните работи, генерален комисар по държавната сигурност. А освен собственото му мнение в писмото се съдържа мнението на самия Сталин относно този проблем.
	Важността е в следното. Да речем, че Хитлер през 1941 година не е възнамерявал да напада, но ако изведнъж е научил, че и Сталин съвсем се е отпуснал и не очаква нападение, може и да е решил друго. Такова едно писмо, попаднало в ръцете на германското разузнаване, би представлявало документ с изключително значение.
	Или, да речем, Хитлер се е подготвил за нападение, но не знае да се реши ли на последната стъпка или не. В политическите преценки най-ужасното е неопределеността: дали Сталин очаква удар, или не? Пределно важно е тази мъгла да се разсее. Нужно е да знаеш какво мисли противникът, в какво вярва, на какво разчита. Да проникнеш в плановете на противника, на съюзника, на партньора, означава в пряк смисъл да надникнеш в картите му и въз основа на това да градиш и коригираш своите замисли и планове.
	В своето писмо Берия напълно е разкрил Сталиновите карти: Сталин не вярва в нападението! Ако случайно на Хитлер му попадне такова писъмце, тогава…
	Та ето каква ми е мисълта: първата странност е, че на писмо от такава важност няма никакъв гриф за секретност. Берия го е написал на лист и го е дал на Сталин. После листът е попаднал в архива и именно там е бил намерен половин век след войната.
	Ето ви повод да се учудите: нима народният комисар на НКВД, генералният комисар по държавната сигурност, главният пазител на всички най-важни държавни секрети и тайни се отнася толкова небрежно към тяхното опазване? И как, ще ми се да зная, другарят Сталин е реагирал на една толкова крещяща немарливост?
	А ето и втората странност: защо изобщо е трябвало да се пише такова писмо? Лаврентий Павлович Берия е бил в постоянен контакт със Сталин. Говорели са си по телефона всеки ден, вечер са хапвали шишчета и са пиели грузинско вино. Нима е било трудно да обясни ситуацията устно?
	Освен всичко друго те едва ли не всеки ден са се срещали в официална обстановка. Защо на 21 юни 1941 година Берия е решил да пише писмо на Сталин, след като на 20 юни е седял в кабинета му 4 часа и 25 минути? А на другия ден, 21 юни — още 3 часа и 55 минути! Нима за 8 часа и 20 минути не е можел да постави своите три-четири кратки въпроса?
	Интересно, как изобщо Берия е предал това писмо на Сталин? Сигурно дълги часове са обсъждали нещо си там, а после Берия, на излизане от кабинета, му е предал писмото: ето, другарю Сталин, прочети го, когато намериш време… Или докато са обсъждали други проблеми, Берия изведнъж му е подал листа: трябва и ей това да се оправи…
	С това странностите не свършват, а едва започват. Нека се вгледаме в съдържанието на писмото.


>>	3
	От писмото излиза, че военният аташе в Берлин генерал-майор В. И. Тупиков бил докладвал по радиото някакви глупости на народния комисар по вътрешните работи другаря Лаврентий Павлович Берия. Тупиков нагло настоявал Берия да снабди с радиостанция неговата секретна агентура. Страховитият народен комисар на НКВД, кой знае защо, не изръмжал на самозабравилия се генерал-майор лично, а взел, че се оплакал писмено на Сталин: виж го тоя генерал колко е лош — лъжец и нахалник…
	Жалват се оскърбените хора. Не мога да се справя сам — обръщам се към силния: застъпи се… Така хлапе се оплаква на майка си от съседския побойник. При това нарича лошото момче с какви ли не думи. По същата схема действа и могъщият генерален комисар по държавната сигурност: хленчи на Сталин, при което нарича генерала, с когото не може да се справи сам, тъпанар.
	Нека видим: а на какво всъщност е разчитал Берия, какво е искал и какво е очаквал от Сталин? Надявал се е, че вождът ще смъмри наглия генерал, а на горкия Лаврик ще изрази съчувствието си? Или Берия е очаквал одобрението на Сталин: да не се дава радиостанция на нахалника!
	Ами той е можел да не я даде и без нареждането на Сталин.
	Всички, които са си имали работа лично с Лаврентий Павлович, говорят друго: Берия е превивал, пречупвал, мачкал и смазвал. Мразели са го, страхували са се от него. Той е укрепвал властта си над хората по много начини и с различни похвати. Един от най-простите е бил: прави всичко от свое име, без да се позоваваш на висшестоящи дори в случай че изпълняваш тяхна заповед. В онези далечни години, когато още не се е бил изкачил на главозамайващите кремълски висоти, Берия представял всички указания, пожелания и заповеди на висшестоящите само като свои собствени: слушай МЕНЕ! Това е МОЯТА воля! АЗ наредих!
	Любимият лаф на Лаврентий Павлович бил: ще ви спукаме шкембето! Именно това обещал веднъж на генерал-полковник Н. Н. Воронов, след като в кабинета на Сталин някакъв междуведомствен конфликт бил решен не в полза на НКВД. А на армейски генерал Мерецков се заканил да му прекърши гръбнака. Между другото, не говорел празни приказки — замалко щял да го прекърши. Просто Господаря не позволил.
	А във въпросния „документ“ виждаме един лигав Берия, който признава пред Сталин слабостта и пълното си безсилие.
	Но и това не е краят на странностите.


>>	4
	През лятото на 1938 година шефът на НКВД Николай Иванович Ежов, след като изтребил цялото ръководство на 4-то (разузнавателното) управление при Генералния щаб, решил да оглави тази структура лично. По съвместителство. И без това (според Ежов) не би могло да се намери достоен кандидат за толкова отговорен пост.
	На длъжността шеф на военното разузнаване Ежов се удържал два дни. Сталин изведнъж осъзнал бездънната дълбочина на опасността. Всички основни решения по въпросите на тайната задгранична дейност на държавата вземал Сталин. Но той ги вземал въз основа на информацията, която постъпвала от два основни източника.
	От НКВД — от Ежов.
	От Разузнавателното управление при Генералния щаб — от Берзин, а после изведнъж… от Ежов.
	От информацията, която ще представи Ежов, ще зависи решението на Сталин. Кой кого контролира тогава?
	Не, тая работа няма да я бъде, решава другарят Сталин.
	Именно от този момент започва падането на Николай Иванович Ежов. Сталин отчетливо разделя двете структури: тези са чекисти, а това е армия. Вождът незабавно връща военното разузнаване под родния му покрив — в Генералния щаб на Червената армия. Начело поставя чисто армейски командир без чекистки примеси. А Ежов скоро сваля от всички постове. И после го разстрелва.
	През юни 1941 година началник на Разузнавателното управление при Генералния щаб на РККА е бил генерал-лейтенант Филип Иванович Голиков. Само на него са се подчинявали всички военни разузнавачи, само на него са изпращали донесенията си и само с него са решавали възникналите проблеми по провеждането и осигуряването на агентурните операции.
	Виж, на подчинение на НКВД те не са били.
	Свалянето и унищожаването на Ежов е урок за новия шеф на НКВД Лаврентий Павлович Берия: военното разузнаване не е твоя територия. Твоята работа е сам да водиш разузнаване със силите на Главното управление за държавна сигурност (ГУГБ при НКВД). Ако в армията, включително във военното разузнаване, се зароди заговор, твоя задача е да го разкриеш. Но не смей да се намесваш в операциите на РУ на ГЩ.
	Но Сталин не се задоволява само с това. На 3 февруари 1941 година той извежда ГУГБ и редица други структури от състава на НКВД. На тяхна база организира нов народен комисариат — НКГБ*. Начело поставя Меркулов. И макар че Берия като кандидат-член на Политбюро е наблюдавал дейността на НКГБ, все пак Меркулов е имал пряк достъп до Сталин и му е докладвал за работата си лично. А от май 1941 година Меркулов е подчинен на Сталин дори официално, като на глава на правителството.
	[* Народен комисариат за държавна сигурност. — Б.пр.]
	В критичната обстановка през юли 1941 година Сталин обединява НКГБ и НКВД, но през 1943-та отново ги разделя.
	Но и това не е краят на историята. За да не се окаже секретната дейност на държавата в ръцете на един човек, през октомври 1942 година Сталин разделя военното разузнаване на Главно разузнавателно управление при Червената армия, което подчинява лично на себе си като народен комисар по отбраната, и Разузнавателно управление при ГЩ, което се подчинявало на началника на Генералния щаб.
	В тази обстановка това е било абсолютно правилно решение. Водела се е война, така че на началника на Генералния щаб не му е било до САЩ и Великобритания, Бразилия и Уругвай, Иран или Австралия. Сталин е облекчил грижите му: нека докато трае войната, РУ при Генералния щаб да се занимава само с Германия и нейните съюзници, само с фронта.
	А самият Сталин не изгубил интерес към световните проблеми. ГРУ*, което се подчинявало лично на Сталин, продължавало интензивната си работа из целия свят. Преди всичко — срещу САЩ.
	[* Главно разузнавателно управление. — Б.пр.]
	През 1943 година Сталин изважда военното контраразузнаване изпод контрола на НКГБ, нарича го ГУКР* Смерш (Смърт на шпионите) и също го подчинява лично на себе си. Начело поставя Абакумов — главния враг на Берия.
	[* Главно управление за контраразузнаване. — Б.пр.]
	Берия е знаел, че Сталин действа на принципа „разделяй и владей“. Най-много Сталин се е страхувал от обединената мощ на силовите структури, които са се занимавали с тайна дейност както вътре в страната, така и в чужбина. Сталин ги е усилвал, раздробявал, а раздробените парчета отново е усилвал. Освен това ги е насъсквал едни срещу други, като по всякакви начини е възпрепятствал обединяването им.
	Като имаме това предвид, нека се върнем към юни 1941 година.


>>	5
	Генерал-майор Тупиков е военен аташе. Той е подчинен на началника на 1-ви (Западен) отдел на разузнавателното управление при Генералния щаб. Над началника на разузнавателното управление е началникът на Генщаба, над него — наркомът по отбраната. Над тях е само Сталин. Това е йерархията. Пряка и ясна. И военният аташе докладва за резултатите от работата си само по тази линия, на първо място — за резултатите от агентурната работа. Той има право и задължение да обсъжда въпросите по провеждането и осигуряването на агентурните операции само със своите преки началници.
	Военният разузнавач при никакви обстоятелства не е можел да „предаде“ каквото и да било в НКВД. Берия може да е бил невероятно могъщ и силен, но за военния разузнавач той е външно лице. Разузнавачът при никакви условия не би обсъждал проблемите на своята нелегална дейност с първия срещнат. В дадената ситуация за военния разузнавач генерал Тупиков Берия не е бил нищо повече от първия срещнат. Берия е бил външно лице.
	Ако на генерал Тупиков толкова му се е дощяло да сподели с някого съвършено секретните сведения, защо не е изпратил такова съобщение в Народния комисариат по земеделието, или пък по просветата.
	В разузнавателното управление при Генщаба всички получавани сведения са били обработвани, анализирани в Информационния отдел, командван от генерал-майор С. Н. Дронов. От този отдел разузнавателните сводки и донесения са били разпращани до всички заинтересовани инстанции в обобщен вид без посочване на източника. Потребителят винаги получава само обезличена информация. Не му се полага да знае от кого именно е постъпила тя. Сведения за източниците на коя да е конкретна информация е можел да поиска само висшестоящият пряк началник: от началника на РУ при ГЩ — началникът на Генералния щаб, от него — наркомът по отбраната, а от него — Сталин.
	Данните, получени от военното разузнаване, Берия е можел да получава от Сталин, от Тимошенко, от Жуков, от началника на разузнавателното управление при Генералния щаб генерал-лейтенант Ф. И. Голиков. Обаче пряко от военния аташе — не.
	Ако военният разузнавач генерал-майор Тупиков е сглупил да „предаде“ нещо не на своите началници в разузнавателното управление при Генщаба, а на НКВД, т.е. на чужда структура. Берия дори под инквизиции не би признал това на Сталин. За него това би било равно почти на смърт: би излязло, че Берия по примера на Ежов е взел под контрола си военното разузнаване и военните аташета докладват не на своите началници, а на Лубянка.


>>	6
	И вече като същински виц звучи историята как военният аташе, т.е. генералът от РУ при ГЩ, е искал радиостанция от шефа на НКВД. Хем той, както личи от „документа“, не само я е искал, но и е настоявал да я получи! А на какво основание?
	Армейският командир генерал-майор Тупиков по никакъв начин не е свързан служебно с чекистите. Берия не му е началник. Василий Иванович Тупиков е командир от Червената армия. Той е командвал батальон и полк, завършил е Военната академия „Фрунзе“, бил е началник-щаб на 33-ти стрелкови корпус, после — на Харковския военен окръг. От тази длъжност е изпратен като военен аташе в Германия. После, по време на войната, е бил началник-щаб на Югозападния фронт. Загинал е през септември 1941 година при излизане от обкръжение. На 39-годишна възраст. По време на цялата си служба той се е подчинявал на военното командване, а на чекистите — не. Чекистите са можели да пишат доноси срещу него, но не и да му заповядват каквото и да било. Не са имали право и да го арестуват. За това е било нужно разрешението на Сталин.
	Представете си, че на фронта воюва стрелкови корпус на РККА и ето че командирът на корпуса се обръща с искане към наркома на НКВД: я ни дай още малко патрони и снаряди! Можете ли да си представите такова нещо? Не можете. Защото командирът на корпуса на РККА има своя йерархична стълбица, увенчана с народния комисар по отбраната и върховния главнокомандващ. Тоест може да се обръща колкото си иска към своите командири — да докладва, да рапортува, да се оправдава, да иска, да настоява. Именно в същата структура се е намирал и генерал-майорът от РККА Тупиков. И щом един командир на дивизия или корпус от Червената армия не може да иска каквото и да било от НКВД, същото се отнася и за военния аташе.
	Но щом като работата е стигнала дотам, че в разузнавателното управление при Генщаба нямат достатъчно радиостанции, искането отдолу, от апарата на военния аташе в Берлин, е трябвало да се изпрати в по-горните инстанции и проблемът да се реши на нивото на шефовете на двете ведомства — наркомът по отбраната се обръща към наркома по вътрешните работи: дай, ако обичаш, ако ти се намира някоя излишна.
	Но откъде в НКВД може да е имало агентурна радиостанция?
	През юни 1941 година с агентурно разузнаване в глобален мащаб паралелно са се занимавали две организации: РУ при ГЩ и Първо главно управление на НКГБ. И едните, и другите са използвали простичката и стабилна радиостанция „Север“. Тя е била разработена за полярниците, но и разузнавачите я харесали. А НКВД по онова време е водел разузнаване срещу противника само в пограничната ивица чрез граничните войски. Там не е била нужна радиостанция с такава мощност, така че НКВД не е разполагал с такива.
	Съветският военен аташе в Берлин да се обърне с молба или искане към чуждо ведомство, към Берия, е все едно да се обърне към полярна станция с молба или дори настояване: братлета, дайте една радиостанция, че на моите шпиони не им достигат. Но да се обърне към полярниците поне е имало смисъл. Те са щели да съжалят горкия разузнавач и може би са щели да му услужат. А да се обръща към НКВД е било напълно безсмислено. По онова време в НКВД не са държали такава апаратура, не им е била нужна.
	Военният аташе в Берлин явно не е разбирал кой му е началник, затова се е обръщал към ведомство, което не е можело да му помогне дори да е имало желание. Между другото за агентурната връзка. Задграничните апарати на съветското военно стратегическо разузнаване са били изцяло осигурени със средства за комуникация. Проблеми са възникнали след 22 юни 1941 година не защото радиостанциите не са достигали и не защото са работели зле, а защото войната е била планирана за чужда територия. Главният приемен център на разузнавателното управление при Генералния щаб се е намирал в Минск и още на 28 юни 1941 година е попаднал в ръцете на германската армия. При паническото отстъпление на Червената армия част от апаратурата и купчини съвършено секретни документи не са били унищожени. Това е повлякло след себе си провали на редица нелегални резидентури и агентурни групи. А разузнавателните структури, които са продължавали да действат, са били лишени от възможността да предават в Москва получената информация: фронтът се е отместил почти на хиляда километра на изток, а радиостанцията „Север“ не е била пригодена за такива разстояния.
	След войната е било търсено обяснение защо през лятото на 1941 година Генералният щаб на РККА изведнъж е ослепял и оглушал, като е загубил връзка с извънредно важни източници на информация. И се е родила легендата: толкова сме били изостанали, че в нашите нелегални резидентури изобщо не е имало радиостанции.
	За да се стабилизира тази легенда, са били съчинени съпътстващи и подкрепящи я сказания: ето на, военният аташе в Берлин е молел Берия да му изпрати радиостанция…


>>	7
	От „Писмото на Берия до Сталин“ излиза, че не само военният аташе в Берлин през главата на своите началници е изпращал дезинформация в НКВД. Излиза, че и съветският посланик е „бомбардирал с дезинформация“ клетия Лаврентий Павлович.
	Но това не е било възможно, защото е било невъзможно.
	Официалните дипломатически представителства на Съветския съюз в чужбина са били пряко подчинени на първия заместник-председател на СНК, народния комисар по _външните_ работи другаря Вячеслав Михайлович Молотов. Само на него те са изпращали своите донесения, а на народния комисар по _вътрешните_ работи другаря Лаврентий Павлович Берия не са били подчинени. Така че посланиците не са можели и не са имали право да „бомбардират с дезинформация“ чуждо ведомство.
	И щом посланикът в Берлин толкова не е можел да се стърпи да съобщава съвършено секретна вътрешноведомствена информация на външни хора, поне да я беше изпращал на другаря Меркулов в НКГБ, защото Първо главно управление на НКГБ тогава се е занимавало с политическо разузнаване във вражеските столици. А другарят Берия в НКВД тогава не е имал никакви структури, които да са се занимавали с въпроси от външната политика на чужди държави. По онова време такава задача не е била поставяна на НКВД и подчинените на Лаврентий Павлович съответно не са я изпълнявали.
	През юни 1941 година впрочем, както преди, така и по време на войната, Молотов е бил вторият след Сталин човек в Съветския съюз. Той е имал много по-голяма политическа тежест от Берия. Най-важното от онова, което дипломатите съобщавали в Наркомата по външните работи, Молотов е докладвал лично на Сталин. И по никакъв начин на Берия.
	Но нека допуснем недопустимото: един официален дипломатически представител, не щеш ли, е решил да влезе в пряка кореспонденция с чуждо ведомство, на което не е подчинен и на което тази информация не е нужна. Нещо повече — решил е да изпраща донесенията си на човек с по-ниско положение от Молотов — прекия началник на всички дипломати. И ето че Берия, вбесен от натрапчивостта на официалния съветски представител в Берлин, се обръща към Сталин с искане дезинформаторът да бъде отзован и надлежно наказан.
	Въпрос: нима глупавичкият Берия не е разбирал, че обръщането му към Сталин в крайна сметка не е жалба срещу някакъв си там посланик в Берлин? Ами че това е шамар за самия Молотов: тоя човек не го бива да следи за реда в собственото си ведомство!
	През лятото на 1941 година Берия е бил само кандидат-член на Политбюро. И на поста си на шеф на НКВД е бил по-малко от две години. А Молотов е работил още с Ленин. Към 1941 година Молотов е набрал такава тежест, че е можел открито в присъствието на странични хора да се кара със Сталин, без да се страхува от последствията. В тази обстановка за Берия е било крайно неблагоразумно да докладва направо на Сталин за нередности във ведомството на Молотов. Още повече — в писмен вид. Още повече — да предава чужди думи, без той самият да е напълно наясно с тях. Вячеслав Михайлович е можел да приеме подобни действия като подронване на личните му позиции и да отвърне на Лаврентий Павлович със съкрушителен удар.
	Само двама души — Молотов и Сталин — са можели да свалят от постовете им подчинените на Молотов. И ако Лаврентий Павлович е бил замислил някакви размествания на кадри в Наркомата по външните работи, единственото разумно решение би било да се обърне към Молотов и приятелски да го предупреди за неприятностите. Но евентуална намеса на Берия в работите на Молотовия ресор, едно пряко обръщане на Берия към Сталин по повод състоянието на нещата в Наркомата по външните работи без предварително съгласуване с Молотов и през главата му би могло да излезе през носа не само на Берия, но и на цялата му команда.

	* * *

	Още древните римляни са знаели: „Docendo discimus“ — учейки другите, учим и себе си.
	Но е справедливо да се каже и обратното: правейки народа на глупаци, и самите наши вождове оглупяват. Те вече не са способни да скалъпят пълноценно дори един фалшификат. „Писмото на Берия до Сталин“ е само един от примерите за това. С такива „документи“ придворните кремълски историци са напълнили научната литература: предназначено е за дебили, но и от дебили е писано.


>	Глава 28
>	Но кого Берия е искал да отзове от Берлин?

E>
	Достъпът до секретните документи отново бе пресечен, безценни документи потъват в неизвестност, много изчезнаха завинаги.
@	„Красная Звезда“
@	25.03.2000
E$

>>	1
	Съветският посланик в Берлин, както личи от „документа“, е пращал дезинформация не само на Берия в Наркомата по вътрешните работи, но и на генерал-лейтенант Ф. И. Голиков, началник на Разузнавателното управление при Генералния щаб на Червената армия, и толкова му е додеял, че той е решил да се оплаче.
	Да допуснем, че всичко е било именно така. Да допуснем, че посланикът в Берлин е решил да се отчита за работата си не само пред всемогъщия полудържавен властелин Молотов, но и пред Берия, а освен това пред Голиков. Да допуснем, че Голиков е изразил съмнение в достоверността на получаваната от посланика информация. Какво е трябвало да направи тогава?
	Първо, ако наистина посланикът е изпращал своите донесения от Берлин право в Разузнавателното управление при Генералния щаб, трябвало е и оттам да му отговорят: стига си вдигал врява, глупако, омръзна ни! Ти не си наш подчинен, нито ние — твои, не задръствай нашите канали и анали с боклуци.
	Но защо да се оплакват?
	Второ, дори на началника на РУ при ГЩ да му се е дощяло да се оплаче от посланика в Берлин, той е трябвало да се обърне не към НКВД, а направо към началника на Генералния щаб, на когото Голиков е бил подчинен пряко: другарю армейски генерал Жуков, предайте на наркома по отбраната, маршала на Съветския съюз Тимошенко, че от ведомството на другаря Молотов постъпва подозрителна информация. Която понамирисва.
	Но Голиков през главите на Жуков и Тимошенко, кой знае защо, се обръща към НКВД, т.е. към чуждо ведомство, с жалба срещу трето ведомство. Човек, който е допускал такива волности, заобикаляйки своите преки началници, е нарушавал субординацията и е внасял хаос в работата на държавния апарат. Подобна самодейност не може да е харесала на Сталин: генерали от Генералния щаб на РККА, забравили за своите началници, се обръщат за разрешаване на дребни проблеми направо към НКВД. И можело ли е някакво съмнение да споходи Сталин: „нашият Лаврентий“ не си ли позволява прекалено много? Не е ли натрупал прекалено обилна тежест? И не е ли време да му свия сармите?
	Тъй като е разбирал апаратната етика по-добре от нас, Лаврентий Павлович Берия, дори да е получил такава невероятна жалба от шефа на военното разузнаване, едва ли би хукнал да докладва за това на Сталин. Защото е знаел, че стопанинът на Кремъл може да изтълкува ситуацията превратно.


>>	2
	Но какво се получава, граждани?
	Военният аташе е длъжен да изпраща докладите си до РУ при ГЩ, а той ги изпраща до НКВД.
	Посланикът е длъжен да изпраща своите послания само до Наркомата по външните работи, а той ги изпраща до НКВД и до РУ при ГЩ.
	Началникът на РУ при ГЩ е длъжен да снабдява своите подчинени с всичко необходимо за тяхната нелегална дейност, но с това, кой знае защо, се занимава НКВД. При евентуално възникване на проблеми началникът на РУ при ГЩ е длъжен да се обръща към своите началници, но и в този случай той се оплаква в НКВД. Хем се оплаква не само от посланика в Берлин. От „документа“ излиза, че в Разузнавателното управление при Генералния щаб на Червената армия се е появил някакъв неуправляем подполковник Новобранец, който настойчиво предупреждава за неизбежно германско нападение, т.е. според Берия дрънка глупости. Съвършено очевидно е, че началникът на Информационния отдел при РУ при ГЩ генерал-майор С. Н. Дронов не е бил способен сам да се справи с подчинения му подполковник. И началникът на Разузнавателното управление генерал-лейтенант Ф. И. Голиков не е успял да се справи с нахалния подполковник, така че е решил да се оплаче от това опърничаво магаре на висшестоящите инстанции…
	Но се получава нещо странно. Висшестояща инстанция за Голиков е бил началникът на Генералния щаб на РККА армейски генерал Г. К. Жуков. Би трябвало да се обърне към него: помагай, Георгий Константинич, тука ми се натресе един гаден подполковник, чудя се какво да го правя!
	Тук трябва да си спомним и следния момент. На 26 юли 1940 година наркомът по отбраната, маршалът на Съветския съюз С. К. Тимошенко, като допълнение към Устава за вътрешната служба и Дисциплинарния устав е издал и специалната заповед №227 „За реда на отправянето на служебни въпроси и внасянето на жалби от страна на военнослужещи“. Тази заповед е сведена до целия личен състав на Червената армия, а до командния състав — срещу подпис. Заповедта категорично е забранявала военнослужещите от Червената армия да отправят служебни въпроси към каквито и да било организации и учреждения през главата на преките си началници. Тази заповед се е изпълнявала безпрекословно, както и всяка друга заповед, подписана от Семьон Константинович Тимошенко. Тимошенко е наказвал нарушителите на неговите заповеди незабавно, неумолимо и жестоко.
	Но въпреки устава, заповедите и забраните началникът на Разузнавателното управление при Генералния щаб, кой знае защо, се оплаква не на своя пряк началник Жуков, а пак в НКВД, лично на народния комисар по вътрешните работи, генералния комисар по държавната сигурност Лаврентий Павлович Берия, на когото не е подчинен: че нали, виж сега, Лаврентий Павлович, ние тука в Генералния щаб не можем сами да се оправим, така че бъди така добър да ни помогнеш.
	Но се оказва, че и самият страховит нарком по вътрешните работи Берия не може да излезе наглава с подполковник Новобранец и се оплаква на Сталин: вижте какви лоши подполковници са се навъдили във военното разузнаване. Разпасали са се, разбираш ли…


>>	3
	Стилът на „документа“ също говори за много неща.
	Ще започна с уговорката, че към Сталин е можело хората да се обръщат по име и бащино. Но това е било разрешено само на обикновените хора, и то само в писма: „Скъпи Йосиф Висарионович, бързам да Ви зарадвам…“. Ако обаче писмото е било колективно, не можело да наричат вожда с име и бащино. За всички имало веднъж завинаги определена ясната форма на обръщение: другарю Сталин. Той не понасял нищо друго. Още повече — в официални документи. „Сталин не наричаше никого по име и бащино. Дори в домашна обстановка говореше на гостите си на фамилно име и непременно добавяше думата «другарю». И към него се обръщаха само така: «другарю Сталин»“ _(Адмирал от флота на Съветския съюз Н. Г. Кузнецов. „Накануне“, с. 280)_.
	Публикувани са стотици свидетелства на очевидци и хиляди документи, в които вождът е наречен единствено „другарят Сталин“. Или в други документи — с псевдоним: другарят Иванов, другарят Василиев и т.н.
	Секретарят на Сталин Поскрьобишев — и за това има запазени достатъчно свидетелства — специално е предупреждавал в приемната всеки нов посетите как трябва да се обръща към Сталин. Нима Берия не е знаел това? Нима Поскрьобишев е забравил да го предупреди? Кой е позволил на Лаврентий Павлович да нарича Сталин „Йосиф Висарионович“? Но във въпросния „документ“ е написано именно така!
	Второ, ласкателствата спрямо Сталин са били позволение необходими. Но само при условие това ласкателство да е предназначено за употреба от широките народни маси. На конференции и конгреси, в списания, вестници и книги, в романи, поеми и песни разни и разнообразни ласкатели са се съревновавали да употребяват превъзходни степени. Но да ласкаеш Сталин лично е било глупаво и опасно. Това е било равносилно на опит да галиш тигър по раираното гръбче. Сталин е бил достатъчно благоразумен да не се заобикаля с придворни блюдолизци и да не изслушва техните славословия. И Берия не е бил толкова глупав, че да ласкае Сталин толкова непохватно и нагло: „Вашето мъдро предначертание“!
	Документите, които са попадали на Сталиновото бюро, винаги са пределно кратки, ясни и разбрани. В тях няма ласкателства. В тях няма нищо излишно, нищо, което може да бъде отрязано и изхвърлено като ненужно — само голи сухи факти, само прости логични изводи и конкретни предложения. Това е стилът на самия Сталин. Именно това той е искал от всички свои подчинени. Невъзможно е в документите, изпращани до Сталин, да се намерят високопарни фрази като „вашите мъдри предначертания“. В служебните документи, изпращани до Сталин, не е имало и възклицателни. Минавали са и без тях.
	И защо е това деклариране на могъщество: „аз и моите хора“!?
	Не са твои, а на Господаря! Абе ти какво, Лавруша, да не си превърнал НКВД в частно имение? Та за такива думи Сталин е режел езици. Заедно с главите.
	И по въпроса за 170-те дивизии съчинителите на „документа“ са сгафили. В съветската историческа наука отдавна се е утвърдило едно лъжливо число — че на 21 юни 1941 година на западните граници са били съсредоточени 170 _съветски_ дивизии. Момчетата, които са съчинявали въпросния „документ“, без много да му мислят, са приписали на Лаврентий Павлович Берия думите, че на границите са съсредоточени 170 _германски_ дивизии.


>>	4
	Сега — най-важното.
	Нека се запознаем с личността на посланика, за чието отзоваване от Берлин уж е настоявал Берия.
	Той се е казвал Владимир Георгиевич Деканозов. Познавал се е и е дружал с Лаврентий Павлович Берия от 1919 година — заедно са работили в нелегалност в Баку. Берия е водещ, Деканозов — воден. През същата 1919 година заедно са работили за мусаватистите*. През 1920 година двамата служат в разузнаването на 11-а армия на червените. И пак Берия е вървял напред, а Деканозов го е следвал.
	[* Членове на азербайджанската буржоазно-националистическа партия „Мусават“ („Равенство“), създадена през 1911 г. в Баку и свалена през април 1920 г. с помощта на Червената армия на съветска Русия. — Б.пр.]
	През април 1921 година Берия е заместник-началник на секретно-оперативното отделение на Азербайджанската ЧК, а през юни в същото учреждение, като негов подчинен, попада и Деканозов.
	После Берия става заместник-председател на Азербайджанската ЧК и началник на секретно-осведомителната част (СОЧ), т.е. повелител на всички доносници, а Деканозов — секретар на СОЧ.
	От ноември 1922 година Берия е заместник-председател на Грузинската ЧК, началник на СОЧ. Съответно Деканозов от същия ноември на същата година е секретар на СОЧ при ЧК на Грузия.
	По-нататък върви в същия ред: Берия е шеф на всички чекисти в Задкавказието, а Деканозов му е заместник по доносителството.
	През ноември 1931 година Берия става първи секретар на ЦК на Грузинската комунистическа партия, т.е. пълноправен владетел на слънчевата република, а през декември Деканозов става секретар на ЦК на ГКП по транспорта. На следващата година Берия е повелител на цялото Задкавказие, съответно Деканозов е в неговото правителство. Под крилото на Деканозов са транспортът, търговията, снабдяването, хранителната промишленост, разпределението на материалните и финансовите потоци.
	В края на август 1938 година Сталин прехвърля Берия в Москва и го назначава за първи заместник-нарком по вътрешните работи и началник на Главното управление за държавна сигурност — ГУГБ при НКВД. А за началник на 5-и отдел на ГУГБ Берия поставя Деканозов. 5-и отдел на ГУГБ в онези славни времена представлява цялото разузнаване на НКВД зад граница.
	През ноември същата година Берия е нарком на НКВД. Деканозов — заместник-началник на ГУГБ.
	На 3 май 1939 година Сталин сменя цялото ръководство на Наркомата по външните работи, като назначава Молотов за нарком, а Деканозов — за негов заместник. За пръв път от 20 години Деканозов се озовава извън официалното подчинение на Берия. Естествено, при това техните отношения ни най-малко не се променят. Молотов е един от най-опасните съперници на Берия в борбата за власт. По своето положение Молотов стои по-високо от Берия, но пък в обкръжението на Молотов сега се е озовал верният бериевец Деканозов, а в обкръжението на Берия няма верен молотовец.
	През ноември 1940 година Сталин изпраща Деканозов за пълномощен представител на СССР в Германия, като запазва длъжността му на заместник-нарком на външните работи.
	По-нататък чак до смъртта на Сталин Деканозов остава формално извън контрола на Берия, но по същество е най-твърд бериевец. След смъртта на Сталин Берия незабавно връща Деканозов под крилото си и го изпраща в Грузия да се разправи с всички негови лични врагове. Наистина, не след дълго Берия рухва в бездънната пропаст на кремълските интриги. Деканозов — след него. Разстрелват ги в един и същи ден.
	Но вижте чудеса: на 21 юни 1941 година Берия уж се жалва от поведението на съветския посланик в Берлин, т.е. от своя верен Деканозов, който го бил бомбардирал с дезинформация. И уж предлагал на Сталин да свали Деканозов и надлежно да го накаже.
	А аз ще повторя: макар че Деканозов е бил изключително верен и непоклатим бериевец, през 1941 година според положението си той просто не е имал право да „бомбардира с дезинформация“ Берия, който е отговарял за вътрешните работи, а за външните не е отговарял, и на когото в онзи момент Деканозов не е бил подчинен официално.
	Ако пък Деканозов наистина е додеял на Берия с докладите си, той е можел като стар приятел да го насвие: Вовочка, хайде млъквай де, писна ми!
	Но да се оплаква на Сталин от своя най-верен и близък сподвижник — не е ли това лудост? Да иска от Сталин да свали човека му, внедрен в обкръжението на Молотов — не е ли това върхът на безумието?


>>	5
	Разтропаните момчета, които са сътворили този „документ“, не са учили добре история. Но и онези, които са пуснали въпросния „документ“ „в научно обращение“, също не са проявили особен интерес към историята на Отечеството. А би трябвало да знаят, че на 1 май 1941 година в Москва се е случило нещо извънредно и досега необяснено от никого.
	При Сталин изброяването на вождовете е ставало не по азбучен ред, както е било прието след него, а според мястото, заемано на кремълския Олимп. При това самия Сталин са назовавали отделно: „На трибуната се качват другарят СТАЛИН и другарите Молотов, Маленков, Каганович…“
	Редът на изброяване на вождовете е бил изключително чувствителен барометър. Понякога местата на вождовете в йерархията можели да се сменят по няколко пъти на денонощие. На сутрешното заседание на някой конгрес Микоян може да е бил пети в списъка, а на вечерното — вече осми. А на следващата сутрин е можел да се качи, а е можел да падне и още по-ниско. Кариеристите от всички оттенъци и породи внимателно и ревниво са следели положението на вождовете в списъците. Също като чейнчаджии курса на валутите.
	И вождовете са се появявали пред публика в реда, определен от другаря Сталин. Всяка жаба си знаела гьола. Подреждането и разполагането на вождовете на официални церемонии се подчинявали на най-строга регламентация. Всеки царски церемониалмайстор би й завидял. След всяко публично появяване на вождовете вагабонти от всички рангове и калибри внимателно разглеждали първата страница на „Правда“, определяйки и преценявайки кой кой е и кой кого е излапал.
	Като имаме предвид всичко това, нека отворим вестник „Правда“ от 2 май 1941 година. Кой е трябвало да бъде на трибуната на мавзолея? Правилно: другарят Сталин, членовете на Политбюро и наркомът по отбраната на СССР маршалът на Съветския съюз С. К. Тимошенко, който е приемал военния парад.
	А след като си разтъркаме очите, кого откриваме там внезапно? Правилно: Владимир Георгиевич Деканозов. И то къде? До Сталин. До дясното му рамо.
	Военни паради на Червения площад са се провеждали два пъти годишно — на 1 май и на 7 ноември. Никога, нито по-рано, нито по-късно, не е имало нищо подобно.
	В Централния комитет Сталин е имал стотина най-близки съратници. Но нито един от тях не е имал място на трибуната на мавзолея. Нито рангът им ранг, нито муцуните — муцуни.
	Сталин е имал петима маршали. Но на трибуната се качвал само онзи, който в момента приемал военния парад. За генерали и адмирали изобщо не говорим. Те пък нямат никаква работа там.
	Сталин е имал цяла сюрия народни комисари — министри, в превод на нормален човешки език. Но на трибуната можели да се качат само онези наркоми, които имали партийния ранг член на Политбюро. А в най-добрия случай това са били двама-трима души.
	Сталин е имал официални представители във Вашингтон, Лондон, Стокхолм, Токио, Рим и във всички останали световни столици. Но всички те при цялото си величие дори не могат да мечтаят да се докопат до висоти, които биха им позволили само да се доближат до трибуната, на която е сияел Геният на човечеството и Най-добрият приятел на полския народ (както е благоволил да се изрази маршалът на Съветския съюз Жуков на тържествата във Варшава на 20 юли 1951 година).
	И ето че само веднъж, на 1 май 1941 година, Сталин, не щеш ли, е поканил съветския официален представител в Берлин Владимир Георгиевич Деканозов на трибуната на мавзолея и го е поставил до себе си, измествайки най-близките си съратници.
	Защо е било направено това, аз не знам. Нямам дори предположения. Загадка на историята. Ясно е, че Деканозов е извършил нещо абсолютно неописуемо и прекрасно така че Сталин по някаква причина е решил да изрази царствената си милост не тайно, а публично, така че целият свят да види.
	Най-главният Сталинов лост за управление е кадровият. Кадрите решават всичко. А Сталин е знаел кого на какъв пост да издигне. А още по-добре е знаел кой от какви кланове произлиза. И е разбърквал колодите. Разбърквал ги е с разбиране. Че Деканозов е най-верният бериевец, са знаели всички. А Сталин — най-добре от всички. Защото Сталиновата милост не е можело да не погали и Берия: какъв прекрасен болшевик е отгледал и възпитал другарят Берия!
	Нима Лаврентий Берия е бил толкова глупав, че на следващия месец да бяга и да се брани от собствената си слава: другарю Сталин, ами че тоя Деканозов е дезинформатор! Вън! Да го изметем с мръсната метла!
	Ако Берия е постъпел така, това е щяло да бъде удар и по Сталин: ето, другарю Сталин, ти оказваш такава огромна чест на Деканозов, а той заслужава тъкмо обратното. Ти, другарю Сталин, и хабер си нямаш как се решават кадрови въпроси!
	Какво искам да кажа ли? Искам да кажа, че момченцата, които са сътворили въпросния „документ“, не са имали дори приблизителна представа за кремълските тертипи през 41-ва година. Не са си направили труда дори да прелистят „Правда“ от двата последни предвоенни месеца.


>>	6
	Главният упрек към моите книги е: може би в тях всичко е правилно, само дето няма и няма документи, които да го потвърждават.
	С една дума: къде ви е документчето?
	Отговарям: по заповед на генерал-полковник Волкогонов само на 13 април 1990 година в Института по военна история са били изгорени 7 тона военни документи от 1941 година.
	По заповед на армейски генерал Гареев само на 10 юни 1991 година в Генералния щаб на ВС на СССР са били изгорени 5 тона документи, отнасящи се за същия период. Основание: нямало къде да се съхраняват. Половин век е имало къде, а после изведнъж мястото не стигнало.
	Но документи са горили не само Гареев и Волкогонов, и не само преди края на комунистическия рай.
	Всеки научен център по света би приел на съхранение тези безценни съкровища, всеки колекционер, всеки любител на историята. Тези документи е можело да бъдат продадени на търг и за тях да се получат милиони. Но нашето славно отечество и без това се чуди къде да си дява парите. Русия и без това е под пари. Гареев, Волкогонов и сие не се нуждаят от пари. Имат си достатъчно. Волкогоновци и Гареевци са въшкави с милиони долари. Няма къде да ги дяват. Не им трябват нови милиони. По-важното е да заличат следите. И тези херостратовци заявяват: всичко в „Ледоразбивачът“ уж звучи стройно и логично, но къде му е потвърждаващият документ?
	На въпроса къде може да се намери потвърждаващ документ изчерпателен отговор даде бившият член на Политбюро Александър Николаевич Яковлев: „Няма какво да се разсекретява — вече няма никакви документи. Страхувам се, че всичко вече е унищожено. През 41-ва в Кремъл няколко дена са горили документи. Между другото, и през 91-ва — също“ _(„Вести“, 05.10.2000)_.
	Главната задача на кремълските херостратовци е да превърнат народа в дебили. Идиоти се управляват лесно. В името на това те изгарят историята на своята армия, на своя народ, на своята страна.
	Но народ, който не знае собствената си история, е обречен на умствено и физическо израждане, на гибел. Така че унищожаването на исторически документи е измяна на родината.
	Кремълските предатели, които убиват историята на собствения си народ, вместо е унищожените документи запълват зейналите празноти с фалшификати като „спомените и размислите“ на Жуков и „писмата на Берия“.
	Съхраняването на исторически документи в недостъпни архиви също е предателство. Има ли голяма разлика: дали документът ще е изгорен, или ще се намира там, където никой никога няма да го прочете? Където всеки момент могат да го унищожат поради безполезност, без да се отчитат пред когото и да било.


>>	7
	За да не допусне повторение на чудовищната трагедия от 1941 година, нашият народ трябва да знае къде е причината за случилото се.
	Враговете на народа отговарят на това: не бива да се разравя миналото, не бива да се търсят причините. Всичко и без това е ясно: Сталин е бил глупак, заобиколил се е с кретени и блюдолизци.
	И в качеството на главно и единствено доказателство представят на народа „писмото на Берия“. Това пищовче е основа и фундамент на всички обяснения, изследвания и твърдения на нашата официална историческа наука за войната.
	А ние ще обърнем внимание на една дреболия: „писмото на Берия“ обикаля света в безброй варианти. По дух и смисъл е същото. Но всеки път този смисъл е изразен с различни думи. Понякога „Берия“ иска от Берлин да бъде отзован някакъв безименен посланик, а понякога назовава името му, понякога иска той да бъде отзован и наказан, а понякога — просто да бъде отзован…
	Нека опитаме да намерим оригинала. И ще се сблъскаме със стена: всички сериозни историци цитират „писмото“, без да посочват в кой архив, в кой фонд и в коя папка то е било намерено.
	На всички истински любители на историята, на всички които не са равнодушни към миналото и бъдещето на своята страна и своя народ, подарявам инструмент за разобличаване на сериозните историци: звънете, пишете писма, изпращайте послания на всеки, който е цитирал „писмото на Берия“ в трудовете си, искайте отговор за произхода му. Постарайте се да намерите първоизточника.
	Цяло удоволствие е да слушате отговорите.
	Страшно увлекателна игра. Щом получите отговор, хванете за юздата следващия сериозен историк и го шибнете с въпроса: а къде е документът?

	* * *

	А ето ви и по-нататъшното творческо развитие на комедията за „писмото на Берия“.
	Двама мноого сериозни историци разказват на света как народите на Съветския съюз, като се почне от най-висшите му ръководители, били ужасно глупави и страхливи. Тъпият Сталин така бил подредил нещата, че никой не смеел да му каже истината: „За да му подскажат по някакъв начин истинското положение на нещата, подчинените се принуждавали да хитруват по невероятни начини. Началникът на военното разузнаване генерал-лейтенант Голиков например, докладвайки за плановете на германските агресори, ги обявявал за дезинформация, а накрая добавял: «Но аз и моите хора, Йосиф Висарионович, твърдо помним вашето мъдро предначертание, че през 1941 година Хитлер няма да ни нападне!»“ _(„Аргументы и факты“, 2001, №25)_.
	И тъй, на 21 юни 1941 година Берия от НКВД изпраща на Сталин писмо за мъдрите предначертания на вожда за 1941 година. Генерал-лейтенант Голиков, естествено, не е можел да знае съдържанието на писмата на Берия до Сталин. Но Голиков от РУ при ГЩ същия ден изпратил на Сталин абсолютно същото писмо. До последната дума. Със същите препинателни знаци. Вождът сигурно много се е учудил от това съвпадение.
	На подобни трикове на нашата родна историческа наука бихме могли и да не обръщаме внимание… Ако не бяха подписите. Под това откровение те са два: Сергей Осипов и Рудолф Пихоя.
	Името Сергей Осипов нищо не ми говори, в паметта ми не прозвънва никакво звънче. А Рудолф Пихоя е главният архивар на Русия. Под негов контрол се намират всички архиви, като се започне от бившия архив на Политбюро, който днес се нарича Президентски. Само в Президентския архив към началото на новото хилядолетие са се съхранявали 215 хиляди така наречени „специални папки“, които още не са хвърлени в огъня. Без да броим документите с гриф „Секретно“, „Съвършено секретно“ и „Съвършено секретно. Особено важно“.
	Работата на главния архивар на страната е да не допуска народа до собствената му история, като постепенно превръща историята в дим и пепел, а народа — в стадо маймуни. Пихоя бляскаво се справя със задълженията си. Но това не го задоволява. И ето че той се решава на фалшификация. Идеологическият илюзионист Пихоя е откраднал стария чужд фалшификат и от него е сътворил собствен нов. В едно листче се съдържат плагиатство и двойна фалшификация.
	Ето, именно от такова крадливо племе властта формира корпуса сериозни историци. Ето на такива мошеници властта доверява писането на историята на страната и нейния народ.


>	Глава 29
>	Заповядвам да се нахвърлите!

E>
	Готовността за отблъскване на агресията е изисквала също така не само да бъдат разработени плановете за отбранителни операции, но тези операции да бъдат подготвени в пълен обем, включително в материално-техническо и инженерно отношение, за да бъдат усвоени от командирите и щабовете. Съвършено очевидно е, че в случай на внезапно нападение от страна на противника е нямало да остане време за подготовка на такива операции. Но това не е било направено.
@	„Красная Звезда“
@	04.05.2000
E$

>>	1
	Най-яростният борец против фалшификаторите на историята на Втората световна война беше четири пъти героят на Съветския съюз, маршалът на Съветския съюз Георгий Константинович Жуков. Неговата статия „Величието на победата на СССР и безсилието на фалшификаторите на историята“ _(„Коммунист“, 1970, №1)_ е класика в жанра. Никой не можа толкова мощно и безпощадно да прикове учените лъжци към позорния стълб, както съумя да направи това маршалът на Великата победа. Той написа: „Западните историци в повечето случаи характеризират събитията от 1941 година като триумфално шестване на хитлеристката армия… а на нашето командване приписват объркване и слабост… Колкото до Върховното главнокомандване, то никога не се е намирало в състояние на стъписване, а твърдо ръководеше борбата на съветския народ“.
	От това по-хубаво — здраве му кажи.
	Какво значи „Върховно главнокомандване“? Правилно! — това е Сталин. Никой друг по време на войната не е носил такава титла.
	Но въпросът дори не е в титлите. Самият Жуков пише, че нито едно важно решение не е вземано без Сталин. Жуков разказва, че в навечерието на войната Сталин е забранил да се привеждат войските в готовност и никой не е можел да отмени това решение. Жуков разказва, че от момента на началото на войната не е имало заповед на Сталин да се отвръща на огъня с огън и войските не са отвръщали.
	С една дума, всичко е зависело от Сталин. И дори в първите дни на войната, когато номинален главнокомандващ е бил маршал Тимошенко, фактическият пак си е оставал Сталин. Върховното главнокомандване и Сталин са братя-близнаци. Казваме Сталин — подразбираме ВГК. Казваме ВГК — подразбираме Сталин*.
	[* Перифраза на поемата „Владимир Илич Ленин“ от Вл. Маяковски: „Казваме Ленин — подразбираме Партията…“. — Б.пр.]
	Е, та именно той, великият Сталин, никога (според декларациите на Жуков) не е бил в състояние на стъписване.
	Запомнете това, господа фалшификатори!


>>	2
	Но откъде продажните буржоазни извратители са научили за слабостта и стъписването на съветското ръководство? Нали не може да са си ги измислили сами!
	Ах, да! Правилно! Точно една година преди излизането на разобличителната статия на Жуков беше публикувана книга на същия този Жуков, в която великият стратег разказа на света, че рано сутринта на 22 юни 1941 година Сталин, абсолютно зашеметен, не е знаел какво да прави. Именно затова цялото висше ръководство на страната и армията бездействало.
	Себе си Жуков описва като герой и умен военачалник: той посрещнал войната в Генералния щаб — на бойния си пост. Но между редовете наднича друга картина. И Жуков е бил стъписан. Жуков е бил абсолютно неподготвен за действие. Едва в 7 часа и 15 минути е седнал да съчинява директива за войските. И това говори за всичко. Първата работа на всеки лейтенант, застъпил наряд като началник на караула, е да обяви бойния разчет в случай на внезапно възникнала извънредна обстановка: при нападение над караулното помещение… при нападение над първия пост, над втория… при пожар на охранявания обект… и т.н.
	Ако се е случило нещо подобно, достатъчно е началникът на караула да изкрещи само една дума, за да започне всеки да действа в съответствие с дадените по-рано инструкции. Същото е на бойните кораби, в поделенията и частите, в цеховете и колхозите… Началникът на милицията във всяко забравено от Бога градче, когато приема длъжността, преди всичко вниква в бойното разписание: кой какво прави в случай на терористичен акт, земетресение, наводнение, появяване на гастролираща въоръжена банда, масови вълнения на населението и т.н.
	Какво ти милицията и армията… Качвате се на самолет и за сто и десети път ви обясняват какво трябва да правите при принудително кацане на вода, коя връвчица трябва да дръпнете и с коя свирчица да свирнете…
	Но ето ви илюстрация за личната готовност на Жуков за отблъскване на вражеското нашествие: войната вече е отброила първите си часове, а маршалът на Победата едва сега сяда да съчинява инструкция какво трябва да правят войските в случай на вражеско нападение, с коя свирчица да се свири.
	Самият той е нямал дори приблизителна представа как трябва да се действа в случай на внезапно противниково нападение. Той не е имал никакви подготвени варианти по този въпрос. Достатъчно е да погледнем само първата фраза от точка първа на тази директива, на този шедьовър на военната мисъл:
	„ЗАПОВЯДВАМ:
	1. Войските с всички сили и средства да се нахвърлят върху вражеските сили…“
	Жуков разказва, че преди войната самият той е „работел по 15–16 часа в денонощие, като оставал да нощува в служебния кабинет“. Целият личен състав на Генералния щаб се трепел по 15–18 часа без почивни дни и празници. Хем това са огромни човешки колективи от най-висококвалифицирани офицери и генерали от Червената армия. И какъв е бил резултатът от тази титанична работа?
	Резултатът е бил, че на 22 юни 1941 година до 7 часа сутринта град Брест е бил напуснат от войските на 4-та армия. В другите армии нещата не са били по-добри. Цялата Червена армия е побягнала, без да се поддава на провокации, без да смее да наруши заповедите на най-мъдрия стратег. А самият стратег през това време се е занимавал със съчинителство: _заповядвам да се нахвърлят!_
	Все си мисля: Жуков съобщава на доверчивите, че вечерта на 21 юни 1941 година „окончателно се разсеяха всички илюзии“ и той ясно разбрал, че сега ще ни нападнат. Добре, не е ли можел тогава, вечерта, да съобщи своя гениален план за отбрана на страната на командващите фронтове, флотове и армии? Защо е трябвало да чака до 7 сутринта?
	И още: имало ли е смисъл огромни колективи от генерали и офицери от Генералния щаб да се трепят по 15 и повече часа, след като всички планове в края на краищата са се оказали събрани в една фраза: да се нахвърлят с всички сили и средства! Не е ли можел Жуков преди войната да извика в Москва командващия Западния специален военен окръг армейски генерал Павлов и да му каже под строга тайна: „Дмитрий Григориевич, по цели нощи не спя, но не мога да съчиня никакви планове за войната. И целият Генерален щаб не може. Та виж какво сега… Щом нападнат, нахвърли се върху тях с всички сили и средства, пердаши ги колкото можеш! Разбра ли ме?“.
	Трябвало е предварително да съобщи този гениален замисъл и на другите командващи. Толкоз. Защо е трябвало да измъчва и себе си, и хората си? Защо е трябвало да не спи по цели нощи? Щом планът за отбрана на страната се е свеждал до заповедта да се нахвърлят, можело е след като съобщи основната (и единствена) идея на подчинените си, той да отиде на риба, на лов, на гуляй. Можело е и Генералния щаб да пусне в безсрочен отпуск със заповедта: щом започне войната, полека-лека се събирайте в Москва; фронтовете и армиите и без нашето участие знаят какво трябва да правят.
	На това място почитателите на Жуков, естествено, ще изразят гневен протест: бива ли да се разгласява замисълът? Ами че тогава врагът е можел да научи гениалния план на Жуков за спасяване на страната!
	Съгласен съм. Затова е трябвало да напише на листове: „Заповядвам да се нахвърлите с всички сили и средства. Жуков“, да сложи листовете в червени пликове, да запечата пликовете с червен восък и да ги сложи в сейфовете на командващите. Щом стане ясно, че ще ни нападнат, да даде команда пликовете да се отворят. И цялата Червена армия веднага е щяла да разбере какво трябва да прави: да се нахвърля.
	Защото докато Жуков е съчинявал директивата, докато са я шифровали и предавали, е минало сума ти време. После в щабовете на фронтовете са я разшифровали и са седнали да съчиняват собствени директиви до армиите и да ги шифроват… В командните пунктове на армиите са ги разшифровали и са седнали да пишат свои директиви до корпусите. До някои корпуси директивата е стигнала чак вечерта. А до много така и не е стигнала.
	Ако тази свръхмъдра директива се е намирала в сейфовете на командирите, всичко е щяло да бъде къде-къде по-просто и бързо — един циркуляр от Генералния щаб: до всички командващи и командири — до полкове и батальони включително — да отворят пликовете и да прочетат съдържанието!


>>	3
	В „най-правдивата книга за войната“ Жуков е забравил да цитира текста на директивата, в която на войските е заповядано да се нахвърлят. Нито в орязаните от проклетата цензура първи девет издания, нито в последните, „възстановени в съответствие с първоначалния ръкопис“, не търсете тази директива. Този текст стана известен много години по-късно и от съвсем други източници. И от тях обаче научаваме само, че Жуков в Москва е наредил да го шифроват и предадат на командните пунктове на фронтовете, но никой никога не е публикувал разшифрования текст.
	А думите „заповядвам да се нахвърлят“ могат да се разшифроват само така:
	„Аз в Генералния щаб нямам никакви планове. Не намерих време да ги съставя. Не знам как трябва да воюваме. Не съм способен да организирам по замисъл, място и време взаимодействието между авиация, флотове, фронтове и армии. Снемам от себе си всякаква отговорност. Умивам си ръцете и съвестта. Прехвърлям цялата отговорност върху вас.
	ЗАПОВЯДВАМ:
	1. Командващите фронтове и флотове да действат без каквито и да било планове. На когото както му харесва. Кой колкото може.
	2. Ако на някого му се доще да организира взаимодействие по цел, място и време с авиацията, флотовете и флотилиите, войските на НКВД, съседните фронтове и армии, тиловите учреждения, армиите от Втория стратегически ешелон — ами уговаряйте се някак помежду си, решавайте с гласуване.
	Жуков.
	P.S. Който не действа успешно, ще го разстрелям. Който не се е скрил — не съм му виновен. А след войната ще обявя за глупак и предател оногова, който е действал безуспешно, а себе си — за гений.“
	Няма майтап.
	Ако някой разшифрова по-точно загадъчния термин „заповядвам да се нахвърлят“, аз съм готов да го обсъдим и да призная грешките си, ако намеря аргументите на опонента си убедителни.
	А засега нека се съгласим, че заповедта „да се нахвърлят с всички сили и средства“ е била по същество заповед всеки да воюва както желае, без да съгласува действията си нито с Москва, нито със съседите, нито с Втория стратегически ешелон, нито с тиловите органи.
	Но преди да се воюва, трябва да се състави план за войната. Директивата на Жуков е била по същество заповед за всеки фронт да пристъпи към планиране на собствена война.
	Самият Жуков от 1 февруари до 21 юни 1941 година не е съставил никакви планове за война, но и не е дал на командващите окръзи (фронтове) разрешение за самостоятелно планиране. Ако командващите фронтове и армии са имали поне една последна нощ за съставяне на собствени планове! Или поне 30 минути преди първите взривове!
	Но Жуков е издал заповед за самостоятелно планиране на войната едва след като тя е започнала. Гений, няма две мнения по въпроса.
	Ако се вярва на Жуков, на 22 юни, „около 13 часа“, по телефона му се обадил Сталин и му съобщил, че командващите фронтове „са се постъписали“.
	Хем е имало от какво. След като е получил заповедта на Жуков „да се нахвърли“ без указания кога да се нахвърли, в каква посока и с каква цел, кой не би се стъписал?
	Никой никога през цялата история на Русия, дори онези, които са имали очевидни признаци за слабоумие или явен идиотизъм, не са издавали подобни заповеди.
	И ако Първият стратегически ешелон на Червената армия мигновено е рухнал, за това трябва да обвиняваме Най-великия: той го е наредил…


>>	4
	Но това не е всичко.
	Само за един ден, 22 юни 1941 година, Великият маршал на Победата е втрещил войските с ТРИ директиви, всяка следваща от които е опровергавала предишната.
	Ако ТОВА не е стъписване, какво е?
	Но Жуков не е говорел за своето стъписване, за всичко е обвинявал Сталин. Това е една от ключовите сцени в „Спомени и размисли“: още не се е разсъмнало, а Жуков звъни, Жуков иска, Жуков настоява, Жуков докладва обстановката, а подплашеният Сталин не може дори да продума. Дали го е обзел страх, дали стъписване, дали пък и едното, и другото?
	Тази сцена, както и всички останали, във всяко ново издание става все по-ярка и завладяваща. На любителите препоръчвам да сравнят различните издания на Жуковия шедьовър, от първото нататък…
	Тъй като Сталин не издавал никакви заповеди, цялата държавна машина не помръдвала. Бездействието на Сталин означавало бездействие на цялото правителство и на висшето командване на Червената армия.
	В мемоарите си Жуков с удоволствие описва стъписването на Сталин. И пак Жуков в списание „Коммунист“ гневно опровергава това стъписване. Трябваше ли великият стратег да обвинява злобеещите буржоазни лъжци, след като самият той е бил техен първоизточник?
	Жалко само, че разказите на Жуков за късогледството на Сталин (и за далновидността на Жуков) са поместени в мемоари, които са преведени на всички възможни езици, а декларациите на Жуков, че Върховното главнокомандване „никога не е било в състояние на стъписване“ и „твърдо е ръководело борбата на съветския народ“ са публикувани в списание „Коммунист“, четено само от крайно любознателни единици, и то само при крайна необходимост!


>>	5
	След като доказва на проклетите фалшификатори, че Сталин твърдо е ръководел борбата на съветския народ, Жуков отново многократно опровергава себе си, като обявява пред целия свят, че Сталин е бил страхливец и в началото на войната се е стъписал:
	„Той не беше подготвен за съвременна война, а оттук и стъписването, и неумението му да оцени обстановката, и извънредно грубите му недоглеждания и грешки“ _(ВИЖ, 1995, №3, с. 45)_.
	„Сталин се страхуваше от войната, а страхът е лош съветник“ _(„Красная Звезда“, 19.09.1995)_.
	След като прочетеш такова нещо, всеки факт окончателно си намира мястото: преди войната страхливият Сталин е треперел от ужас заради надвисващото нападение, той не е бил способен да надвие животинския страх, затова не е можел да реагира адекватно на промяната в обстановката, да взема верни решения и твърдо да ръководи борбата на своя народ.
	Ала кристалната яснота на разбирането се запазва само до момента, докато не си зададем въпроса: а от кого през първата половина на 1941 година е трябвало да се страхува Сталин?
	Нека си спомним: Хитлер е в задънена улица. Хитлер при никакви чудеса не е можел да спечели войната срещу Великобритания (а срещу САЩ — във втория ешелон). Да контролира дълго време покорената Европа Хитлер също не е можел. В покорената Европа има индустриални мощности, но на практика в Европа няма ресурси. По-скоро рано, отколкото късно, икономически, финансов, политически, транспортен, продоволствен, административен, морален и военен крах е очаквал Европа. Дори да не бе имало интензивни бойни действия.
	Хитлер явно не е имал средства да контролира покорената Европа, а и да воюва срещу Великобритания (и САЩ), а освен това и да напада Съветския съюз.
	А Сталин през първата половина на 1941 година разполага с най-мощната в света танкова, авиационна и артилерийска промишленост. По онова време Съветският съюз е произвеждал повече танкове и оръдия, отколкото Германия и Великобритания, взети заедно. Макар че Великобритания и Германия са били във война, а Съветският съюз е живеел в мир и, както ни уверяват, не е възнамерявал да напада когото и да било.
	Военната промишленост на Съветския съюз (а друга ние не сме имали) от втората половина на 1940 година е била изцяло мобилизирана и поставена на военновременен режим.
	Сталин е разполагал с огромни човешки ресурси и с възможност да ги използва безпрепятствено, без да се отчита пред никого.
	Сталин е разполагал с територия, която никой външен враг не би могъл да завземе.
	Сталин е имал всесилни съюзници в лицето на Великобритания и САЩ.
	В наше време са намерени и публикувани документи, според които американски и британски военни доставки са започнали да пристигат в Съветския съюз от края на 1940 година. За това има и германски свидетелства.
	Великобритания и САЩ са настоявали Съветският съюз незабавно да обяви война на Германия и са обещавали неограничена политическа, пропагандистка, икономическа, военна и всякаква друга помощ. Правителството на Великобритания дори е шантажирало Сталин: ако не нападнеш Хитлер, внимавай да не останеш сам срещу него. Побързай, защото на нас ще ни омръзне да чакаме и ще подпишем с Хитлер мирен договор.
	Ето един от множеството примери. На 19 април 1941 година посланикът на Великобритания Крикс връчва на Молотов меморандум, който завършва със зловещо предупреждение: „Аз вече съм споменавал на Ваше превъзходителство, че не изключваме възможността, ако войната трае дълго, Великобритания да се изкуши да сключи спогодба за завършване на войната на определена основа…“ _(„Красния Звезда“, 02.06.1992)_.
	А ето някои фрагменти от множеството наскоро открити документи.
	На 26 септември 1940 година в Москва се провежда разговор на главата на съветското правителство В. М. Молотов с посланика на САЩ Л. Щайнхарт.
	Американският посланик съобщава съвършено секретни сведения: Съединените щати разгръщат флот в състав: 20 авионосеца, 32 линейни кораба, 100 крайцера (някои с водоизместимост над 20 хиляди тона), 400 ескадрени миноносеца и т.н. Подготвя се и съответно разгръщане на авиацията. Сто хиляди бъдещи пилоти вече са пристъпили към подготовката. В състава на американската армия има 140 хиляди души, но се подготвя набор от 12 милиона.
	По-просто казано, Америка е започнала невиждана в историята на човечеството мобилизация, която е превъзхождала дори мобилизацията на Съветския съюз. А мобилизация означава война. Тази мощ или е трябвало да се използва, или всичките тези линейни кораби и крайцери са щели да ръждясат и остареят, а страната отново да потъне в депресия, този път не Голяма, а Огромна.
	Американският посланик съобщава, че всички грехове на Съветския съюз във връзка със завземането на някои територии в Европа са простени, че САЩ започват да снемат всички ограничения за доставки на стратегически стоки за Съветския съюз, наложени във връзка със съветските „освободителни походи“. Това се прави въпреки че на самите Съединени щати такива материали са нужни в огромни количества във връзка с небивалия скок в развитието на армията, авиацията и флота.
	Щайнхарт заявява, че „Русия и САЩ са били най-близки приятели от времената на установяването на независимостта на САЩ“, и добавя, че „Германия може да бъде приятел на СССР само дотогава, докато не покори цяла Европа“.
	По-просто казано, американският посланик откровено съобщава на главата на руското правителство, че САЩ в най-близка перспектива възнамеряват да обявят война на Германия. Той без стеснение кани Съветския съюз на своя страна. За по-голяма убедителност посланикът на САЩ добавя, че Германия е обречена, че я заплашва глад: Хитлер няма пари, за да купи храни, и няма флот, за да си вземе храни със сила.
	В заключение посланикът на САЩ обрисува следвоенната обстановка: Европа ще се намира в състояние на банкрут и глад като през 1919 година и много неща ще зависят от позицията, която ще заеме Америка _(„Советско-американские отношения 1939-1945“. М., Материк, 2004, с. 93–95)_.
	Целият този разговор на американския посланик с главата на съветското правителство не е нищо друго освен несъкрушима основа за бъдеща антихитлеристка коалиция. Хитлер още не е утвърдил плана за нападението си над Съветския съюз и в Москва още не са били получавани никакви предупреждения за това, но съветското ръководство вече е получило официална покана да се откаже от сътрудничеството с Хитлер и да мине на страната на САЩ и Великобритания с гаранции за неограничена военна и икономическа помощ и дялове при разделянето на Европа след войната.
	На 9 април 1941 година А. А. Громико, съветник в пълномощното представителство на СССР в САЩ, докладва на главата на съветското правителство В. М. Молотов, че политиката на САЩ през 1940 година е била насочена към „всемерна помощ за Англия“ при „едновременен икономически натиск върху СССР“ в стремежа „да се повлияе на външната политика на СССР по отношение на други страни и преди всичко на Германия“ _(„Советско-американские отношения 1939-1945“. М., Материк, 2004, с. 123)_.
	В превод на разбираем език това означава, че правителството на Съединените щати не само е уговаряло Сталин, но вече го е и притискало: стига другарува с Хитлер, време е да се сдобиеш с нови приятели.
	В политическия си отчет за 1941 година посолството на СССР в САЩ докладва в Москва: „Линията на правителството на САЩ, провеждана от него до 22 юни 1941 година по отношение на СССР, беше израз на отрицателното отношение на САЩ към поддържаните по онова време съветско-германски отношения. Американската буржоазия и американското правителство с нетърпение очакваха въвличането на СССР във войната. В своята политика по отношение на СССР американското правителство взе мерки за икономически натиск“ _(„Советско-американские отношения 1939-1945“. М., Материк, 2004, с. 213)_.
	Американците са поставяли въпроса ребром: ето ти, Сталин, вземи алуминий, никел, молибден, инструментална стомана, авиационен бензин, стругове с висока точност, измервателно оборудване, кожа и кожени обуща, свързочна апаратура, стоманени въжета, медикаменти, хранителни запаси, релси, локомотиви, навигационно оборудване за кораби и самолети, перископи за подводници, хирургически инструменти и пр., и пр. Но ако се бавиш с нападението над Германия, ще намалим доставките.
	В това се изразявал икономическият натиск.
	И тук ние трябва да помислим ето за какво: ако правителството на САЩ е очаквало нападение на Германия над СССР, защо в такъв случай е трябвало да извиват ръцете на Сталин?
	Ако Америка е искала война между Съветския съюз и Германия, но се е предполагало, че нападащата страна ще е Германия, би трябвало да притиска Германия, да припира Германия и да я подтиква към нападение. И ако се е предполагало, че Съветският съюз ще бъде невинна жертва на бъдещо нападение, колкото и да са го притискали, от това войната е нямало да започне.
	А отговорът тук е само един: да се оказва икономически натиск върху Съветския съюз е трябвало и е можело само в случай че се е предполагало, че ключът за началото на съветско-германската война се намира в Кремъл, че началото на войната зависи от Сталин. Затова него са и притискали. Затова са припирали него.
	Веднъж, както се ровех в стари британски вестници, намерих една карикатура. Ситуацията: обърнал на Сталин (меко казано) гръб, Хитлер се е навел над карта. Сталин, потривайки ръце, въпросително поглежда вирнатия задник на Хитлер…
	Британската преса е подсторвала Сталин: такава удобна, такава неповторима позиция, защо ти, глупако, още се чудиш?


>>	6
	Но това са шеги. А ето сериозните неща. На 22 юни 1941 година завеждащият отдела по печата при Народния комисариат по външните работи Н. Г. Палгунов докладва на заместник-наркома по външните работи Вишински, че предишния ден, т.е. на 21 юни, се е състояла среща с група американски, британски и френски журналисти, които са представлявали водещите западни корпорации Ройтерс, Асошиейтед прес, Хавас и др. Най-възрастният от тях от името на цялата група заявил, че журналистите „се чувстват като представители на страни, които се смятат за съюзници на СССР“ _(„Советско-американские отношения 1939-1945“. М., Материк, 2004, с. 130)_.
	Войната още не е избухнала, а съюзниците вече изразяват солидарност и техни журналисти са готови да заминат за райони на бойни действия, за да описват войната от московската камбанария. И това не е съвпадение, нито печатна грешка в документа. Ето и още.
	„21 юни 1941 г. Европейският отдел на Държавния департамент на САЩ е подготвил меморандум под заглавие «Политиката по отношение на Съветския съюз в случай на война между Съветския съюз и Германия»“ _(„Советско-американские отношения 1939-1945“. М., Материк, 2004, с. 133)_. Общият тон на документа е: ще помагаме на Сталин.
	Напоследък кремълската пропаганда съчини нова версия, чиято същина е, че Сталин е искал Хитлер да го нападне, така че той да бъде жертва и Америка да му помогне. Но не е имало смисъл Сталин да се прави на жертва. Хитлер вече е извършил в Европа неизброими злодеяния. Да бъде нападнат Хитлер е било право дело, то не се е нуждаело от оправдания. Европа и светът биха посрещнали такова развитие на събитията с бурни продължителни аплодисменти.
	Не е било нужно Сталин да измисля каквито и да било претексти и обяснения, за да нападне Германия. Американските документи от онова време са категорични: помагали сме на Сталин и пак ще му помагаме. При това изобщо не е било нужно Съветският съюз да се доставя в ролята на жертва. Напротив, притискали са Сталин и Сталин е трябвало да търси оправдания, задето Съветският съюз още не напада.
	Цялата покорена от Хитлер Европа е била на страната на Сталин и е чакала освобождението си. Е, защо тогава е трябвало Сталин да се тревожи?


>>	7
	Сега един въпрос: защо нашите научни светила мълчаха, когато Жуков сипеше приказки за страха на Сталин?
	Нали можеха да затворят устата на тоя дърдорко само с един въпрос. Трябваше да го попитат: а ти, Георгий Константинович, защо не се възползва от страха на Сталин?
	Да допуснем, че Сталин наистина се е страхувал от войната и Жуков е разбирал и виждал това. Ами трябвало е да подскаже на пъзльото: хайде, другарю Сталин, да изтеглим милионите тонове боеприпаси от границите оттатък Днепър. Тогава в случай на нападение просто ще смажем хитлеристите с артилерийски огън. Я колко снаряди имаме! А ако държим хилядите вагони с боеприпаси край границата, всичко ще бъде погубено и армията ще остане без снаряди и патрони. Нещо повече, хитлеристите ще пленят боеприпасите и ще ни ударят със собствените ни пленени танкове и оръдия.
	Между другото, трябвало е да напише рапорт до Сталин с искане да проучи нещата и да накаже негодника, който е пращал огромни потоци боеприпаси към границата.
	Трябвало е да подскаже на Сталин, че най-добрите съветски дивизии, корпуси и армии са съсредоточени в районите на Бялистокската и Лвовско-Черновицката издатина, т.е. намират се в мишеловки. Че те трябва спешно да бъдат изведени от там. Тогава е нямало да има грандиозни обкръжения в случай на внезапно нападение. Освен това е трябвало да поиска Сталин внимателно да разследва и да наложи сурово пролетарско възмездие на онези негодници, които са подлагали на обкръжение и разгром тези най-добри съединения и обединения на Червената армия.
	Трябвало е да обясни на страхливия Сталин, че разположението на съветските летища е крайно неудобно. Те са близо до границата. Ето защо в случай на внезапно нападение германската авиация ще ги извади от строя, танкови клинове ще ги прегазят, след което ще ги използва германската авиация, която следва ударните танкови групировки. Германците ще използват нашите бетонни писти за излитане и кацане, нашите запаси от авиационен бензин и стотиците хиляди бомби срещу нашия народ и нашата армия.
	Освен това, ако е бил честен човек, Жуков е трябвало да поиска незабавно разследване и наказание за онези, които са наредили летищата да се строят край границите.
	Добре, летищата както и да е. Някой враг на народа решил да строи 254 нови летища в крайграничната ивица и в непосредствена близост до нея. Да строи. Но поне да не държи там авиацията. На някои летища е имало по 100–120 самолета! Удари ли ги германецът, нашите собствени самолети няма да успеят да излетят. Ако за излитането на всеки самолет са нужни по 30 секунди, колко време е нужно за излитането на 120 самолета от една писта? Ясно, нали.
	Трябвало е, използвайки страха на Сталин, да подскаже на тоя пъзльо, че изобщо всички главни сили на Червената армия трябва да се изтеглят към линията на старата държавна граница и там армията да се постави в отбрана, като се използват укрепените райони по „Линията на Сталин“ като стоманен скелет, около който войските изкопават хиляди километри окопи и траншеи.
	Трябвало е да се минират пътищата и мостовете и да бъдат наказани злодеите, които са наредили те да се разминират.
	Трябвало е да се формират партизански отряди и групи и да бъде изобличен човекът, който е взел решение те да се разформироват.
	Трябвало е спешно да се върнат на Днепър речните кораби от делтата на Дунав и белоруските блата. В една отбранителна война тяхното място е на Днепър, за да не се позволи на германците да форсират тази мощна водна преграда.
	Трябвало е да бъде спряно формирането на въздушнодесантни корпуси. В една отбранителна война те не са нужни никому. Десантниците е трябвало да бъдат използвани в партизанските формирования. В случай на германско настъпление да се оставят в горите на заеманата от противника територия.
	Трябвало е да се съставят планове за отблъскване на възможна агресия. А ако такива планове не е имало и Жуков не е бил способен да ги състави, инициативата е трябвало да бъде предавана в ръцете на нисшестоящите командири — командващите военни окръзи и армии, командирите на корпуси, дивизии, бригади и полкове: възможно е внезапно нападение от страна на Германия, ето ти района, ти си прави сметката как ще се отбраняваш.
	Но Жуков не си е направил труда да състави планове за войната, а на всички нисшестоящи командващи и командири под заплаха от разстрел е забранил каквито и да било самостоятелни действия.
	Жуков е действал в разрез с логиката и здравия смисъл. Именно той е изтеглил летищата към границите. Именно той е изпратил речните кораби там, където тяхното използване за отбраната на страната е било невъзможно. Именно Жуков е вкарал най-добрите съветски дивизии, корпуси и армии в мише ловки. Именно по негови заповеди на съветска територия са били строени летища, които веднага са били използвани от германската авиация. На тези летища по заповед на Жуков е било складирано всичко, което скоро се е стоварило върху Червената армия.

	* * *

	Какво излиза тогава?
	Излиза, че Сталин за нищо не е виновен.
	Нали Сталин не е можел от страх да разрушава своите укрепени райони. Не е можел от уплаха да издаде заповед да се разминират мостовете. Не е можел в паниката си да разформирова партизанските отряди, подготвени още в мирно време. Страхливците не се държат така.
	И ако всичко това е било сторено, сторил го е само човек, който явно не се е страхувал от Хитлер.
	А като такъв храбрец, след като си прочел „най-правдивата книга за войната“, се очертава само един човек…
	Тъкмо той, храбрият, мъдрият, далновидният, трябва да носи отговорността.


>	Глава 30
>	За половината милиард

E>
	Това е дори не математика, а аритметика.
@	С. Иванов, министър на отбраната на РФ
@	„Красная Звезда“, 04.03.2005
E$

>>	1
	Дълго са се чудили комунистическите главички с какво да подкрепят съчиненията на Жуков за страха на Сталин. По този въпрос между комунистическите вестници и списания в Русия се разгърна негласно, но свирепо съревнование. Победи „Независимая газета“. Там избраха правилна тактика: трябва да се действа не само на емоциите, а да се убеждава и с цифри и факти. И „Независимая“ се изяви безпрецедентно. На 19 ноември 1993 година беше публикувана статия на Григорий Барановски за несметните хитлеристки пълчища. Барановски съобщи, че „към юни 1941 година Хитлер бе подчинил над 500 млн. души, способни да носят оръжие“.
	Това беше сензация, от която сериозните историци замряха от възхищение: декларацията на Жуков за страхливостта на Сталин най-сетне получи потвърждение. В светлината на това число страхът на Сталин е не само разбираем, но дори простим.
	Към началото на 1941 година населението на САЩ е 129 милиона. Правителството на САЩ е подготвяло невиждан в историята на страната набор от 12 милиона, т.е. планирало е изцяло и без остатък да вземе в армията целия мобилизационен ресурс. А Хитлер освен своята армия е имал възможност да даде оръжие в ръцете на 500 милиона! Къде ти клетата Америка ще се състезава с такова войнство!
	Населението на Съветския съюз в началото на 1941 година е 181 милиона души. Но не всички могат да носят оръжие. 20 милиона са Западна Украйна, Западна Белорусия, Молдавия, Естония, Литва, Латвия, които в началото на Втората световна война доброволно са встъпили в братския съюз на съветските народи, но кой знае защо, не са горели от особено желание да проливат кръв за този братски съюз.
	От останалите 170 милиона почти една трета са жители на Кавказ и Средна Азия, които също (кой знае защо) не са проявявали желание да воюват. В своето болшинство жителите на тези републики са били малограмотни, слабо са владеели руски език или изобщо не са го владеели и не са желаели да го владеят. От такъв материал не става добър боец.
	Половината от населението на всяка страна, дори малко повече, са жени. А от мъжкото население трябва да се изключат хлапетата под 18-годишна възраст и мъжете над 50-годишна. После вадим от бройката болните, безкраките, еднооките и едноръките, лудите, алкохолиците, туберкулозните и сифилитиците. Вадим и онези, без които държавният апарат не може да мине, и онези, без които промишлеността и транспортът ще спрат.
	Като направим тези сметки, годните за мобилизиране мъже не са чак толкова много: някои са избягали, някои са в затвора, а други охраняват затвора, някои бачкат в мините, а други строят тръбопровод в тайгата. Прибери миньора в несъкрушимите редици — ще спадне производството на въглища, следователно и на кокса, и на броневата стомана, и на танковете, и на бойните кораби, и на много други неща.
	Опитът от последните две столетия показва, че в мирно време нито една страна не може да държи въоръжено повече от 1% от населението си. След войната хитрягите от Госплан* на СССР предложили красив ход: в този един процент да се включват само армията и флотът, а множеството други организации и структури, които носят пагони и оръжие, да не влизат в статистиката. Те успокоявали себе си и мъдрите старци от Политбюро: границата се пази от граничари, а те не са армия, те са от КГБ. Лагерите и затворите също не ги пази армията. Пазят ги войските на Министерството на вътрешните работи…
	[* Държавен планов комитет. — Б.пр.]
	Но икономиката не приела тези уговорки и заклинания. Във _всички_ военизирани структури не може да има повече от 1% от населението на страната. Инак страната ще се срине, както се срина Съветският съюз. Или ще се пръсне, както се пръснала жабата от баснята на Крилов.
	Във военно време могат да бъдат мобилизирани 10% от населението на една страна. Воюва всеки десети. Но не дълго и не всички милиони наведнъж. Инак няма да има кой да облича, обува, храни и въоръжава воюващите. Трябва да се мобилизира на вълни: погубваме нахалост пет милиона, мобилизираме следващите.
	През Втората световна война Сталин чупи всички рекорди по мобилизирането. За целта е трябвало да се изгребат от градове и села всички мъже, способни да носят оръжие. От лагерите — също. Наложило се жени да яхнат тракторите. И в мините пратили жени. Жени мъкнели и траверси, и релси. До струговете поставили старци, изнемощели от лагерите нещастници и малолетни. А лапачка нямало никаква. При положение че някакъв добър задокеански чичко пращал стотици хиляди тонове консервирано месо и кондензирано мляко, милиони чифтове кожени обуща, кожени куртки за летците, парашути, хиляди километри вълнен плат. Без това Сталиновите мобилизационни рекорди са щели да бъдат невъзможни.
	И резултатът от тези мобилизационни рекорди е, че жизнените сили на нацията са безвъзвратно подкопани. Нацията измира.
	През първата половина на 1941 родина животът е бил такъв. Съветският съюз е живеел мирно, не е очаквал нападение и, естествено, не се е готвел да напада когото и да било. Ето защо в Червената армия, във флота, във войските на НКВД и НКГБ, взети заедно, не е можело и не е трябвало да има повече от 1,7 милиона бойци и командири. Но другарят Сталин (кой знае защо) към 21 юни 1941 година е имал само в Червената армия над 5,5 милиона гърла. А някои, дето обичат да се взират във всичко, говорят и за 8 милиона.
	Ако не е разчитал на добрия чичко и не е водел нацията към самоубийство, в случай на война Сталин е можел да призове в Червената армия и във войските на НКГБ и НКВД още 7–12 милиона. Нарушавайки всички закони на икономиката и демографията, от есента на 1939-а до пролетта на 1945 година Сталин е мобилизирал два пъти повече — 34 милиона.
	А Хитлер през пролетта на 1941 година (ако вярваме на „Независимая газета“) е имал своята собствена германска армия, а като допълнение към нея е можел да въоръжи още над 500 милиона бойци от окупираната от него Европа.
	Ами естествено е, че Сталин се е уплашил.


>>	2
	Григорий Барановски, който пръв в света обяви данните за 500-те милиона, начаса се прочу, цитираха го, канеха го на конференции и симпозиуми, хвалеха го, награждаваха го, увенчаха с лаври умната му глава. Има си хас: нали намери доказателството!
	Главният редактор на „Независимая газета“ Третяков, който бе издирил Барановски и го бе направил човек, виреше нос из Москва, чак танцуваше, чак подскачаше: видяхте ли какви сме ние! Тази публикация се превърна в повратна точка в кариерата на Третяков. Най-сетне успя да угоди на властта, да надскочи съперниците си. „Независимая газета“ получи височайше благоволение. А откритието на Барановски влезе в златния фонд на руската военна наука, стана едно от доказателствата за Хитлеровата готовност за война и за пълната неспособност на Съветския съюз за съпротива. Това откритие е перла в руската наука. Ето че през 2002 година бе издадена книга за началото на войната и в нея на страница 105 е повторено дума по дума: „Към юни 1941 година Хитлер бе подчинил над 500 млн. души, способни да носят оръжие“. Разликата беше само, че тук числото бе откроено с удебелен шрифт.
	Жалко, че авторите на въпросния анонимен труд са пожелали да не разкриват имената си, но на титулната страница те благодарят за помощта на президента на Академията на военните науки генерал-майор М. А. Гареев, генерал-полковник Ю. Горков, генерал-майор Ю. Солнишков, академик В. Анфилов, на господата Г. Барановски, Ю. Мухин и на други отговорни другари.
	Скрили са от мен имената на авторите, затова отправям въпроса си към онези, на които анонимните автори благодарят, към онези, които са стояли зад гърба на невидимите. Граждани генерали Горкови-Гарееви, ето какво не ми е ясно: ако Хитлер е подчинил над 500 милиона души, способни да носят оръжие, трябвало е и да ги въоръжи. Защо, граждани генерали, възпяваният от вас свръхмогъщ и свръхмъдър Хитлер не се е възползвал от тази възможност. Да ги беше въоръжил. Какъв е проблемът?


>>	3
	Към момента на нападението над Съветския съюз под германска окупация са се намирали 11 страни. Най-големите от тях са Полша, Франция, Югославия.
	Нека тогава да опитаме да разпределим плана за мобилизация по военкомати: от Полша 100 милиона души, от Франция — 100, и от Югославия още 100. От останалите, взети заедно — още 200 милиона.
	На хартия е лесно. Но нека вникнем в подробностите: през септември 1939 година Хитлер е прегазил Полша и, да речем, е решил да включи в състава на своите въоръжени сили 100 милиона полски войници. Аз виждам тук следния проблем: ще воюват ли поляците под знамената на Хитлер?
	По време на Втората световна война в много окупирани страни от Норвегия до Словакия и Франция са възникнали марионетни правителства и органи на местната власт. Само не и в Полша. И поляците не са се разбързали да се зачисляват в армията на Хитлер. В състава на Хитлеровата армия не е имало нито една полска дивизия, нито един полк.
	И вторият проблем: а как щеше Хитлер да контролира 100 милиона полски войници? Та нали цялото население на Германия през есента на 1939 година е било 68,4 милиона души, в това число жени, старци, деца, болни, инвалиди и пр. Как се контролират 100 милиона млади, здрави, въоръжени полски мъже, ако мобилизационният ресурс на Германия е 6,8 милиона. А при пълно самоубийствено пренапрежение — 13 милиона и малко отгоре. По-нататък ще трябва да мобилизират белокоси старци и тринайсетгодишни хлапета. Което, между другото, е било направено.
	През 1940 година Хитлер е прегазил Франция и е окупирал половината страна. Да допуснем, че от половината Франция е събрал 100 милиона френски войници. Но още същата 1940 година демонстрира пред света какви войници са били те. След като не са воювали за своята страна, биха ли проливали кръвта си за Хитлер?
	През 1941 година — Югославия. Нека допуснем, че от нея Хитлер също би взел под свое командване 100 милиона бойци. Но нали там веднага е избухнала гражданска война. Сърбите са колели хърватите, хърватите — сърбите, македонците са колели някакви други там, черногорците също не са изоставали. При тях има и албанци, и цигани, и турци, и българи, и какви ли още не.
	Там са режели главите и са разпаряли коремите на хората не само по национален признак, а и по религиозен, и по политически, там и земя са делели, и вековни обиди са си припомняли… Препълненият с проблеми и противоречия котел е избухнал. Германските окупатори също са си изпатили от тази патаклама.
	Както и да е. Да допуснем, че Хитлер някак е събрал 300 милиона поляци, французи и югославяни. А откъде да вземе останалите 200 милиона бойци? От Норвегия? От Белгия, от Гърция или от Люксембург? Абе няма начин да се съберат оттам 200 милиона бойци. Хем Барановски и неговите учени покровители говорят не за 500 милиона, а за _над_ 500 милиона.
	Дори Хитлер да е извел на фронта армия от половин милиард бойци, кой е щял да храни тази армия? И кой е щял да я облича? Защото Хитлер си е нямал задокеански чичо. Пък и да беше имал! Никаква Америка не би могла да изхрани такава орда. А колко танкове и самолети щяха да са нужни на такава армия?


>>	4
	Сега един въпрос към господин Третяков, който с широкия си жест решително отвори вратите към голямата наука пред великия изследовател Барановски. Същия въпрос задавам и на президента на Академията на военните науки армейски генерал Гареев, който рекламира пред целия свят откритията на Барановски. Господа, вие имате ли представа колко души са живеели в Полша, Франция и Югославия по онова време?
	Бързам да ви съобщя: населението на Полша към 1 септември 1939 година е било 34 милиона и 662 хиляди души _(Goralski R. „World War II Almanac. 1931-1945“. London. Hamish Hamilton, 1981, P. 89)_.
	Но не всички те са попаднали под властта на Хитлер. Тези милиони са били поделени между Хитлер и Сталин. Под контрола на Хитлер попадат 17,2 милиона поляци. Така че 100 милиона полски войници под знамето на Хитлер е едно теоретично изхвърляне на господата Третяков, Гареев и възпявания от тях Барановски.
	Населението на Франция през 1940 година е било 41,6 милиона души. От тях 23 милиона са попаднали под окупацията на Германия, останалите са били извън германската окупационна зона. Дори всички бебета от женски пол да са били въоръжени, Хитлер пак не би успял да събере 100 милиона френски бойци.
	Населението на Югославия през 1941 година е било 17,2 милиона души. Така че и в Югославия Хитлер по никакъв начин не би могъл да събере 100 милиона бойци.
	А в останалите Норвегии, Нидерландии и Гърции пък хич не може да се събере народ като за гареевско-третяковския размах.
	Ето я истинската дълбочина на руската военнонаучна мисъл. Именно с такива пресмятания нашите сериозни историци и независими газети стряскат прогресивното човечество. Само един проблем вълнува уважаемите автори: как да пробутат на читателя тези творения? Вестника го прочиташ и го хвърляш, затова народът трябва да прочете тези откровения и в книга. Но ако ученото племе се подпише със собствените си имена, кой би купил такава книга? И мъдрите народни учители се сещат: ще оформят книгата също като „Ледоразбивачът“. За заглавие пък слагат „Ледоразбивачът-2“, автор — Виктор _Суровов_. Народът граби. После плюе…
	Нашите генерали, сериозните ни историци и независимите редактори се държат като дребни спекуланти. Някога, в едни далечни години, когато мъжки чорапи в съветските магазини просто не се продаваха, камо ли пък да намериш прилични, в един безистен на „Крешчатик“ си купих чудни чорапки. С чужбинска опаковчица. Шик. Паричната и цигарена дажба на студентче във втори курс в онези времена беше 10 рубли и 80 копейки месечно. Е, бухнах аз цялата десетарка. 80 копейки запазих за паста за зъби и боя за обувки. В общежитието гордо разкъсах шумолящата опаковка, а там — парченца красив плат, грижливо подредени.
	Имаше и други трикове. Из тъмните улички на републиканските столици и пристанищните градове нахакани търговци продаваха истински дънки. През 60-те години един инженер получаваше 120 рубли на месец, взводен командир с чин лейтенант през първата година на офицерската си служба — 180. А истинските дънки можеха да струват и 150, и 200 рубли, че и повече. И тях ги продаваха в опаковка. Но за да няма измама, краят на опаковката беше леко разкъсан, та да можеш да пипнеш и плата, и капсите, да намокриш плата — дали дънките не са менте, дали няма да потече боя от тях.
	Ами меренето? Естествено, заради запазването на чужбинската опаковка това беше невъзможно. Ще ги мериш, след като ги купиш. Ако трябва, ще ги свиеш. Или ще ги покиснеш във вода. Размерът не е проблем. Стига да ги имаш тези дънки. После все някак ще се оправиш.
	Но и с дънките можеха да те измамят.
	Аз бях изпатил и вече не купувах нищо от спекуланти, но един мой приятел се полакомил по опаковката, платил цяла лейтенантска заплата, вкъщи разпечатал опаковката, а в нея — истински американски дънки, дори с кожено етикетче на задника. Дребното неудобство било, че тези задокеански панталонки не били в пълен комплект: единият крачол бил налице, другия никакъв го нямало. Ако той знаеше на кого са продали втория крачол, би могло да излязат от безизходната ситуация: да съшият крачолите заедно и да носят дънките поред. Ама как да намери другия наивник?
	Та именно така президентът на Академията на военните науки и другите подобни нему стратези разпространяват сред масите своите гениални идеи. Като спекулантите от „Молдаванка“, от „Беговая“ или от Невски проспект. Нямат достатъчно акъл да напишат свястна книга, затова вкарват писанията си в красива опаковчица. Маскират се като Суворов.
	По всички международни стандарти действията на генералите са си кражба в чист вид. В цивилизования свят, ако някой подправя стока, ако пуска своите боклуци в опаковка еднаква или подобна на опаковката на нечий качествен продукт, съдът определя размера на щетата с просто аритметично действие. Смята се, че в резултат на действията на аферистите авторът е получил само половината от това, което би могъл да получи, а втората половина са откраднали производителите на стоката-менте.
	Армейски генерал Гареев, генерал-полковник Горков, господа Мухини, Ланшчикови и цялата ваша крадлива пасмина, вие сте ми отнели половината пари, които можех да получа от „Ледоразбивачът“. И аз смятам да си изискам откраднатото от вас.
	И тук изникна една спънка. Адвокатът на генерал-полковник Горков на въпроса на моите адвокати заяви, че генералът не е получил нито една копейка за „Ледоразбивачът“-менте. Ах, по-добре да не беше казвал това. Излиза, че някакви анонимни негодници крадат пари, като се прикриват с генералските задници, тоест като превръщат генералите и съпътстващата учена шайка в съучастници в кражбата, но не им дават полагащите им се суми. Анонимни негодници позорят генералските имена с научни твърдения за някакви половинмилиардни Хитлерови пълчища, а генералите нямат нито знанията, за да забележат крещящото невежество, нито мъжеството, за да протестират.
	Извършено е криминално престъпление — кражба в доста големи размери. На местопрестъплението има следи от генералски ботуши, мазни отпечатъци от техните пръсти и разпилени визитни картички. Други следи няма. Ако някой е скроил този номер на генералите и на тяхната учена прислуга, всички те трябваше да протестират. Но годините си текат и още никой не е заявил, че няма нищо общо с кражбата.
	Какво пък, свикнали сме. Генерал-крадец и академик-аферист — това са символи на нашето светло социалистическо минало и на радостното ни демократично настояще.

	* * *

	Аз пък замалко не се разсърдих на крадците на дребно с генералски лампази, а после схванах: ами че това е бяло знаме! Ами че това е бездарна и позорна капитулация на разните и разнообразни Анфилови, Горкови, Иваницки, Ланшчикови и тем подобните Мухини! Нали аз не се маскирам с техни обложки! Те са принудени да се преструват на мен. Та това е комплимент!
	Ето до какви почести стигнах, какво признание доживях да видя.


>	Глава 31
>	Всичко това го е измислил Гьобелс!

E>
	Прочетох отчета за руската комунистическа радиопропаганда. Тези момчета ни причиняват доста грижи. Руските предавания далеч не са толкова глупави, колкото британските.
@	Й. Гьобелс
@	21 юни 1941
E$

>>	1
	Мислех си: когато излезе „Ледоразбивачът“, ще ме засипе цял каменопад от критика. Но сгреших. Не прецених правилно. Изложих се. Нямаше каменопад. Какъв ти каменопад: никой не хвърли дори малко камъче в моята градина. Чак да ти стане обидно.
	Вярно, имаше статии, на пръв поглед разгромяващи: „“Ледоразбивач" в пролетна локва", „“Ледоразбивачът" е поел на таран", „Огнярят от «Ледоразбивачът»“, „С «Ледоразбивач» по историческата правда“, „Заседнал в ледовете на студената война“, „“Ледоразбивач" в овча кожа", „Овцете са подвели автора на «Ледоразбивачът»“, „Дупкоразбивачът“, „Време е да потопим «Ледоразбивача»“ и пр., и пр.
	Имаше разобличителни научни конференции. Имаше разгромни книги и унищожителни филми. „Ледоразбивачът“ бе опровергаван от първия (и същевременно последния) президент на СССР и от седмина (един след друг) руски министър-председатели.
	В отговор на „Ледоразбивачът“ министърът на отбраната на Руската федерация армейски генерал Грачов издаде гръмовна заповед за усъвършенстване процеса на изучаване на военната история във въоръжените сили. Не помогна — наложи се министърът да издаде още една заповед, още по-страховита. Абе какво ти министърът…
	На „Ледоразбвачът“ реагира президентът на РФ с поръчение №Пр-319 от 28 февруари 1995 година. За да изпълнят волята на всенародно избрания, учените другари изненадваха света със свръхтежки томове. Държавната дума прие резолюция от 27 май 2005 г., а Върховната рада на Украйна дори сътвори антиледоразбивачен закон: да защитим историческата правда!
	Обвиняват ме, че се опитвам да пренапиша историята. На това смирено отговарям: то пък да имаше какво да пренаписвам.
	Още не могат да напишат официална история на войната. Въпреки усилията на многохилядните учени колективи, похарчените милиарди и изтърваните десетилетия. Официална версия няма и не се очаква да се появи.
	Но народните избраници призовават избралите ги народи да защитават историческата правда… която липсва. Която никой не успява да съчини.
	И над страната се разнася повикът: да защитим онова, което липсва! По законов ред! Да се опълчим срещу очернителите! Да създадем нови държавни структури! Да отпуснем още десетина вагона пари за това свято дело! Да напълним гушите и на чуждестранните си съмишленици!
	А на тях, на чуждестранните храненици, това им дай. Да ги поканят в Москва. И като напълнят гушите, да рушат с чистите си ръце и хладните си глави моите ръждиви бордове, да гърмят по мен с всичките си калибри.
	На всеки долетял чужбински мераклия, който се е наел да потапя „Ледоразбивачът“, в Москва му постилат червен килим от Шереметиево до Грановитата палата. Министерството на отбраната, Министерството на външните работи, СВР*, ГРУ и другите също толкова почтени организации разтварят (незнайно защо) пред задграничните критикари непристъпните двери на своите съвършено секретни архиви. И се надигат антиледоразбивачни вълни, пенят се, но не уцелват моите бордове.
	[* Служба за външно разузнаване. — Б.пр.]
	Та нима това не е критика?


>>	2
	Разбира се, че не е критика.
	Аз написах „Ледоразбивачът“ заради един въпрос. Този въпрос се намира в глава 26-а. Главите преди нея са само въведение. Написах главния въпрос на книгата с главни букви. За тези, дето разбират трудно, добавих: ето, това е главният въпрос. Помолих бъдещите си критици да не раздрънкват дребни оръжийца, а да хванат бика за рогата и да отговорят на главния въпрос. Сега просто заради принципа не повтарям въпроса — който е чел книгата, знае за какво говоря.
	Та значи: в стотиците статии, в 47-те антиледоразбивачни докторски дисертации, които са ми известни до момента, в 32-те опровергаващи книги, в множеството теле– и радиопредавания нито един мой противник не отговори на поставения въпрос.
	Ще кажа нещо повече: нито един дори не отвори дума за централния въпрос на „Ледоразбивачът“. Е, може ли всичките тези трудове да минат за критика, след като уважаемите ми опоненти са готови да спорят за какво ли не, само не и за най-важното, след като се заяждат само за дреболии, но със смел маньовър заобикалят главния въпрос?
	И още нещо: щом водещи световни светила от институти и университети в Лондон, Париж, Тел Авив, Мюнхен, Рим, Вашингтон, Единбург, Бон, Москва, Берлин ето вече двайсет години не смеят дори да продумат за главния въпрос, поставен в книгата, не е ли това доказателство, че „Ледоразбивачът“ си е пробил пътя?
	Ръкавицата е хвърлена. Наобикалят я учени синьори, мистъри, господа, панове и другари, плюят, ругаят, сипят проклятия върху клетата ми глава, обявявахме за опроверган, разбит, потопен, изпепелен, унищожен и сравнен със земята, но никой така и не посмя да вдигне ръкавицата. Отклониха се от битката господата генерали и маршали, министър-председатели, президенти и разузнавачи, журналисти и учени.
	Правилността на всяка теория се измерва с нейната обясняваща сила. Моята теория разяснява много от нещата, които по-рано не се поддаваха на обяснение. Прочетете „Ледоразбивачът“ и ще намерите отговори дори на въпроси, които не съм засягал в книгите си.
	Нека противниците ми не ме разобличават или търсят грешките ми. По-добре да намерят друго просто, разбираемо, логично обяснение на случилото се през 1941 година. Докато те не измислят друга теория, „Ледоразбивачът“ ще продължава победното си плаване.
	Но писмата валят. И нови разобличители зоват на бой. Интернет е пълен с призиви: излез! Настояват пред телевизионни камери: нека поспорим!
	Но за какво има да спорим, граждани? Вие сте, които трябва да приемете моето предизвикателство. Вие трябва да отговорите на онзи централен въпрос, който съм поставил в „Ледоразбивачът“, Ако не смеете да обсъждате най-важното, за какво има да спорим? А ако не сте чели „Ледоразбивачът“ и не знаете какъв е главният въпрос, поставен в него, тогава изобщо няма за какво да говорим.


>>	3
	И ето я картината: ордите на моите опоненти ме зоват на бой, но самите те го отбягват. Но им се иска да ме уязвят, да ме наранят, да ме ухапят. Ето защо им е нужен аргумент, който да се намира, тъй да се каже, зад борда на „Ледоразбивачът“. Нужен им е аргумент, който да им позволи да ме тъпчат, като същевременно да не влизат в спор по същество.
	И на някого изведнъж му е светнало: ами че тази теория я е измислил Гьобелс! Това са негови интриги! На Хитлер е било нужно оправдание за агресията и ето че рано сутринта на 22 юни 1941 година Гьобелс е започнал да сипе лъжи по микрофона… А Резун-Суворов повтаря тези лъжи.
	Чуден аргумент. Спасителен пояс. Сега могат да ме наричат фашист, без да спорят по същността на книгата. Без да навлизат в нея, тъй да се каже.
	Аргументът за Гьобелс се хареса. Много хора подхванаха този аргумент. Повтарят го. И обвинението звучи ужасно. Представяте ли си какво е да си в един отбор с Гьобелс!
	Но обвинението изглежда ужасно само на пръв поглед.
	Историята се пише от победителите. Затова е тръгнало така: щом го е казал Гьобелс, значи е лъжа. От това следва един на пръв поглед неопровержим извод: а всичко, с което ни е тъпкал главите кремълският Агитпроп, е чиста, кристална истина.
	И нещо повече: щом Хитлер е агресор, завоевател, поробител, следователно ние сме освободители. Хитлеризмът е мрак, а ние, както е обичал да казва другарят Сталин, сме светлината от изток.
	Но съветската комунистическа пропаганда, меко казано, също не се е отличавала с особена правдивост. И ние сме имали своя Гьобелс. Той се е казвал Александър Сергеевич. Не, не Пушкин, а Шчербаков. Самият Гьобелс още преди германското нападение над Съветския съюз се е оклюмал: сторило му се е невъобразимо, немислимо и невероятно да победи Сан Сергеич на състезанията за дърдорковци. Прекалено талантлив е бил другарят Шчербаков. Британската агенция Би Би Си е била нищо за него — нивото му е било съвсем друго. Да, но как да победят кремълския оракул?
	Между другото, Александър Сергеич е похлупвал Гьобелс дори само с титлата си. Гьобелс е бил министър на _пропагандата_. Само от тази титла следва, че неговата и на подчиненото му ведомство задача, е да утвърждава угодната на режима линия, да пропагандира съответни идеи, т.е. да будалка широките народни маси, да ги баламосва колкото си ще.
	А другарят Шчербаков е бил началник на Съветското _информационно_ бюро: съобщаваме само фактите, никаква пропаганда.
	Изобщо у нас всичко е било подредено така. Вестникът — „Известия“. Известяваме ви какво се е случило. И толкоз. Или: вестник „Правда“*. Истината си е истина. Чисто светло изворче. Без мътилка и примеси.
	[* „Истина“ (рус.). — Б.пр.]
	При тях символът на СС е бил череп с кости, а на ръкава на нашия чекист — зреещи класове. Грандиозните мозайки се подреждат от такива дребни камъчета. Хитлер е изтребил милиони хора, защото е бил злодей. А нашите другари с пламенните сърца са изтребили много повече милиони. Но са го направили в името на прогреса.
	Ето защо сега можеш из всеки град по света свободно да се разхождаш със сърп и чук на ревера. Никой няма да те заплюе в лицето. Нали не е свастика. И с народните пари може да се вдигне паметник на чекиста. Нали не е есесовец!
	Да, но паметник на чекиста е по-лошо, отколкото паметник на есесовеца. Есесовецът е външен звяр. Той е изтребвал хора, които е смятал за врагове. А чекистът е свой, доморасъл негодник. Той е изтребвал всички наоколо. Свои и чужди. С десетки милиони. И песента му е била: „Още не сме изкоренили всички!“.
	Другата разлика е, че в Гестапо са изтръгвали нокти, за да разкриват истински съучастници. А в НКВД за да изпълняват плана за изтребване, спуснат отгоре.
	Чекистът е знаел предварително, че измъчва невинни хора. Момчетата с пламенни сърца са наричали помежду си протоколите с измислени признания „романи“, а най-талантливите мъчители, които избивали зъби, очи и челюсти — „романисти“. Е, именно от тези редици е излязъл Александър Сергеевич Шчербаков.
	Той се е записал в партията на болшевиките през 1918 година. Болшевиките победили и той тутакси се присламчил към тях, тутакси се запалил по великите идеи. Катерел се нагоре пъргаво, като прескачал по десет стъпала — другарят Сталин виждал най-талантливите през десет версти и действал по принципа: за младите у нас пътищата са отворени.
	В онези героични времена смъртните присъди били издавани без съд. Списъците за разстрели по места били съставяни и подписвани от така наречените „тройки“. Съставът на тройките винаги бил стандартен — първият секретар на местната комунистическа власт, прокурорът и главният местен чекист. Шчербаков проявил особена чевръстина и размах при съставянето на списъците за разстрели. Лично подписал стотици такива списъци, без съд изпратил на смърт хиляди хора. Заради това му усърдие Сталин изпращал Шчербаков на най-критични места, там, където хората не се справяли с обема на работата.
	Само през 1937–1938 година Шчербаков обиколил като главен партиен главатар, а следователно и като член на „тройка“, Ленинград, Източен Сибир, Донбас, Москва и Московска област. По брой на разстрелите Шчербаков се стараел да догони главния шампион в тази работа — Никита Хрушчов. И често успявал да бъде съвсем близо до стахановските постижения на Никита Кървавия.
	Сред колегите си Шчербаков не се ползвал с уважение. Дори Хрушчов описва характера на Шчербаков като „отровен, змийски“ _(„Империя Сталина. Биографический энциклопедический словарь“. Составитель К. А. Залесский. М., Вече, 2000, с. 501)_.
	Ето такъв борец за светли идеали поставя другарят Сталин месец и половина преди войната начело на най-могъщата идеологическа машина в света.
	За да не се връщам отново към това, съобщавам: Шчербаков и умира заедно с войната. Бил е алкохолик. Пиел е не просто много, а страшно много. На 9 май 1945 година от радост по случай победата така се натрясква, че през нощта срещу 10 май, без да дойде в съзнание, заминава в отвъдното, на 45-годишна възраст. Лаврентий Павлович Берия съобщава за него: напи се и умря.
	Но това ни пренесе малко по-напред. Нека се върнем в 41-ва година.


>>	4
	От 1922 до 1941 година Сталин не е заемал никакви държавни постове. Управлявал е всичко, без да отговаря за нищо. Бил е просто _секретар_ на партията. А партията не е държава и не е правителство. Тя е съюз на съмишленици. И нищо повече.
	Но на 4 май 1941 година Сталин в преддверието на победоносната освободителна война заема поста глава на правителството, за да не дели с никого славата на велик освободител, за да има възможност да издаде Главната заповед в живота си не иззад кулисите, а официално.
	Същия ден Сталин поставя Александър Сергеевич Шчербаков на поста властелин и повелител на всички съветски писатели, художници, композитори, музиканти, актьори, режисьори, балетмайстори, журналисти, редактори, цензори, въжеиграчи и клоуни, футболисти и плувци, илюзионисти, поети, певци и пр., и пр.
	Под пълния и безразделен контрол на Шчербаков попадат всички творчески съюзи, издателствата, киностудиите, театрите и кината, цирковете и стадионите, вестниците, списанията, радиопрограмите и всичко останало от този род. Шчербаков е имал много длъжности: секретар на ЦК, началник на Совинформбюро, в хода на войната — заместник-нарком по отбраната, началник на Главното политическо управление и пр.
	Сметката е следната: Сталин издава Главната заповед на XX век, а Шчербаков отговаря за пропагандисткото обезпечаване.
	На фронта на идеологическата борба Шчербаков се развихря с цялата си мощ и широта. Вярно, войната не поема в замисленото русло. Но той се справя и така.
	Ето ви като пример един миниатюрен шедьовър на Шчербаков — малък откъс от съобщение на Совинформбюро от 22 август 1941 година: „Само през последните три седмици нашите войски разгромиха:
	а) 3-а, 4-а, 7-а, 10-а, 11-а, 12-а, 13-а, 14-а, 16-а, 18-а, 19-а, 20-а танкова дивизия…“
	Като се има предвид, че на съветско-германския фронт през 1941 година са действали 19 германски танкови дивизии, както и че през други седмици германските танкови дивизии също са понасяли загуби, трябва категорично да признаем, че (ако се вярва на Шчербаков) към края на август 41-а година Хитлер е останал без танкови войски.
	В същото съобщение по точка „б“ Шчербаков изброява номерата на трийсет и седемте германски пехотни дивизии, напълно разгромени през трите августовски седмици.
	По точка „в“ Александър Сергеевич изброява 2-а, 8-а, 14-а, 17-а, 18-а, 20-а, 25-а, 27-а моторизирана дивизия, унищожени през август. Те са били всичко 14. Ако си спомним за юни и юли, можем да не се съмняваме, че след два месеца боеве Хитлер е останал и без моторизирани дивизии.
	Хем има и точка „г“ за дивизии на СС и точка „д“ за отделни полкове от различни дивизии.
	Вярно, Хитлер е можел да посъбере едно-друго, но „много германски дивизии са запазили само номерата си“.
	А Сан Сергеич не мирясва: „За два месеца боеве германската армия загуби в убити, ранени и пленени над два милиона души… По уточнени данни за двата месеца на войната германците са загубили около 8000 танка, 10 000 оръдия, над 7200 самолета… В ожесточените и непрестанни двумесечни боеве Червената армия загуби 150 хиляди убити, 440 хиляди ранени, 110 хиляди безследно изчезнали, или всичко 700 хиляди души, 5500 танка, 7500 оръдия, 4500 самолета“.
	Сега ние знаем, че за двата месеца боеве практически напълно е била разпръсната из горите, разгромена и пленена предвоенната петмилионна кадрова Червена армия. Останали са само запасняците. А германските загуби — по един милион на месец — това са, меко казано, героичните балади на Александър Сергеевич.
	От първия ден на войната Шчербаков и подобни нему другари са съчинявали невероятни сказания, отпечатвали са ги и след като са ги съобщавали на целия свят, са ги прибирали в архивите. Сега нашите научни светила грижливо, като свещени реликви изваждат старите машинописни странички и като отрязват очевидните глупости и несъмнените лъжи, подкрепят с шчербаковските бисери своите теории.
	И заявяват гордо: трябва да се пише, като се опираме на архивите!
	Това наистина е удобно. Стъпвайки върху „документите“ на Шчербаковото ведомство, можеш да докажеш всичко, което ти наредят.


>>	5
	И тъй, те имат дърдоркото Гьобелс, а ние — правдивия Шчербаков.
	Гьобелс е лъгал, Резун-Суворов повтаря лъжите му.
	Докато аргументът за Гьобелс бе използван не от най-главните, аз мълчах. Но ето че заговориха хора с големи звезди на раменете: генерал-полковник Волкогонов — съветникът на президента на Русия, армейски генерал Гареев — заместник-началник на Генералния щаб, генерал-полковник Павлов — първи заместник-началник на ГРУ. И всички в един глас подхванаха: подготовката за някакво съветско нахлуване в Европа са фантазии на Гьобелс, Суворов не е оригинален, първоизточникът на „Ледоразбивачът“ е във ведомството на Гьобелс.
	Щом заговори тежката обсадна артилерия, аз съм принуден да отговарям.
	Официалната кремълска пропаганда десетилетия наред повтаряше, че войната от страна на Съветския съюз била справедлива, отечествена, освободителна, велика, че хитлеристките вълци са нападнали нашето мирно пасящо стадо без каквато и да било причина и без обявяване на война, оправдавайки своето, вероломство с измислиците на дърдоркото Гьобелс.
	Щом е така, кремълските идеолози е трябвало да опровергаят измислиците на Гьобелс: ето думите на това плямпало — и това са лъжливи думи! Излъгал е тук, тук и тук.
	С разобличения на Гьобелс е трябвало да започва всяко изследване за войната, с тези разобличения е трябвало да започват официалните шесттомници и дванайсеттомници. Ако са ни нападнали под фалшив претекст, главната задача на съветското правителство, на управляващата партия, на идеологическия апарат, на дипломацията, на разузнаването, на Генералния щаб, на историците, на ветераните, пропагандистите и агитаторите е била да опровергаят фалшивия претекст за войната.
	Но не.
	Никой в нашата велика страна, никой извън пределите й не е разобличил твърденията на Гьобелс и не се е опитвал да ги разобличи.
	Гьобелс е мерзавец. Гьобелс е престъпник, един от най-големите в историята. Гьобелс е лъжец, син и баща на лъжата. Името му е станало нарицателно: лъже като Гьобелс.
	Но защо тогава речта на Гьобелс, произнесена пред микрофон сутринта на 22 юни 1941 година, у нас не е публикувана като образец на злобни измислици? Защо нито един наш маршал, генерал, адмирал, дипломат или академик не се е осмелил да възрази на мъртвия Гьобелс?
	Така сме свикнали у нас: произнасяш името на Гьобелс и това е достатъчно. Можеш да не обясняваш нищо — щом говориш за Гьобелс, значи става дума за лъжа.
	Сякаш нашият Сан Сергеич е лъгал по-малко.
	Повтарям въпроса: защо нашата историческа наука мълчи? Защо нашата наука не опровергава речта на Гьобелс и дори не я коментира?
	Гьобелс не е разобличен.
	Все още.
	Това мен ме изненадва.
	А вас, граждани генерали?

	* * *

	На 21 юни 1941 година, последния ден преди нападението, Гьобелс не случайно се е тюхкал. Наистина не му е било по силите да се мери с Шчербаков.
	Империите на Ленин и Хитлер са братя-близнаци. И там, и тук лъжата е била онзи свързващ материал, онзи цимент, който е превръщал структурата в монолит.
	Империята, създадена от Хитлер, рухна и стана на прах и пепел. Една от главните причини за рухването й е, че концентрацията на лъжата не е била достатъчна.
	Империята, създадена от Ленин, Троцки, Дзержински, живее и процъфтява, макар и в поокълцан вид.
	У нас с концентрацията всичко е наред.


>	Глава 32
>	Защо прокурорът Вишински е защитавал Рибентроп на Нюрнбергския процес?

E>
	Хитлер измамил Сталин? Но в резултат на тази измама той беше принуден да се отрови, а Сталин застана начело на половината земно кълбо!
@	В. Молотов
@	9 юни 1974
E$

>>	1
	Сега ще ви кажа кое е най-същественото в цялата работа: не е нужно да опровергаваме Гьобелс.
	Гьобелс е говорил по радиото в 5.30 сутринта на 22 юни 1941 година. А час и половина преди това, точно в 4 часа, имперският министър на външните работи Й. фон Рибентроп е връчил на заместник народния комисар по външните работи на СССР В. Г. Деканозов меморандум, в който са били изложени причините за нападението на Германия над СССР. Връчването на този меморандум е представлявало актът на обявяването на войната.
	Че меморандум е бил връчен, и то именно в 4 сутринта, сега ние знаем благодарение на научния подвиг на мъжествения историк Юрий Георгиевич Фелщински. Именно той намери съответните документи и още през 1983 година ги публикува в сборника „СССР — Германия 1939-1941“.
	Нас десетилетия са ни приучвали към формулировката „вероломно, без обявяване на война“, а сега дори Министерството на отбраната на РФ в своя централен орган е принудено да признае: Германия е обявила война _(„Красная Звезда“, 25.11.1998)_. Същият вестник в броя си от 23 юни 2001 година уточнява: „Официалните обвинения по адрес на СССР са прозвучали в меморандума, връчен от министъра на външните работи на Райха Рибентроп на съветския посланик в Берлин на 22 юни 1941 година в 4 часа сутринта“.
	Интересно е, нали: разправят ни за измислиците на Гьобелс, но нали Гьобелс е само агитатор, макар и от много висок ранг, като нашия Шчербаков. Отвличат вниманието ни към пропагандистката реч на Гьобелс, като оставят в сянка официалния документ на Рибентроп.
	Но и Рибентроп не е действал по собствена прищявка, а по заповед на правителството на Германия. Меморандумът на Рибентроп не е лична инициатива, не е самодейност, а правителствен документ от изключителна важност.
	И кое е важното в него? Ами това, че са ни обявили война, обвинявайки ни в нещо. И са ни връчили официален документ с обвиненията. Е, нима народът, загубил в онази война десетки милиони, няма право да знае в какво са го обвинили, по каква причина са го нападнали?


>>	2
	Възникват и други въпроси. Защо половин век ни лъгаха, че войната не е била обявена? Защо никога не си спомниха за онзи меморандум? Между другото, къде е той сега? Защо не го показват? Какво съдържа той?
	В интернет документът снове насам-натам, в президентския архив той прашасва. Но правителството на Русия не го публикува, не го коментира, не го разобличава и не го нарича фалшификат.
	Правителството на Германия е обявило война на Съветския съюз и с десетки примери е обяснило действията си като единствено възможни в създалата се ситуация. Но защо никой не реагира на това? С какво изобщо се занимават Министерството на отбраната, Генералният щаб, Министерството на външните работи, Академията на науките, Академията на военните науки, Институтът по военна история и другите структури с толкова гръмки имена?
	Защо са мълчали нашите гениални пълководци? Защо Жуков в мемоарите си на безброй страници е описвал преговорите на делегациите на СССР, Великобритания и Франция, към които лично той не е имал никакво отношение, но не е казал нито дума за това, че германското правителство, извършвайки нападението, е обосновавало с нещо своите действия? Та нали към началото на войната Жуков е бил началник на Генералния щаб и той — кой друг? — е трябвало след войната да изобличи лъжците, ако в меморандума на германското правителство е имало лъжи.
	И съвременните руски генерали са се умълчали. Вас, граждани генерали, заедно с вашите бащи и деди са ви обвинили в престъпление, а вие мълчите. 10 години мълчите, 20, 30, 50, 70…
	Изненадва и друго: ако войната е била велика, справедлива, освободителна, защо трябва да се хитрува? Защо трябва да се изопачава истината, да се премълчават и крият документи? И защо тази велика война е обвита, оплетена, усукана в лъжи? Защо нашите ръководители са фалшифицирали и продължават да фалшифицират историята на войната още от първия й миг, още от 4,00 сутринта на 22 юни? Защо нашите ръководители, описвайки началото на войната, са стигнали в лъжите си дотам, че са надминали самия Гьобелс?
	На всички тези въпроси може да има само един отговор: другарят Сталин и другите кремълски другари не са имали какво да възразят на обвиненията на германското правителство, изложени в меморандума, нито рано сутринта на 22 юни, нито 10 години, нито половин век по-късно…
	Ако са имали какво да отговорят, отдавна са щели да го сторят.
	Но те не са имали достоен отговор. Затова вместо да възрази, другарят Сталин е заявил, че Съветският съюз за нищо не е виновен, никой не му е предявявал обвинения, не е получавал никакъв меморандум от германското правителство. Веднага е била пусната в обращение формулировката „вероломно, без обявяване“… И десетилетия наред разните и разнообразни продажници от породата на Симонов и Смирнов, Некрич и Шолохов, Стаднюк, Карпов и Горков са повтаряли като навити с пружина: без обявяване, без обявяване, без обявяване… И са добавяли по някоя лоша дума за измислиците на Гьобелс.
	Макар че е трябвало да си спомнят не за Гьобелс, а за Рибентроп.


>>	3
	В Нюрнберг за Рибентроп е била произнесена и изпълнена смъртна присъда.
	Най-много за признаването на вината му е настоявал съветският обвинител Андрей Януариевич Вишински. Но в действителност Вишински е бил главният защитник на Рибентроп.
	Позицията на Вишински, т.е. официалната позиция на Съветския съюз, се е свеждала до твърдението, че Рибентроп няма никаква вина и че трябва да бъде обесен…
	Така и станало. Всички обвинения били снети от Рибентроп… и той бил обесен.
	Формално той бил признат за виновен, че е вземал пряко и непосредствено участие в разпалването на агресивна война.
	И никой не попитал: ама на коя война? На Втората световна ли?
	Абе нищо подобно: Рибентроп само е подписал в Кремъл пакт за _ненападение_ между Германия и Съветския съюз.
	Но, възразяват, този пакт е предвиждал разделянето на Полша. Именно в резултат на това разделяне е избухнала Втората световна война!
	Правилно.
	Но нали не само Рибентроп е подписал този пакт. Пръв го е подписал другарят Молотов, после — хер Рибентроп. А после през септември на картата за разделянето на Полша другарят Сталин от радост е изрисувал подпис, дълъг цели 58 сантиметра.
	Ако Рибентроп е подписал пакта официално за ненападение, а фактически — за разделянето на Полша, тогава, естествено, е трябвало да го осъдят на смърт. Но в такъв случай би трябвало да окачат на въженцето до него и другаря Молотов. А между нас казано — в името на справедливостта — другаря Сталин. Пактът е бил подписан в Кремъл. А кой е бил стопанин на Кремъл? Не Рибентроп, нали.
	И така, за да не попаднат в компанията на Рибентроп, нито Сталин, нито Молотов, нито Вишински, нито сговорчивите западни съюзници _не са предявили_ на Рибентроп обвинения за подписването на Московския пакт.
	Така че Рибентроп официално не е съучастник в разделянето на Полша и във всичко последвало.
	Сега ние с вас знаем, че пактът Молотов-Рибентроп е имал две страни:
	— открит за всички невинен пакт за ненападение;
	— секретни допълнителни протоколи за разделянето на Европа.
	Съветският съюз категорично е отричал тайния сговор с Хитлер: не е имало сговор! Не е имало допълнителни протоколи! Това заявяват всички, от Молотов до Горбачов включително.
	След краха на комунизма за кратко време официалната кремълска пропаганда призна, че сговор е имало. Но скоро всичко се върна на предишните места: „На 23 август 1939 година с Германия е бил подписан пакт за ненападение — такъв, какъвто са имали с нея Полша, Дания и редица други страни“ _(„Красная Звезда“, 21–27.03.2007)_.
	Именно на такава позиция е бил и Андрей Януариевич Вишински: било е абсолютно обикновен пакт за ненападение! Не сме делили с Хитлер Европа. Не е имало никакви тайни уговорки.
	Нека се съгласим с другаря Вишински и с „Красная Звезда“, но тогава са нужни обяснения: каква е била вината на Рибентроп?


>>	4
	А каква е била вината на Рибентроп пред Великобритания и Франция? На тях Рибентроп не е обявявал война. Бил е чист пред Лондон и Париж. Всичко е било тъкмо обратното: Великобритания и Франция са обявили война на Германия. Ако обявяването на война е престъпление, на въжетата на Нюрнберг е трябвало да увиснат и френски и британски лидери.
	Тогава казват, че през 1941 година Рибентроп от името на германското правителство е обявил война на Съветския съюз. Ето, това, е била вината му. Ето за това трябва да бъде наказан с позорна и мъчителна смърт!
	Че е така, така е. Само че в Нюрнберг никой не е предявил на Рибентроп и такова обвинение. Обратното, другарят Вишински с упоение е лъгал, че войната не е била обявена. Тоест и в това отношение е защитавал Рибентроп.
	Ето ви гримасите на нюрнбергското „правосъдие“.
	Генерал-майор, а впоследствие генерал-фелдмаршал Паулус лично е подготвял плана за нападение над Съветския съюз. Това е било известно. Никой не го е крил. Паулус честно си е заслужил въжето. Съветските прокурори са предявили и едно измислено обвинение: че според плановете на Паулус, в нарушение на всички международни норми, правила и обичаи, нападението над Съветския съюз е било извършено без обявяване на война. За такива неща главният планиращ без всякакво съмнение е трябвало да бъде осъден на смърт. Но Паулус дори не е бил съден.
	А имперският министър на външните работи на Германия Й. фон Рибентроп от името на германското правителство е обявил война на Съветския съюз. Но съветската страна категорично е отричала това. Според съветската версия война не е била обявявана.
	Излизало, че Рибентроп и неговото министерство не са имали никакво, дори формално отношение към нападението. Но по настояване на съветските прокурори Рибентроп е обесен.
	Е, къде е тогава желязната Сталинова логика?


>>	5
	Не се тревожете. Логиката не е подвела Сталин и в Нюрнберг: ако са предявели на Рибентроп обвинение в обявяването на война на Съветския съюз, е щяло да се наложи да представят меморандума на германското правителство, който Рибентроп е връчил на Деканозов в 4,00 часа на 22 юни 1941 година.
	И тогава е щял да възникне въпросът дали меморандумът съдържа истина или клевета. На съветското правителство никак не му се е искало да отговаря на такива въпроси. Ето защо на Рибентроп по принцип така и не били предявени никакви обвинения и меморандумът на германското правителство не бил показан на съда. Вместо това съветските обвинители решават да лъжат съда, като заявяват, че Германия е нападнала без обявяване на война.
	Ако „международният трибунал“ е търсил истинските виновници, под съд е трябвало да бъдат дадени генералите, а Рибентроп да бъде оправдан поради липса на състав на престъпление… Но Сталин е замислил комедията в Нюрнберг не за да бъдат търсени и наказани виновниците. Защото главният виновник за Втората световна война е бил той самият и създадената от Ленин система за самоунищожаване на една страна, на нейния народ и на целия свят.


>>	6
	Че не всичко в Нюрнберг е било чисто, е принуден да признае дори централният орган на Министерството на отбраната на Русия: „На Нюрнбергския процес нашата делегация е сключила с американската, английската и френската делегация джентълменска спогодба: те да не си спомнят за пакта от 1939 година, ние — за «Мюнхенския сговор»“ _(„Красная Звезда“, 21–27.03.2007)_.
	И това го наричаме правосъдие?
	Щом самите съдии са участвали в престъпленията на обвиняемите?
	Щом между съдиите има сговор?
	Щом между съдиите има сговор да не си спомнят за своето участие в същите престъпления, за които се канят да осъждат на смърт своите довчерашни приятели и съучастници?
	Но и това не е всичко.
	На 30 ноември 1939 година Сталин публикува във вестник „Правда“ текст със следното съдържание:
	„а) не Германия е нападнала Франция и Англия, а Франция и Англия нападнаха Германия, като поеха отговорността за сегашната война;
	б) след започването на военните действия Германия се обърна към Франция и Англия с мирни предложения, а Съветският съюз открито подкрепи мирните предложения на Германия, защото смяташе и продължава да смята, че по-бързото завършване на войната коренно би облекчило положението на всички страни и народи;
	в) управляващите кръгове в Англия и Франция грубо отклониха както мирните предложения на Германия, така и опитите на Съветския съюз да постигне по-бързо завършване на войната“.
	Сталин никога не се е отричал от тези си думи.
	И какво излиза тогава?
	Пред целия свят Сталин е обявил, че Германия не е виновна в разпалването на войната. А сега съди Германия и нейните вождове за разпалването й!
	От думите на Сталин излиза, че виновници за войната са Великобритания и Франция. Ами за кой дявол тогава съдиите от тези страни са се наконтили с мантиите? Кой ги е поставил в съдийските кресла? На какво основание и с какво право?
	И какво правят на този съд съветските съдии? Как са се озовали в компанията на подпалвачите на войната? И защо съдят германците, които, както е заявил другарят Сталин, не са виновни за разпалването на войната?


>>	7
	Прикривайки се с авторитета на „международния трибунал“, Сталин е целял да ликвидира неугодните свидетели на неговите собствени престъпления и да защити лъжесвидетелите, които са били готови на всякакви измами, за да спасят кожата си.
	Ето защо са обесили непоклатимия Рибентроп, като предварително са снели от него всички конкретни обвинения, но не са предявили никакви обвинения на много по-виновния, но страхлив и продажен Паулус.
	Ето защо е скрит от целия свят официалният меморандум на германското правителство за обявяването на война на Съветския съюз. Ето защо кремълските идеолози не го опровергават. Защото е невъзможно той да бъде опроверган.
	Германия е нападнала Съветския съюз. Правителството на Германия официално е обявило причините, които са го накарали да се реши на тази стъпка. Това е било направено на най-високо дипломатическо ниво. На кремълските вождове е оставало или да признаят справедливостта на предявените обвинения, или да усукват и да лъжат. Те са избрали втория път. Ето вече повече от половин век вървят по пътя на лъжата.
	Кремълските вождове са свалили степента на важност на проблема за нападението на Германия над Съветския съюз от официалното дипломатическо ниво и са я свели до голословно опровергаване на думите на министъра на пропагандата Гьобелс.

	* * *

	Но дори и на това по-ниско ниво кремълската пропаганда не е в състояние да спори квалифицирано. Вместо това си служи със заклинанията: Гьобелс лъжеше, Гьобелс лъжеше, Гьобелс лъжеше…
	Без да уточнява как, къде и кога.


>	Глава 33
>	За моралната страна на въпроса

E>
	Сталин тихомълком се готвеше да осъществи гигантски план, с какъвто не бе посмял да се заеме дори Ленин.
@	А. Авторханов
@	„Происхождение партократии“, Том 2, с. 361
E$

>>	1
	Хитлер е нападнал и така е натрапил на Сталин своята воля, поел е инициативата и така е провалил всичко, което Сталин е възнамерявал, но не е успял да стори. Хитлер не е позволил на Сталин да действа според плановете и замислите си.
	И за нас с вас е време да помислим върху въпроса: а какви са били плановете на Сталин през пролетта на 1941 година за най-близкото бъдеще — поне за няколко месеца или, да речем, за година напред?
	На този въпрос са ни отговорили маршалите на Съветския съюз Жуков, Куликов, Язов, Ахромеев, Огарков. На този въпрос са ни отговорили президенти и генерални секретари, министри, министър-председатели, генерали и адмирали, академици и тем подобни сериозни другари.
	По-просто казано, ние сме получили официален отговор. Той се състои от три части и звучи така:
	1. Сталин не е очаквал нападение от страна на Германия в близко време. Мъдро е предначертал, че Германия няма да нападне през 1941 година.
	2. Сталин с всички сили се е стремял да отложи войната. Главната му грижа е била да не ядоса Хитлер, да не му даде повод за нападение.
	3. Съветският съюз е бил миролюбива държава, не е имал намерение да напада Германия. Всички военни планове на висшето ръководство на страната и на Червената армия са се свеждали до планове за защита на държавната граница — в случай на нападение граничарите ще я бранят със стрелба с винтовки и картечници, а на главните сили на Червената армия е предстояло да се придвижат към предните линии за подкрепа и оказване помощ на граничните застави. Освен плановете за защита на границата Червената армия не е имала никакви други планове. Ако се вярва на наскоро откритите ръкописи на Жуков — Червената армия не е имала сили дори за това.


>>	2
	Хайде да се съгласим с този официален отговор.
	Но само за няколко мига.
	Какво излиза тогава, граждани?
	Излиза, че Сталин е искал да остане верен съюзник на Хитлер, стараел се е с всички сили да му помага да държи изкъсо окупираната Европа, да му осигурява сигурен тил в борбата срещу Великобритания, да снабдява Германия със стратегически суровини в пълен обем. Според потребностите, тъй да се каже.
	Излиза, че под ръководството на Сталин съветският народ е бил готов да се труди с пот на челото, недохранен и недоспал, за да осигури на Хитлер запаси от хляб и сланина, от кожени ботуши от Кунгурския завод и от автомобилни гуми от Ярославския комбинат.
	Излиза, че нашият народ е прокарвал в тайгата и пустините железопътни магистрали, за да се добере до недрата, от които да извади всички богатства и с щедра ръка да ги подари на Хитлер.
	Излиза, че Сталин е протегнал приятелска ръка на нацистите и щедро е пълнел с якутски диаманти хитлеристките джобове, та германските майстори да имат с какво да произвеждат оръдейни цеви.
	Излиза, че нашият народ се е ровел като кърт в земните недра по рудници и мини, за да даде на Хитлер манган, хром и никел: та броните на хитлеристките танкове да бъдат по-яки.
	Излиза, че нашата страна е давала на Хитлер волфрам, та хитлеристките бронебойни снаряди да пробиват всякакви брони.
	Излиза, че Сталин е изпращал в Германия бакински нефт за хитлеристките изтребители и бомбардировачи, крайцери и подводници, танкове и самоходни оръдия.
	Официалните идеолози ни казват, че за Хитлер е работела цялата покорена Европа.
	Към това забравят да добавят: както и независимият суверенен Съветски съюз.
	Европа — по принуда.
	Съветският съюз — доброволно.


>>	3
	Официалната кремълска пропаганда набива в главите ни мисълта, че и народите на Съветския съюз, и самият Сталин са били напълно доволни от това положение, не са желаели и не са замисляли нищо друго: Хитлер е измъчвал Европа, а нашият народ е съзерцавал това с чувство на дълбоко удовлетворение.
	Кремълските идеолози са разтръбили по целия свят, че в името на спасяването на собствената си кожа съветският народ е бил готов да даде на Хитлер всичко, което е можел: нищо че Европа е залята в кръв, стига да не закачат нас.
	Идеологическата прислуга на режима цели десетилетия е набивала в главите ни мисълта, че народите на Съветския съюз са били толкова слаби, глупави и страхливи, че заради ден повече от презрения си живот са били готови на всякаква гнусотия, подлост, измяна и предателство. Че нашият народ е бил готов да жертва репутацията и принципите си, чуждата свобода и живот.
	Разправят ни, че именно от стремежа да отложат войната или изобщо да я избегнат, да се скрият зад чуждите плещи и гърбове са се ръководели съветският народ и неговите вождове.
	И ние сме свикнали с това. Такава трактовка на събитията отдавна вече никого не възмущава, никой не се стеснява от подобно обяснение и никой не се смущава от подобна подлост: че какво лошо има, спасявали сме си кожите!
	Най-отвратителните дребни престъпници живеят на принципа: ти умри днес, а аз — утре. Този принцип понякога се тълкува превратно, в смисъл че дребният адаш изобщо не цени чуждия живот, но и своя не цени особено.
	Това е неправилно тълкуване. Този принцип има друг смисъл: днес, за да отсрочи своята смърт, негодникът е готов да жертва когото и да е, чийто и да е живот, стига самият той да доживее до утре.
	Но нали утре ще е нов ден и този принцип ще бъде използван отново. А после — пак и пак. Всеки ден. Докато може.
	За хората, които управляваха Съветския съюз след Сталин, а сега управляват Русия, е много важно да превърнат народа в добитък. Добитъкът може да се държи в свинарник. Добитъкът се граби лесно. Добитъкът лесно се управлява. За оглупяването и омърсяването на народа съвършено открито се използват методите на Тухачевски.
	Този велик стратег е смятал, че за да се управлява окупираната Русия, трябва цялото население на страната да бъде превърнато в подлеци. Всеки да мисли само за себе си, само за своето спасение. Всеки да живее според принципите на дребната престъпна пасмина. Самият Тухачевски е смятал себе си за окупатор на Русия, така е и писал за себе си в своите гениални творения. Главното за него е било хората да се отучат да мислят самостоятелно, да си вярват взаимно, да се стремят да помагат на приятели, братя, съседи.
	Свръхмощната идеологическа машина на съвременна Русия работи по методите на Тухачевски. За да не позволят на хората да се обединят, на всекиго внушават: мисли само за себе си! Спасявай само себе си!
	Методите да се възпитава в подлост са много, включително с примери от историята. Ето, казват ни, колко чудесно сме постъпили: дали сме на Хитлер да измъчва Европа, но пък ние сме отскочили встрани. Ето ви, граждани, пример за държавническа мъдрост.
	Хитлер е изтребвал милиони хора в концлагери, а ние сме го снабдявали с всичко необходимо за продължаването на войната. Колко сме били хитри само.
	Кремълската пропаганда съвършено съзнателно поставя руския народ и другите народи от рухналия Съветски съюз на едно ниво с дребните мошеници, с подлеците от най-долна категория.
	Защото да разкъсаш съседни страни на части, да ги дадеш за роби на людоед само за да спечелиш време, за да отложиш часа на включването си във война или изобщо да се измъкнеш от нея — това е класически пример на използване на мъдростта на престъпния тартор: убийте когото щете, само ми дайте още ден.


>>	4
	За програмите за затъпяване на народа владетелите харчат огромни средства. Едно от основните направления е маскирано под така нареченото „патриотично възпитание“, в хода на което на тълпата се внушават две доста прости идеи.
	Първата: героичната Червена армия с цената на невероятни жертви е освободила Европа от кафявата чума.
	Втората идея: народите на Съветския съюз толкова са се стремели да избегнат борбата с нацизма, че са жертвали свободата и живота на съседите си. Сталин е бил нещо като стабилен доставчик на Хитлер, осигурявал е Райха с всичко необходимо за войната, живота и процъфтяването. Естествено, Сталин не е имал намерение да напада Хитлер. Съдбата на окупираната Европа ни най-малко не го е вълнувала. Той не е възнамерявал да я освобождава от някаква си там кафява чума. Дори не се е замислял за това. Най-важното за него е било да угоди на Хитлер.
	Намират се хора, в чиито глави са успели да набият и двете идеи. И те се намират там в режим на мирно съвместно съществуване. На такива хора властта може да повери всичко, което си поиска, и да ги допуска до всичко, дори до президентски избори.
	Вярно, интересно е:
	Ние сме освободили Европа от Хитлер!
	Но ние не сме искали и не сме имали намерение да го правим. Това не е влизало в нашите планове. Главната ни грижа е била да натикаме някой друг, а не себе си под секирата, а ние да се измъкнем, да се прикрием с чуждите задници.
	Ура за народа-освободител и неговата доблестна армия!


>>	5
	Комунистическите идеолози, прославените маршали и генерали, кагебистките учени мъже казват: вас, народите на Съветския съюз, за нищо не ви бива. Вие сте хитлеристки подлоги. Ето защо Сталин не е можел да има никакви планове. Той все повече е бил склонен мирно и тихо да изчака войната в някое закътано местенце. Какво ни засягат околните…
	Е, господа, аз пък не съм съгласен с вашия отговор на въпроса за плановете на Сталин.
	Моят отговор е: Сталин е готвел нападение над Германия. А е снабдявал Хитлер по редица причини. Не на последно място — за да приспи бдителността му. Сталин се е готвел да открие втори фронт. По мои пресмятания — в средата на лятото на 1941 година. По-точно — на 6 юли.
	За тези пресмятания вече 25 години ме ругаят, кълват, проклинат, разобличават, опровергават, осмиват.
	Но позволете ми плахо да се оправдая.
	Сталин е готвел нападение над Хитлер и с това е спасявал честта на нашия народ. С подготовката на такъв обрат в историята човек трябва да се гордее. Да нападнеш Хитлер е дело свято.
	Виж, ако Сталин не е готвел нападение, тогава би трябвало да го смятаме за хитлеристка подлога. Тъкмо Тогава би трябвало да смятаме нашите бащи и деди за доброволни помощници на нацизма, за слуги, предатели и страхливци.
	Всеки, който се опитва да внуши на моя народ мисълта за нашата глупост, страхливост и непълноценност, е враг на народа. Всеки, които се опитва да докаже, че Сталин не е готвел нападение, е долен предател и платен агент на чуждите разузнавания.
	Съвършено ясно е, че моите главни критици работят срещу собствения си народ не по зова на съвестта си, а за пари. Та нали не е възможно нормални хора да стигнат до пълна загуба на здравия разум. Всички те се правят на патриоти. Всички заявяват, че Червената армия е спасила Европа. Всички приказват за великата й освободителна мисия. И същите тези хора яростно доказват, че Червената армия никого не е искала да освобождава, не е планирала, не е имала намерение, че Червената армия е била солидно прикритие на Хитлеровите тилове и верен съюзник на нацистите.
	Такава позиция на моите критици е дълбоко аморална.
	Дори за миг да допуснем, че Сталин не е готвел нападение, в такъв случай би трябвало да измислим красива легенда: приятелството си е приятелство, но другарят Сталин е имал и свои съображения по този въпрос.
	За щастие не е нужно нищо да измисляме. Сталин е готвел нападение! Той е дошъл в Европа не защото Хитлер е нападнал пръв и така е принудил Сталин да предприеме ответни действия, а защото разгромът на хитлеристка Германия е бил замислян изначално.


>>	6
	Ако вярваме на официалните кремълски идеолози, нашите бащи, деди, а сега вече и прадеди, изобщо не са били борци срещу Хитлер, а негови верни съюзници. Предани приятели.
	Те са искали да продължат да живеят в мир и дружба с Хитлер, да си правят съвместни паради с нацистите, да маршируват заедно из улиците на покорените градове, да обменят опит в строителството на концлагери, да водят съвместни наказателни операции срещу партизаните, да окичват Москва с флагове със свастики, да се целуват с Хитлер, Гьоринг и Химлер.
	А пък Европа кучета я яли! Важното е на нас да ни е добре!
	Кремълските идеолози разказват, че нашите бащи и деди са били подли, страхливи хитлеристки слуги, доброволни интенданти и снабдители в хитлеристкия концлагер, разпрострял се по цяла Европа. Дори после самите те да са станали освободители на Европа от кафявата чума — не е било по тяхно желание. Не са замисляли такова нещо, но така се е получило.
	Станали са освободители, но не са имали такова намерение. Освободители по неволя. Освободители по недоразумение.
	Официалната позиция на кремълската пропаганда толкова безумно противоречи на логиката и здравия смисъл, че дори някои водещи идеолози са започнали полека-лека да осъзнават дълбоката мерзост на собствените им обяснения. Ето защо през последните години се разпространява смекчена версия. Че нали, Сталин планирал да отложи войната до 1942-а, а тогава, вече превъоръжил армията си, разбира се, щял да се включи във войната.
	По-просто казано, дори на висше официално ниво започнаха да признават, че Сталин все пак се е готвел да се опълчи срещу Хитлер. Просто, казват, през 1941 година не е имал сили за това. А като понатрупал сили, щял…
	Не споря. Съгласен съм. Но какво се получава тогава?
	Получава се, че нямам почти никакви различия с официалните идеолози. Несъвпадението на позициите ни е само за времето. Аз доказвам, че Сталин е готвел нападение през 1941 година, а те — през 1942-а.
	В това е цялата разлика.
	Ами че това е нищо и никакво в сравнение със Световната революция.
	Всичко останало съвпада: Сталин е готвел нападение.
	Толкова ли е важно: през 1941-а или през 1942 година?
	Сериозните историци трябва да вземат под внимание възможността през втората половина на 1941 година войната между Великобритания и Германия да е била прекратена като абсолютно безперспективна за двете страни. И тогава Сталин е щял да остане сам срещу Хитлер. И тогава всички изгоди от отлагането са щели да се превърнат в страшни загуби.
	Сериозните историци трябва да помислят и по друг въпрос: а какво е щял да прави Хитлер, докато Сталин е отлагал войната и е превъоръжавал Червената армия? Нима през това време Хитлер е нямало да превъоръжава армията си? Нима Съветският съюз е щял да дръпне напред, а Германия да си остане на предишното ниво?
	Нека се опитаме да отговорим на тези въпроси и 1942 година, като оптимален срок за включването на Червената армия във Втората световна война, ще отпадне от само себе си.
	И ще остане 1941-ва.


>>	7
	Трябва да кажа, че мисълта ми, толкова проста и на пръв поглед толкова странна, полека-лека си пробива път като тревичка през пукнатина в череп. Централният военен вестник „Красная Звезда“ _(21.06.2000)_ по навик ме нарече фалшификатор, пак така по навик обяви, че всички мои теории са опровергани, че те нямат отношение към истинската наука.
	А след това в разгромна статия цъфна една кратичка фраза: „Ако Съветският съюз беше нанесъл превантивен удар на Германия, това щеше да бъде великолепно!“.
	Първо си помислих, че британското разузнаване е внедрило свои хора в редакцията на „Красная Звезда“. Защото според твърдения на същата тази „Красная Звезда“ руснакът поради своето природно тъпоумие е абсолютно неспособен да анализира общоизвестни факти и върху тази основа да прави разумни изводи. Само извънредно мъдрото британско разузнаване го бива за такива хитри изводи. Само бляскавият Бонд е в състояние да изчете книгите на Воениздат на руски език и да схване какво е написано в тях с открит текст.
	После, като прочетох още веднъж толкова необичайния за „Красная Звезда“ пасаж, разнежен от прочетеното, си казах: абе и ние не сме вчерашни. И ние можем сами да стигнем до такава мисъл.
	Хем колко красиво е казано: АКО СЪВЕТСКИЯТ СЪЮЗ БЕШЕ НАНЕСЪЛ ПРЕВАНТИВЕН УДАР НА ГЕРМАНИЯ, ТОВА ЩЕШЕ ДА БЪДЕ ВЕЛИКОЛЕПНО!
	Скъпа „Красная Звезда“, позволи ми да подкрепя твоята трезва мисъл и да се подпиша с две ръце под мъдростта ти.

@	В. Суворов (или Резун)
@@	23 август 2007
@@	Бристол
