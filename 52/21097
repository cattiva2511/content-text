P>
	Десетгодишна, на първата ми стратфордска пиеса:
	кралят* и реката**, със свойте уелски имена,
	[* Лир, на уелски: Llyr.]
	[** Ейвън (Avon); на уелски afon означава река.]
	пробождат тъмнината в лятна нощ,
	в антракт и действие, и пак антракт.
	Лебед оставя двойна диря сред лъскава вода,
	проблясваща с необозрими смисли.
	Дали бе Гилгуд в този случай?
	Или бе Лотън, едрият, облечен в бяла риза, като луд,
	сред житни снопи разположен, в дървена талига,
	който учеше за важността на думичките малки?
	Всички. Нищо. Глупец. Неблагодарност. Думи,
	които ме държаха будна, в уплах цяла нощ. Суетата
	на стареца и „Нищо“, изречено от дъщерята,
	пробягваха ми като детско стихче през главата.

	Тридесет години по-късно на Лин* от стръмнините
	[* В митологията Олуен е момичето, чиито стъпки, откъдето и да мине, оставят бели цветя вместо следи.]
	гледам как гарваните и враните на Едгар още мерят
	ръста на скалите, как падат хвърлените камъни
	в историята, колко дълбоко се простира белегът
	в морето, там, където вълната се разбива.
	Тревата е обшита пестеливо с очиболец,
	със син синчец и птичи кости, с мидички и теменуги.
	И пеят овесарки в прещипа като искри.
	Пейзажът е белязан с фигури на старци:
	брадатото море, огънати от вятъра дървета
	тънкокости,
	овчар, работник и един рибар среднощен.
	Тук и там в порутените ферми
	по хълмове далечни светят кухненски прозорци
	и прегрешили дъщери копнеят да се махнат.

	Нощ пада върху Лин, върху предците,
	върху кралете древни келтски и мъртвите отскоро —
	онези, пред които все още сме виновни; цветя
	в буркани вехнат по гробовете; повторените
	откази в душите ни тежат.
	Главата ми е пълна със звук и спомени за реч,
	срички, идеи — уж на хвърлей място;
	глас на дъждосвирец наблизо се извива, тътенът
	далечен му приглася в такт, оформен
	от дългото крайбрежие на полуострова,
	от пентаметъра безспирен на морето.
	Когато бях на десет, шут и крал ми пяха
	стихчета за скръбта — от тях разбрах,
	че нищо не е, щом си няма дума.
P$
