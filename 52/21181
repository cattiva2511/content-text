P>
	Ако Бог съществува,
	аз няма да съм толкова наивна,
	че да го питам защо
	има толкова много
	мъка по света,
	нито защо религията,
	сексът и парите
	са корена на всяко зло.
	Няма да го питам
	как гледа на монахините,
	нито дали харесва
	парцаливата клошарка,
	влачеща покъщнината си
	в найлонови торби,
	колкото секс сирената
	от лъскавата корица
	на порносписание.
	Няма да го питам
	дали евангелистите
	го дразнят,
	нито къде се чувства
	по-удобно —
	в църква или в кръчма.
	Няма да го питам
	дали се разписва като безработен
	всяка седмица в небесните
	социални служби,
	докато пише безконечната си
	дисертация, нито ще го питам
	оценка кой ще му постави.
	Това е маловажно —
	все едно да го питам
	дали за мене има главна роля
	във вечния му филм,
	дали Той или Сатаната режисира
	нецензурното сътворение.
	Ако Бог съществува,
	няма да го питам…
P$
