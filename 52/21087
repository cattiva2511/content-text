>	1

	През една топла ноемврийска утрин на хиляда деветстотин деветдесет и девета година Адриана Уилис се върна в „Странноприемницата“ и като я зърна, си помисли, че двуетажната постройка изобщо не се е променила, сякаш не е била изложена на слънцето, пясъка и мъглите, просмукани със солта на океана. Верандата бе наскоро боядисана, правоъгълните прозорци с бели завеси, притиснати между блестящи черни кепенци, се открояваха като клавиши на пиано. Кедровата облицовка беше сивкава като мръсен сняг. От двете страни на постройката високи изсъхнали треви кимаха за поздрав, наблизо се издигаше заоблена дюна, която незабележимо се променяше ден след ден поради неспирното разместване на песъчинките.
	Слънцето си играеше на криеница с облаците, въздухът блестеше, като че ли късчета светлина бяха застинали в маранята, и за миг Адриана се почувства, сякаш се е върнала във времето. Ала като се загледа, постепенно започна да забелязва промени, които „козметичните“ поправки не можеха да прикрият — загниване в касите на прозорците, ивици ръжда по покрива, петна от влага до водостоците — „Странноприемницата“ бавно западаше. Макар да знаеше, че не е в състояние да спре разрухата, Адриана стисна клепачи, все едно се надяваше, че като отвори очи, ще види постройката каквато бе в спомените й.
	Оттогава бяха изминали три години, а преди няколко месеца тя беше отпразнувала шейсетия си рожден ден. Сега, след разговора по телефона с дъщеря си, седеше до кухненската маса в своя дом и размишляваше за последното си посещение в „Странноприемницата“, припомняше си дните, които някога беше прекарала там. Въпреки всичко, случило се през годините, изминали оттогава, още вярваше, че само любовта е залог за пълноценен и прекрасен живот.
	Навън валеше дъжд. Тя се вслуша в тихото му барабанене по стъклата на прозореца, благодарна, че й вдъхва усещане за нещо познато и действа успокояващо. Спомените за онези дни неизменно предизвикваха в душата й смесица от чувства — понякога подобни на носталгия, но не съвсем. Хората често придаваха романтична окраска на носталгията; нейните спомени не се нуждаеха от разкрасяване, за да станат по-романтични. Пък и тя не ги споделяше с никого. Бяха си само нейни и с течение на времето като че ли се превърнаха в експонати в музей, на който тя беше и уредник, и единствен посетител. Необяснимо защо бе твърдо убедена, че през онези пет дни е научила повече, отколкото през всички години преди и след това.
	Живееше сама. Децата й бяха пораснали, баща й беше починал през деветдесет и шеста, от седемнайсет години беше разведена с Джак. Макар че синовете й често я насърчаваха да намери мъж, с когото да прекара остатъка от живота си, Адриана нямаше желание за запознанства. Не че проявяваше враждебност към противоположния пол; напротив, дори сега се улавяше, че в супермаркета се заглежда в по-младите мъже. Понякога те бяха само с няколко години по-големи от собствените й синове и тя се питаше какво ще си помислят, ако я забележат как ги зяпа. Веднага ли ще й обърнат гръб? Или ще й се усмихнат, поласкани от интереса й! Не беше сигурна. Нито пък знаеше дали е възможно да надникнат зад прошарената коса и бръчките и да си представят някогашната красива жена.
	Не съжаляваше, че е остаряла. Сега беше на мода непрекъснато да се възхвалява младостта, ала тя не желаеше отново да бъде млада. Би приела да е на средна възраст, но в никакъв случай млада. Е, наистина й липсваха някои предимства — тичешком да изкачва стълбите, да носи повече от една чанта с покупки или да има сили да се състезава с внуците, докато тичат из двора, но на драго сърце би ги сменила за богатия опит, който идваше с напредването на възрастта.
	Пък и младостта бе труден период. Убедила се беше не само от собствен опит, но и докато наблюдаваше децата си, преминаващи през депресията на юношеството, както и несигурността и объркването, типични за двайсетгодишните младежи. Въпреки че сега двете й деца бяха прехвърлили трийсетте, а третото скоро щеше да стане на трийсет, тя често се питаше кога най-сетне грижите й за тях ще намалеят.
	Мат беше на трийсет и две, Аманда — с година по-малка от него, а Дан наскоро беше навършил двайсет и девет. Адриана се гордееше, че и тримата са завършили университет, защото навремето имаше моменти, в които не беше сигурна, че това ще се случи. Бяха честни, добродушни и самостоятелни — друго не й трябваше. Мат беше счетоводител, Дан беше спортен коментатор в местната телевизионна станция, двамата бяха женени, имаха и деца. Адриана си спомни как на Деня на благодарността гледаше как синовете й тичат след дечурлигата и изпита странно удовлетворение от онова, което съдбата им бе отредила.
	Както винаги нещата бяха малко по-сложни за дъщеря й.
	Децата бяха на четиринайсет, тринайсет и единайсет години, когато Джак се изнесе от къщата, и всяко реагира по различен начин на развода. Мат и Дан изкарваха агресията си при спортните игри и понякога в училище, но Аманда най-тежко преживя раздялата на родителите си. Открай време беше по-чувствителна от братята си, а в юношеството изпитваше необходимост баща й да си е у дома, ако ще само като противовес на тревожните погледи на майка й. Започна да носи дрехи, които според Адриана бяха дрипи, прибираше се у дома посред нощ и няколко години, след като баща й се изнесе, твърдеше, че е лудо влюбена в най-малко дузина момчета. След училище се затваряше в стаята си и слушаше музика, от която къщата се тресеше, без да обръща внимание, че Адриана я вика за вечеря. Имаше периоди, през които дни наред не разговаряше с майка си или с братята си.
	Още няколко години продължи да играе ролята на бунтарка, но най-сетне улегна и по ирония на съдбата животът й странно приличаше на някогашния живот на майка й. Запозна се с Брент в университета, ожениха се след дипломирането, през първите години на брака им се родиха две деца. Подобно на много млади двойки и те едва свързваха двата края, но Брент, за разлика от Джак бе много благоразумен. Скоро след раждането на първото им дете той сключи застраховка „живот“, макар с Аманда да вярваха, че ги очакват още дълги години щастие. Оказа се, че са сгрешили.
	Брент беше починал преди осем месеца от злокачествен тумор на тестисите. Адриана наблюдаваше как дъщеря й изпада във все по-дълбока депресия, а вчера следобед, когато отиде да заведе децата, след като няколко дни й бяха гостували, видя, че завесите са спуснати и лампата на верандата още свети. Завари Аманда да седи по халат в дневната, погледът й беше празен, лицето — безизразно както в деня на погребението на Брент.
	В този момент Адриана разбра, че е време да разкаже на дъщеря си за миналото.

	* * *

	Четиринайсет години. Толкова време беше изминало.
	През тези години Адриана сподели само с баща си какво се е случило, ала той отнесе тайната в гроба — дори да искаше, не би могъл да я издаде пред никого.
	Майка й почина, когато Адриана беше трийсет и пет годишна, и макар че двете се разбираха, младата жена открай време беше по-близка с баща си. Още смяташе, че само той и още един мъж са я разбирали истински, и след смъртта му остро чувстваше липсата му. Животът му бе типичен за мнозина от неговото поколение. Вместо да завърши колеж, се беше изучил на занаят, и четирийсет години се труди във фабрика за мебели срещу заплата, която всяка година се повишаваше с по няколко цента. Нахлупваше филцова шапка дори през топлите летни месеци, носеше обяда си в кутия със скърцащи панти и всяка сутрин излизаше от къщи точно в седем без петнайсет, за да измине трикилометровото разстояние до фабриката.
	След вечеря слагаше риза с дълъг ръкав и жилетка. Заради намачканите панталони винаги изглеждаше малко запуснат, а с течение на годините външността му ставаше още по-неугледна, особено след смъртта на съпругата му. Винаги сядаше на креслото, осветявано от жълтия лампион, четеше уестърни и книги за Втората световна война… докато не получи няколко мозъчни удара. През последните години от живота си заради старомодните очила, бухлатите вежди и лицето, набраздено с дълбоки бръчки, повече приличаше на пенсиониран университетски преподавател, отколкото на обикновен работник във фабрика.
	От него се излъчваше някакво спокойствие, което Адриана мечтаеше да притежава. Често си мислеше, че баща й е роден за свещеник или проповедник, а хората, които го виждаха за пръв път, обикновено оставаха с впечатлението, че той е в мир със себе си и със света. Умееше да изслушва другите; обгръщаше с шепа брадичката си, нито за миг не си отклоняваше погледа от лицето на събеседника, физиономията му изразяваше съчувствие и търпение, радост и тъга. Адриана си мислеше, че ако бе жив, щеше да помогне на дъщеря й, защото и той като нея беше погребал половинката си — Аманда сигурно щеше да се вслуша в думите му, най-малкото, защото той знаеше какво е да загубиш скъп човек.
	Преди месец тя тактично опита да поговори с дъщеря си, да я предразположи да даде воля на скръбта си, ала младата жена стана от масата й гневно поклати глава:
	— Не е като при вас с татко! Не сте се разбирали, затова сте се развели. Аз обичах Брент. Вечно ще го обичам, но го загубих. Нямаш представа какво е да изживееш подобна трагедия.
	Адриана не възрази, ала след като дъщеря й си отиде, тя сведе глава и прошепна една-единствена дума.
	Роданте.

	* * *

	Съчувстваше на Аманда, но се тревожеше за децата й. Макс беше на шест, Грег на четири и през изминалите осем месеца тя забеляза големи промени и в двамата. Станали бяха прекалено мълчаливи и затворени. Възпитателката в детската градина хвалеше Макс, ала той плачеше всяка сутрин, преди майка му да го заведе. Грег пак започна да се напишква в леглото и при най-малкия повод изпадаше в истерия.
	Адриана си даваше сметка, че донякъде децата са се променили заради загубата на баща си, но те бяха и отражение на личността, в която от пролетта насам се бе превърнала Аманда.
	Благодарение на премията от застраховката на дъщеря й не се налагаше да работи. Въпреки това през първите два-три месеца след смъртта на Брент Адриана прекарваше почти всеки ден в къщата им, следеше сметките да се плащат навреме и готвеше на децата, докато дъщеря й се затваряше в стаята си, спеше и плачеше. Утешаваше я, когато Аманда пожелаеше, изслушваше я, когато поискаше да говори, и я принуждаваше да излиза поне по два часа дневно, твърдо убедена, че свежият въздух ще й вдъхне надежди за ново начало.
	Вярваше, че дъщеря й започва да излиза от депресията. В началото на лятото Аманда отново започна да се усмихва — отначало рядко, напоследък все по-често. Няколко пъти отиде до града, заведе децата да карат ролери и Адриана постепенно започва да й прехвърля домакинската работа, с която доброволно се беше нагърбила. От опит знаеше, че ежедневните задължения носят известна утеха; надяваше се и Аманда да го разбере, когато стане по-самостоятелна.
	Ала през август, в деня на седмата годишнина от брака си, Аманда отвори дрешника в спалнята, видя прахта, започнала да се натрупва върху саката на покойния й съпруг, и внезапно престана да се подобрява. Не претърпя регрес — на моменти приличаше на предишната Аманда, но през повечето време изглеждаше като застинала в някакво безвремие. Не беше нито потисната, нито щастлива, нито възбудена, нито безразлична, нито проявяваше интерес, нито се отегчаваше от случващото се около нея. Като че ли си въобразяваше, че ако започне нов живот, ще опетни паметта на Брент, и бе решила да не го допусне.
	Само че не беше честно спрямо децата. Необходими им бяха нейните напътствия и обичта й, вниманието й. Необходимо им беше тя да им казва, че всичко ще се оправи. Трудно им бе, след като бяха загубили баща си, но напоследък на Адриана й се струваше, че са загубили и майка си.

	* * *

	Както седеше в кухнята под приглушената светлина на лампата, Адриана си погледна часовника. Помолила беше Дан да заведе на кино Макс и Грег, за да й даде възможност да прекара вечерта насаме с Аманда. Също като нея и синовете й се тревожеха за осиротелите момчета. Не само полагаха неимоверни усилия да присъстват в живота им, но напоследък разговорите с майка им започваха или завършваха с въпроса: „Какво да правим?“.
	Днес Дан отново попита същото и тя го увери, че ще поговори със сестра му. Макар че синът й беше скептичен — нима досега не бяха опитвали да убедят Аманда, че животът продължава — Адриана знаеше, че тази вечер ще е различно.
	Не хранеше илюзии, че децата й имат високо мнение за нея. Обичаха я и я уважаваха като майка, но никога нямаше истински да я опознаят. Смятаха я за добродушна, но, меко казано, елементарна, с благ характер, симпатична женица от друга епоха, изминала житейския си път, без да промени наивните си възгледи за света. Разбира се, външността й съответстваше на образа, който децата й си бяха изградили — вените на опакото на дланите й вече изпъкваха, фигурата й по-скоро напомняше куб, отколкото пясъчен часовник, с течение на времето стъклата на очилата й се удебеляваха, ала понякога едва потискаше смеха си, като виждаше как отрочетата й се държат с нея като с безпомощна и поизкуфяла старица.
	Знаеше, че донякъде погрешното им мнение се дължи на желанието им да я виждат в определена светлина — такава, каквато смятаха, че трябва да бъде жена на нейната възраст. Бе много по-лесно и по-удобно да мислят, че майка им е уравновесена и улегнала, не склонна към търсене на нови изживявания и авантюри, които биха ги изненадали. Адриана нямаше желание да ги разубеждава и се придържаше към ролята на добродушната симпатична женица, която й бяха отредили.
	Дъщеря й щеше да дойде всеки момент, затова извади от хладилника бутилка „Пино Грижио“ и я постави на масата. Потрепери от студ и на път за спалнята завъртя термостата на климатика.
	Навремето споделяше с Джак тази стая, но вече беше само нейна и след развода на два пъти я беше преобзавела. Тръгна към леглото с балдахин, за каквото мечтаеше от малка. Извади кутията, пъхната отдолу, и я сложи на възглавницата.
	Вътре бяха нейните „съкровища“ — бележката, която той й беше оставил в странноприемницата, негова фотография, заснета в болницата, и писмото, получено няколко седмици преди Коледа. Отдолу бяха скътани две купчинки писма, помежду им бе притисната раковината, която веднъж намериха на брега.
	Адриана отдели бележката, измъкна плик от едната купчинка, припомняйки си какво изпита, когато прочете посланието, и извади листа. Изтънялата хартия беше станала чуплива, с течение на времето мастилото беше избледняло, но думите още се четяха.
C>
	„Скъпа Адриана,
	Не умея да съчинявам писма, затова се надявам да ми простиш, ако се изразявам несвързано.
	Днес сутринта пристигнах в болницата — само да не паднеш! — яхнал магаре, и видях къде ще остана известно време. Щеше ми се да ти кажа, че е по-хубаво, отколкото очаквах, но ще те излъжа. Тук се чувства недостиг на абсолютно всичко — медикаменти, медицинска техника, дори легла, но говорих с директора и смятам, че донякъде ще помогна за разрешаване на проблема. Разполагат с генератор за електричеството, но нямат телефон, затова ще ти се обадя едва когато отида в Есмералдас. Градчето се намира на няколко дни път с магаре от тук, а следващата доставка на провизии ще бъде чак след няколко седмици. Съжалявам, но и двамата с теб подозирахме с какво ще се сблъскам.
	Още не съм видял Марк. Намира се във високопланинската болница и ще се върне по-късно довечера. Ще те държа в течение как вървят нещата, обаче не очаквам веднага да се случат чудеса. Мисля, че беше права, когато каза, че с него трябва да се опознаем, преди да изгладим недоразуменията помежду си.
	Не успях да преброя пациентите, които прегледах днес. Мисля, че бяха поне стотина. Отдавна не бях виждал хора с подобни заболявания, но забележеше ли объркването ми, медицинската сестра ми се притичваше на помощ. Изглежда, беше благодарна, че изобщо съм там.
	Откакто заминах, непрекъснато мисля за теб, питам се защо странстването ме доведе в Роданте.
	Давам си сметка, че то още не е завършило, и че животът е криволичеща пътека, ала само мога да се надявам, че тя някак си ще ме отведе обратно там, където ми е писано да бъда.
	Да, сигурен съм, че ни е писано да бъдем заедно, че мястото ми е до теб. Докато шофирах и по време на полета, си представях, че като пристигна в Куито, ще те видя сред многолюдната тълпа, която ме чака. Знаех, че е невъзможно, но тази мисъл донякъде притъпи болката от раздялата ни, като че ли частица от теб ме придружаваше.
	Иска ми се да вярвам, че е така. Не, поправям се — вярвам, че е така. Преди да се запознаем, душата ми се луташе и блуждаеше, ала ти видя в мен нещо, което отново придаде смисъл на живота ми. И на двама ни е известно защо заминах за Роданте, обаче непрекъснато виждам в това пръста на съдбата. Заминах, за да приключа един епизод от живота си, надявайки се така да сложа край на лутанията си, да намеря пътя. Мисля си обаче, че през цялото време съм търсил теб. И не друга, а ти сега си с мен.
	Знаем каква е причината известно време да остана тук. Нямам представа кога ще се върна и макар да се разделихме наскоро, чувствам, че ми липсваш като никой друг досега. Изкушавам се да взема самолета ида се върна, но ако чувствата ни са истински, както предполагам, ще издържат изпитанията на времето. Ще се върна, повярвай. Бяхме заедно за кратко време, ала изживяхме нещо, за което повечето хора само могат да мечтаят; с нетърпение очаквам момента, когато отново ще те видя. Никога не забравяй колко много те обичам.“
@	Пол
C$
	Адриана дочете писмото, остави го встрани и посегна към раковината, която бяха намерили през онзи отдавнашен неделен следобед. Дори сега от нея още лъхаше на сол, на безвремие — първичното ухание на самия живот. Беше малка, със съвършена форма и без пукнатини — почти невъзможна находка на брулените от честите бури песъчливи острови край брега на Северна Каролина. Тогава Адриана си помисли, че е някакво предзнаменование, притисна раковината до ухото си и каза, че долавя диханието на океана. Пол се засмя и заяви, че не е никакво дихание, а шумът на прииждащите вълни. Прегърна я и прошепна:
	— Прилив е, не забеляза ли?
	Адриана прерови кутията и извади онова, което й бе необходимо за разговора с Аманда — съжаляваше, че няма време да прегледа и другите вещи, да се усамоти с тях. „Може би по-късно“ — помисли си. Пъхна в едно чекмедже онова, което не искаше да покаже на Аманда, взе кутията, стана от леглото и си приглади полата.
	Дъщеря й щеше да дойде всеки момент.


>	2

	Беше в кухнята, когато чу отварянето и затварянето на входната врата, след миг Аманда вече прекосяваше дневната.
	— Мамо?
	Адриана остави кутията върху домакинския плот.
	— Тук съм — извика.
	Аманда блъсна люлеещите се врати, влезе в кухнята и завари майка си да седи до масата, на която стоеше неотворена бутилка вино.
	— Какво се е случило, мамо?
	Адриана се усмихна и за кой ли път си помисли колко красива е дъщеря й — имаше светлокестенява коса и лешникови очи, подчертаващи високите й скули. Младата жена беше с два-три сантиметра по-ниска от майка си, но винаги ходеше изправена и с грациозността на балерина, затова изглеждаше по-висока. Беше слаба, дори прекалено слаба според Адриана, която обаче бе разбрала, че не бива да го коментира.
	— Иска ми се да поговорим.
	— За какво?
	Вместо да отговори, Адриана посочи стола от другата страна на масата:
	— Седни, ако обичаш.
	Дъщеря й се подчини. Отблизо изглеждаше изтощена и отчаяна. Адриана безмълвно стисна дланта й, после неохотно я пусна и се обърна към прозореца. Настъпи продължителна тишина.
	— Мамо — най-сетне попита Аманда, — добре ли си?
	Адриана затвори очи и кимна:
	— Да. Питах се откъде да започна.
	Дъщеря й се понаежи:
	— Пак ли ще ми опяваш? Защото ако е така…
	Адриана поклати глава:
	— Отнася се за мен. Ще ти разкажа нещо, което се случи преди четиринайсет години.
	Аманда наклони глава. Обкръжена от познатите мебели и вещи в малката кухня, Адриана подхвана разказа си.


>	3

	_Роданте, 1988 година_
	Пол Фланър излезе от адвокатската кантора и за миг вдигна очи към сивото утринно небе. Дръпна ципа на якето си, тръгна сред гъстата мъгла към тойотата, която беше взел под наем, и седна зад волана. Мислеше си колко е странно, че животът му през последните двайсет и пет години официално бе приключил с подписа му върху договора за продажба.
	Беше началото на януари 1988 година. Предишния месец беше продал двете си коли и лекарската си практика, а днес, след последната среща при адвоката, се раздели и с дома си.
	Не знаеше какво ще почувства, ако продаде къщата, но след като заключи входната врата, си даде сметка, че изпитва само смътно усещане за приключена работа. По-рано сутринта за последен път обиколи стаите, с надеждата да възкреси епизоди от миналото, например украсената елха и колко радостен беше синът му, когато по пижамка изтича в дневната, за да види какви подаръци му е донесъл Дядо Коледа. Помъчи се да си спомни уханията, които на Деня на благодарността се разнасяха от кухнята, дъждовните неделни следобеди, когато Марта приготвяше задушено, или гласовете, звучащи от дневната, където с жена му бяха устройвали множество тържества.
	Обикаляше стаите, от време на време спираше и затваряше очи, но никакви спомени не изплуваха в паметта му. Осъзна, че къщата е само празна черупка, и за пореден път се запита защо е живял тук толкова дълго.
	Изкара колата от паркинга, включи се в движението и се насочи към магистралата, като съумя да избегне задръстванията, причинени от многобройните обитатели на предградията, които отиваха на работа с колите си. След двайсет минути излезе на шосе №70 — двулентов път, водещ на югоизток към бреговете на Северна Каролина. Двата му сака бяха на задната седалка. Билетът за самолета и паспортът му бяха в кожената чантичка на седалката до него. В багажника беше оставил аптечката и медицинските материали, които го бяха помолили да занесе.
	Небето беше като картина в сиво и бяло, най-сетне зимата беше влязла във владение. Сутринта около час валя проливен дъжд, а пронизителният северен вятър подсилваше усещането за студ. Движението беше спокойно, шосето не бе хлъзгаво, затова Пол настрои темп контрола на малко по-висока скорост от разрешената, и се замисли за онова, което беше направил сутринта.
	Брит Блакърбай, негов адвокат и дългогодишен приятел, за последен път опита да го разубеди. Преди шест месеца, когато Пол сподели с него намеренията си, Брит си помисли, че е някаква шега, засмя се и възкликна:
	— На куково лято.
	Само че като погледна приятеля си, разбра, че той говори съвсем сериозно.
	Разбира се, Пол се беше подготвил за срещата — единствен навик от миналото, от който не можеше да се отърси. Побутна към адвоката три листа хартия с текст, прилежно напечатан на машина, подчерта, че цените са разумни, и поясни някои клаузи от договорите, които предлагаше.
	Брит дълго се взира в трите листа хартия, после вдигна поглед:
	— Заради Марта ли е?
	— Не — отвърна Пол. — Изпитвам необходимост да го направя, нищо повече.
	Тръсна глава да прогони спомена за срещата, включи парното на колата и протегна ръка, за да си стопли пръстите. В огледалцето за обратно виждане зърна небостъргачите на Роли, столицата на Северна Каролина, и се запита кога ли отново ще ги види.
	Продал беше къщата на млада семейна двойка — съпругът работеше в компанията „Глаксо“, жената беше психолог — които първи се отзоваха на обявата. Върнаха се на другия ден и след по-малко от час направиха предложение на Пол. Бяха първата и единствена семейна двойка, огледала къщата.
	Пол не се изненада. Беше там при второто им посещение и чу как въодушевено обсъждат предимствата и удобствата. Още щом се запозна с тях, разбра, че ще купят къщата, макар че те се стараеха да прикриват ентусиазма си. Показа им как действа алармената система и как да отварят портата, отделяща квартала от околните райони, предложи на кандидат-купувачите да ги свърже с озеленителя, който поддържаше градината, и с фирмата, отговаряща за почистването на басейна. Обясни, че мраморът за пода във фоайето е бил внесен от Италия, а прозорците със стъклопис са били изработени от майстор в Женева. Преди две години всички кухненски уреди бяха подменени с нови, фризерът и скъпата готварска печка още се смятаха за последна дума на техниката; на въпроса на младите хора Пол отвърна, че няма да е проблем в кухнята да се приготвя храна за двайсет души. Показа им голямата спалня и банята, разведе ги из другите стаи. Забеляза как двамата се възхитиха от ръчно изработените гипсови орнаменти и гладко шпаклованите стени. Слязоха на долния етаж, той насочи вниманието им към мебелите, изработени по поръчка, и кристалния полилей, остави ги да разгледат персийския килим под масата от черешово дърво в голямата трапезария. Като влязоха в библиотеката, младият мъж прокара пръсти по ламперията от явор и се втренчи в лампата от „Тифани“ в единия край на бюрото, после недоверчиво попита:
	— В цената е включено цялото обзавеждане, така ли?
	Пол кимна. Излезе от библиотеката и чу как двамата възбудено си зашепнаха. След обиколката на къщата, продължила около час, и преди да си тръгнат, най-сетне зададоха въпроса, който той очакваше:
	— Защо продавате къщата?
	Пол погледна мъжа — знаеше, че онзи го разпитва не само от любопитство. Цялата история с прибързаната продажба намирисваше на скандал, пък и цената бе прекалено ниска, дори ако домът се продаваше необзаведен.
	Спокойно можеше да каже, че вече е сам, и не му е необходима толкова голяма къща. Че с напредването на възрастта му става все по-трудно да се качва и слиза по стълбището. Че възнамерява да купи друга къща и да я обзаведе в различен стил. Или че смята да се пенсионира, а този имот изисква прекалено много грижи.
	Само че нито една от тези причини не отговаряше на истината. Той погледна в очите непознатия и попита:
	— А вие защо искате да я купите?
	Тонът му беше дружелюбен, не заядлив, но потенциалният купувач не отвърна веднага, а се спогледа с жена си, красива дребничка брюнетка, с която изглеждаха на една и съща възраст — около трийсет и пет години. Младият мъж също беше привлекателен и се движеше така, сякаш е глътнал бастун — очевидно беше предприемчив, амбициозен и с голямо самочувствие. Двамата като че ли не разбраха въпроса на Пол; след миг колебание жената промърмори:
	— Открай време мечтаем за такава къща.
	Пол кимна и си помисли, че бе изпитвал същите чувства. Допреди шест месеца. Усмихна се и каза:
	— Пожелавам ви да сте щастливи тук.
	Двамата си тръгнаха, той ги съпроводи с поглед, докато вървяха към колата. Помаха им, преди да затвори входната врата, но щом влезе обратно в къщата, гърлото му се сви. Докато гледаше младия мъж, бе осъзнал, че му напомня за самия него, за усещането, което навремето изпитваше, заставайки пред огледалото. Ненадейно и съвсем безпричинно горещи сълзи парнаха очите му.

	* * *

	Шосето минаваше край Смитфийлд, Голдсборо и Кинстън — градчета, намиращи на петдесетина километра от безбрежните полета, засадени с памук и тютюн. Израснал беше в малка ферма в този район близо до Уилямстон и пейзажът му беше познат. Край шосето се нижеха разнебитени складове за тютюн и фермерски къщи; сред голите клони на дъбовете се беше вплел имел. Стройни борове, засадени нагъсто, разделяха имотите.
	Спря да обядва в Ню Бърн, живописно градче, намиращо се близо до делтата на реките Нойс и Трент. Разходи се из квартала с историческите забележителности, от магазин за готови храни си взе сандвич и чаша кафе и въпреки студа седна на скамейка близо до хотел „Шератон“, откъдето се виждаше пристанището. Закотвените яхти и платноходки леко се поклащаха под повея на ветреца.
	Наистина бе студено — при всяко издишване от устата му излизаха облачета пара. Довърши сандвича и махна капачето на чашата с кафето. Загледа се в тънката струйка дим и се замисли за събитията, довели до поврата в живота му. Не познаваше майка си, защото беше починала при раждане, и тъй като беше единствен син на човек, който си изкарваше хляба със земеделие, животът му не беше никак лесен. Вместо да играе бейзбол с приятели или да ходи на риболов, по дванайсет часа дневно почистваше от вредителите тютюневите листа, приведен под жарките лъчи на южняшкото слънце, затова гърбът му вечно беше със златисто кафеникав загар. Като всички деца понякога мрънкаше, но в общи линии се беше примирил с работата. Знаеше, че баща му няма да се справи без неговата помощ, а пък я заслужаваше. Бе търпелив и добросърдечен, но също като него говореше само при крайна необходимост. През повечето време в къщицата им цареше тишина като в църква. На вечеря бащата формално питаше Пол как върви училището или задаваше въпрос относно полската работа, през другото време се чуваше само потропването на приборите. След като измиеха съдовете, бащата отиваше в дневната и се захващаше със счетоводната работа, а момчето се зачиташе в поредната книга. Нямаха телевизор, радиоапаратът се включваше само по време на метеорологичната прогноза.
	Бяха бедни, но на трапезата им винаги имаше храна и през зимата не студуваха. Въпреки това Пол понякога се срамуваше от дрехите си или задето никога не разполагаше с достатъчно пари да си купи от дрогерията шоколадче или бутилка кока-кола, както правеха приятелите му. От време на време чуваше подигравки по свой адрес, но вместо да се опълчи на грубияните, той изцяло се отдаде на учението, сякаш да докаже, че злобните коментари не го интересуват. Всяка учебна година завършваше с отличен успех и макар че баща му се гордееше с него, погледнеше ли бележника, неизменно се натъжаваше, като че ли знаеше какво означават — че един ден синът му ще се махне от фермата и никога повече няма да се върне.
	Трудовите навици, залегнали у Пол от детството, се оказаха полезни в други области от живота му.
	Не само се дипломира като първенец на гимназията, ами стана отличен атлет. Като първокурсник не го приеха във футболния отбор и треньорът го посъветва да опита бягане в пресечена местност. След като разбра, че не вродените качества, а упоритият труд, отличават победителите от загубилите, в състезанието, започна да става в пет сутринта, за да тренира два пъти дневно. Упорството му беше възнаградено — заради постиженията си в леката атлетика получи стипендия за университета „Дюк“ и в продължение на четири години беше най-добрият им спринтьор, същевременно вземаше всички изпити с отлични оценки. През тези години само веднъж свали гарда и едва не загина, ала не допусна същото да се случи отново. Завърши едновременно химия и биология и се дипломира с почести. Същата година финишира трети в националния турнир по крос през пресечена местност.
	След състезанието подари на баща си медала и му каза, че се е старал заради него.
	— Не — отвърна възрастният човек, — направи го заради себе си. Моля се само да тичаш към нещо, не да бягаш от него.
	Същата нощ, след като си легна Пол дълго се взира в тавана — опитваше да проумее думите на баща си. Самият той вярваше, че се е устремил към определена цел. Искаше по-добър живот, финансова стабилност, възможност да помага на баща си. Уважение, никакви тревоги. Щастие.
	През февруари, докато беше последна година в Дюк, разбра, че е приет да следва медицина във Вандербилт; отиде да види баща си и му съобщи хубавата новина. Възрастният човек каза, че се гордее с успехите му. Ала късно вечерта Пол погледна през прозореца и го видя. Стоеше до оградата — самотен силует в нощната тъма, и се взираше в полята.
	След три седмици баща му почина — получил инфаркт, докато орал, подготвяйки земята за пролетната сеитба.
	Пол беше съкрушен от загубата, но вместо да се отдаде на скръбта, се помъчи с още по-усърдна работа да потисне спомените. Записа се във Вандербилт по-рано от необходимото, усърдно посещаваше лятното училище, за да се подготви за бъдещите лекции, есента прибави още три предмета към и без това претоварения си график. От този момент започна да живее на автопилот. Ходеше на лекции, работеше в лабораторията и по цяла нощ залягаше над учебниците. Ежедневно пробягваше по осем километра, винаги си засичаше времето и се стараеше с всяка изминала година да подобрява рекорда си. Не посещаваше баровете и нощните клубове, не кандидатства за университетския отбор по лека атлетика. Купи си телевизор, подчинявайки се на внезапна приумица, но въобще не го извади от кашона и след година го продаде. Беше стеснителен и избягваше жените, ала негов колега настоя да го запознае с Марта — добродушна блондинка, родом от Джорджия, която работеше в библиотеката към медицинския факултет; така и не събра смелост да я покани на среща, накрая се наложи тя да поеме инициативата. Макар да се притесняваше от бясното темпо на живота му, Марта прие да се омъжи за него и след десет месеца вече бяха съпруг и съпруга. Последната изпитна сесия наближаваше, нямаше време за меден месец, но той обеща на Марта след края на учебната година да отидат на някое романтично местенце. Така и не изпълни обещанието си. Синът им Марк се роди след дванайсет месеца, но през първите две години от живота на момченцето Пол нито веднъж не смени пеленката му, нито го държа на ръце, докато заспи.
	Седеше до кухненската маса, разучаваше диаграми на човешката физиология, решаваше химически уравнения, водеше си записки, един подир друг вземаше с отличие всичките изпити. След три години се дипломира като първенец на випуска и заедно със семейството си замина за Балтимор, за да изкара стажа си като хирург в прочутата болница „Джон Хопкинс“.
	Вече бе сигурен, че призванието му е да бъде хирург. Много специалности в медицината изискваха от лекаря отблизо да контактува с пациентите, да ги утешава и успокоява; той не умееше нито едното, нито другото. При хирургията бе различно — пациентите не се интересуваха от способността на лекаря да общува, а от способностите му. Пол знаеше, че притежава необходимите умения, и увереността му помагаше на болните да забравят страха от операцията. В тази среда той се чувстваше в свои води. През последните две години на стажуването работеше по деветдесет часа седмично, нощем спеше само по четири, но колкото и да е странно, не проявяваше признаци на умора.
	След стажа защити аспирантура по лицево-челюстна хирургия, със семейството си се премести в Роли, където се наблюдаваше бум в прираста на населението, и с още един хирург започнаха частна практика. В града нямаше други специалисти в тази област, затова пациентите им непрекъснато се увеличаваха. Още преди да навърши трийсет и четири години, Пол изплати студентския заем. Две години по-късно вече сътрудничеше на всички големи болници в района и най-вече на медицинския център към университета в Северна Каролина, където съвместно с лекари от клиниката „Мейо“ работеха върху клинично изследване на неврофибромите. След още една година в медицинското списание „Ню Ингланд Джърнал“ поместиха негова статия върху цедката на небцето, а публикуваната четири месеца по-късно статия за хемангиомите предизвика революция в операциите на деца с този проблем. Репутацията му се затвърди, а след като успешно оперира дъщерята на сенатор Нортън, обезобразена при автомобилна катастрофа, снимката му се появи на първа страница на „Уол Стрийт Джърнал“.
	Пол бе сред първите лекари в Северна Каролина, които започнаха да правят и пластични операции, и то тъкмо когато козметичната хирургия започна да става популярна. Клиниката му процъфтяваше, доходите му шеметно се увеличиха, стилът му на живот се промени. Купи си беемве, после мерцедес, след това порше, сетне друг мерцедес. С Марта построиха къщата на мечтите си. Той купи облигации и акции на дузина корпорации. След като разбра, че не може да се справи с тънкостите на борсовата търговия, потърси услугите на специалист. Състоянието му започна да се удвоява на всеки четири години, а когато вече имаше толкова пари, че да му стигнат до края на живота, доходите от инвестициите нараснаха тройно.
	Ала той продължи да работи. Оперираше не само през седмицата, но и в събота. Неделните следобеди прекарваше в клиниката. Колегата, с когото работеха отначало, не издържа конкуренцията му и потърси съдружие с други лекари.
	Докато Марк беше на две-три години, Марта често споделяше желанието си да имат още едно дете. С течение на времето престана да повдига този въпрос. По нейно настояване от време на време Пол си вземаше отпуска, но като забеляза колко му е неприятно да се откъсва от работата си, Марта започна да гостува на родителите си заедно с Марк, а съпругът й си оставаше вкъщи. Пол намираше време да присъства на някои важни събития в живота на сина си, случващи се веднъж-дваж пъти в годината, но на практика почти не го познаваше.
	Внушаваше си, че работи в името на семейството си. Заради Марта, която също като него бе търпяла лишения през първите години на брака им. В памет на баща си. Или заради Марк. Ала дълбоко в душата си знаеше, че го прави заради себе си.
	Ако можеше да състави списък на пропуснатото през онези години, заради което най-много съжалява, отношенията със сина му щяха да са на първо място. Най-странното бе, че въпреки отчуждението им Марк изненадващо реши да стане лекар. След като го приеха в медицинския факултет, Пол разгласи новината сред колегите си — гордееше се, че синът му е избрал да тръгне по неговите стъпки. Беше убеден, че сега ще прекарват заедно много повече време, дори покани Марк на ресторант, за да го убеди да стане хирург. Младежът поклати глава:
	— Хирургията е твоят живот, но мен не ме вълнува. Честно казано, понякога те съжалявам.
	Думите му жегнаха Пол. Скараха се. Марк обсипа баща си с горчиви обвинения и демонстративно напусна ресторанта, след като Пол се вбеси. Изминаха няколко седмици — Пол не говореше на сина си, а младежът не опита да се сдобрят. Седмиците прераснаха в месеци, месеците в години. Марк поддържаше връзка с майка си, но не стъпваше в дома на родителите си, когато знаеше, че баща му е там.
	Пол реагира на отчуждаването със сина си по единствения начин, който познаваше — продължи да се товари с работа, ежедневно пробягваше задължителните осем километра, всяка сутрин задълбочено четеше финансовите страници във вестника. Само че виждаше тъгата в погледа на Марта и понякога късно нощем се питаше как да хвърли мост през пропастта, зейнала между него и сина му. Изсушаваше се да му телефонира, но така и не се осмели да го стори. Марта му беше казала, че младежът се справя и без неговата подкрепа. Не беше станал хирург, а общо практикуващ лекар, и след като работи няколко месеца, за да придобие поне малко опит, той се записа доброволец в международна благотворителна организация и напусна страната. Постъпката му беше благородна, ала Пол подозираше, че е продиктувана от желанието му да бъде възможно по-далеч от баща си.
	Две седмици след заминаването на сина им Марта подаде молба за развод.
	Навремето обвиненията на Марк го бяха разгневили, но постъпката на съпругата му го слиса и потресе. Помъчи се да я разубеди, обаче тя кротко го прекъсна:
	— Наистина ли ще страдаш за мен? Та ние с теб вече почти не се познаваме.
	— Мога да се променя.
	Марта се усмихна:
	— Знам, че можеш. И трябва да го сториш. Но по свое желание, не защото смяташ, че аз го искам.
	Следващите две седмици Пол прекара в някакъв унес, а месец по-късно, след като направи съвсем рутинна операция на шейсет и две годишната Джил Торелсън от Роданте, градче в Северна Каролина, тя почина в реанимацията.
	Сега си даваше сметка, че потресаващата случка, последвала ужасните преживявания в личния му живот, бе причината да поеме този път.

	* * *

	Изпи кафето, седна зад волана и зави към шосето. След четирийсет и пет минути влезе в Морхед Сити, премина по моста към Бофърт, преодоля поредица от остри завои и се насочи към остров Сидър.
	Ненатрапчивата красота на крайбрежните низини го заплени и той намали скоростта, за да се порадва на гледката. Тук животът бе различен. Той се удивяваше на шофьорите на колите в отсрещното платно, които му махаха, и на старците, седнали на скамейка пред някаква бензиностанция, сякаш нямаха друго занимание, освен да наблюдават преминаващите автомобили.
	Към три следобед взе ферибота за Окракок, селце в южния край на Аутър Банкс. Освен неговата имаше само още четири коли и по време на двучасовото пътуване той се запозна с другите пасажери. Пренощува в мотел в Окракок, събуди се, когато бялото кълбо от светлина се издигна над океана, закуси набързо и няколко часа се разхожда из селцето, наблюдавайки как обитателите му се подготвят за бурята, предвещавана от метеоролозите.
	Най-сетне почувства, че е готов да продължи. Остави сака на задната седалка на колата си и поде пътуването на север до мястото, на което трябваше да отиде.
	Островите край бреговете на Северна Каролина бяха и необикновени, и мистични. Заоблени дюни, обрасли с високи треви, дъбове — джуджета, приведени от неспирния океански вятър… подобна гледка нямаше никъде другаде. Навремето островите са били свързани със сушата, но след последната ледникова епоха океанът беше завзел земите на запад, образувайки пролива Пимлико. До хиляда деветстотин и петдесета година островите не бяха свързани с шосе и на хората се налагаше да шофират по плажа, за да стигнат до къщите отвъд дюните. Дори и сега този обичай беше останал — на пясъка край водата се виждаха следи от автомобилни гуми.
	На места небето се беше прояснило и макар облаците гневно да препускаха към хоризонта, от време на време слънцето надничаше иззад тях и под светлината му пейзажът заблестяваше в искрящо бяло. Даже шумът от двигателя на колата не можеше да заглуши рева на океана.
	По това време на годината нямаше туристи, по шосето не се движеха други автомобили. Докато шофираше почти машинално, Пол отново се замили за Марта.
	Документите по развода бяха излезли едва преди няколко месеца, но общо взето нямаше неприятни сцени. Той знаеше, че Марта има приятел, дори подозираше, че връзката е започнала, преди жена му да поиска развод, но това не беше важно. Напоследък абсолютно всичко му се струваше маловажно.
	След като Марта го напусна, той съкрати натоварената си ежедневна програма — смяташе, че му е необходимо време да свикне с промяната. Ала след няколко месеца, вместо да се върне към обичайния си ритъм на живот, постепенно се отказа и от други дейности. Още правеше редовния крос, но откри, че вече не се интересува от борсовите новини във вестника. Откакто се помнеше, шест часа сън му бяха напълно достатъчни, ала най-големият парадокс бе, че макар сега да не се преуморяваше, изпитваше необходимост да спи по-дълго, за да се почувства ободрен.
	Настъпиха и други промени. За пръв път от години не чувстваше напрежение в раменните мускули. Бръчките, вдълбани с течение на времето, пак се набиваха на очи, но като застанеше пред огледалото, виждаше, че някогашното напрегнато изражение е заменено от меланхолия, която изглеждаше някак романтична. И още нещо — може би си въобразяваше, обаче изглеждаше, сякаш прошарената му коса най-сетне е престанала да оредява.
	Навремето смяташе, че е постигнал всичко. Тичаше все напред и напред, бе стигнал апогея на успеха, ала едва сега разбираше, че така и не последва съвета на баща си. През целия си живот бягаше от нещо, вместо да се стреми към някаква цел, и дълбоко в сърцето си осъзнаваше, че всичките му усилия са били напразни.
	Беше на петдесет и четири и си нямаше никого; докато се взираше в асфалтираната лента на шосето, виеща се пред него, той неволно се запита защо, по дяволите, е трябвало да бяга толкова неуморно и упорито.

	* * *

	Знаеше, че вече наближава краят на пътуването, и когато навлезе в Роданте, намали скоростта и любопитно се заоглежда. Центърът (ако можеше да се нарече така) на градчето се състоеше от няколко обществени сгради, които на пръв поглед осигуряваха най-разнообразни услуги. В универсалния магазин се продаваха не само хранителни продукти, ами железария и такъми за риболов; на бензиностанцията се предлагаха автомобилни гуми, резервни части за коли и услугите на механик.
	Не се наложи да разпитва как да стигне до хотелчето, в което си беше запазил стая. Няколко минути, след като мина през „центъра“, свърна от шосето по алея, посипана с чакъл, и си каза, че „Странноприемницата“ в Роданте е по-очарователна, отколкото си я представяше. Старинната викторианска къща беше боядисана в бяло, черни кепенци обграждаха правоъгълните прозорци, уютната веранда като че ли любезно подканваше госта да влезе. На парапета бяха наредени саксии с разцъфнали теменужки, американското знаме на покрива плющеше под вятъра.
	Пол извади саковете, преметна ги през рамо, изкачи се по стъпалата и влезе в къщата. Подът от чамови дъски беше надраскан, защото дълги години по него бяха газили стъпала с полепнал по тях пясък — пълна противоположност на лакирания паркет в доскорошния му дом, който изведнъж му се стори прекалено помпозен. Вляво имаше уютна дневна, през големите прозорци от двете страни на камината нахлуваше ярка светлина. Той долови аромата на прясно сварено кафе, видя чинийка с бисквити, очевидно оставена за него. Зави надясно по коридора, предполагайки, че някъде там ще намери собственика на хотела.
	Зад малкото бюро на рецепцията нямаше никого; ключовете на корковото табло бяха закачени за медальончета-маяци. Пол натисна звънеца на бюрото, изчака, отново позвъни — този път чу звук, напомнящ приглушено ридание. Остави на пода саковете, заобиколи бюрото и мина през летящите врати, водещи към кухнята. Върху плота стояха три големи плика с провизии. Той видя, че задната врата е отворена, тръгна натам и като стъпи на верандата, дъските изскърцаха. Вляво видя два люлеещи се стола с масичка помежду им, вдясно зърна някаква жена. Стоеше до парапета и се взираше в океана. Също като него и тя носеше избелели джинси, но беше облякла дебел пуловер с висока яка. Светлокестенявата й коса беше прибрана на опашка, вятърът развяваше няколкото изплъзнали се къдрици. Като чу проскърцването на дъските, непознатата стреснато се обърна и едва не събори от парапета чашата с кафе. Зад нея цяло ято птици рибарки се рееха, понесени от въздушното течение.
	Пол извърна очи, но след миг отново я погледна, като че ли тя го привличаше с магнит. Беше красива, макар лицето й да беше подпухнало от плач, но нещо в позата й му подсказа, че тя не осъзнава привлекателността си. По-късно, когато отново и отново възкресяваше в паметта си този миг, Пол реши, че неувереността й придава още по-голям чар.


>	4

	Аманда погледна майка си.
	Адриана бе прекъснала разказа си и отново се взираше през прозореца. Дъждът беше спрял, небето бе изпълнено със сенки. Тишината се нарушаваше само от монотонното бръмчене на хладилника.
	— Защо ми разказваш тази история, мамо?
	— Смятам, че трябва да я чуеш.
	— Но защо? Кой… кой е бил онзи човек?
	Адриана не отговори, а взе бутилката с вино и я отвори, без да бърза. Наля на себе си, после и в чашата на дъщеря си:
	— Пийни. Добре е да се подкрепиш.
	— Мамо?
	— Помниш ли, когато заминах за Роданте? Джийн ме беше помолила да я заместя в „Странноприемницата“…
	Изминаха няколко секунди, докато Аманда разбере какво й казва майка й.
	— Тогава май още бях в гимназията, нали? — промърмори.
	— Да.
	Адриана отново подхвана разказа си; Аманда машинално посегна към чашата — питаше се какво ли ще научи.


>	5

	През онзи далечен следобед Адриана стоеше до перилото на задната веранда на хотела, обгръщаше чашата с кафе с длани, за да ги стопли, и се взираше в безкрайната водна шир. Само за час океанът се промени, водата доби цвета на металния корпус на стар боен кораб, разпенени вълни препускаха, докъдето стигаше погледът й.
	Донякъде съжаляваше, че откликна на молбата на приятелката си да дойде в Роданте. Надяваше се поне за малко да намери тихо убежище, ала сега й се струваше, че е сгрешила. Първо, времето сякаш беше против нея — през целия ден по радиото предупреждаваха, че към островите приближава ураган, а перспективата електричеството да бъде прекъснато или да се наложи няколко дни да не си подаде носа навън от хотела, бе доста неприятна. Но имаше и нещо друго — въпреки гневно смръщеното небе плажът възкресяваше в паметта й прекалено много спомени за почивки със семейството й, за онези безгрижни дни, когато бе доволна от живота си.
	Дълги години се смяташе за щастливка. Запозна се с Джак, когато той беше първа година студент по право. Всичките им приятели и познати ги възхваляваха като идеалната двойка; Джак беше висок, слаб, с къдрава черна коса, тя — синеока брюнетка с изящна фигура. Сватбената им снимка заемеше видно място в дома им, поставили я бяха на полицата над камината. На двайсет и осем Адриана роди първото дете, през следващите две години им се родиха още две. По време на бременностите и тя като много други жени натрупа доста килограми, но упорито се стараеше да ги свали, и макар да не възвърна предишната си фигура, смяташе, че изглежда добре в сравнение с повечето раждали жени на нейната възраст.
	Беше щастлива. Харесваше й да готви, къщата блестеше от чистота, семейно ходеха на църква, стараеше се заедно със съпруга си да участва в обществения живот. След като децата тръгнаха на училище, започна да им помага за уроците, ходеше на родителските срещи, работеше в неделното училище и винаги беше първата доброволка, предложила да придружава класа по време на екскурзия. Не пропусна нито един училищен концерт, нито една постановка на ученически драматичен състав, нито един бейзболен или футболен мач, научи децата си да плуват и щастливо се засмя, като видя израженията им при първото им посещение в увеселителния парк „Дисни Уърлд“. Джак ознаменува четирийсетия й рожден ден с празненство — изненада в кънтри клуба, на което присъстваха близо двеста души. Беше незабравима вечер, изпълнена със смях и прекрасно настроение, ала по-късно, като се прибраха у дома, й направи впечатление, че докато се събличаше да си легне, Джак й обърна гръб. Изключи нощната лампа и се престори на заспал, макар Адриана да знаеше навика му дълго да се върти в леглото, преди да се унесе.
	Сега си даваше сметка как още тогава е трябвало да се досети, че има нещо гнило, но не й оставаше време да се замисли, защото Джак изцяло бе прехвърлил на нея грижите за трите им деца. Пък и не се заблуждаваше, че страстта помежду им вечно ще бъде като буен пламък — имаше достатъчно брачен стаж и знаеше, че ще преживеят периоди на отчуждение. Предполагаше, че любовният плам у съпруга й ще възкръсне както винаги досега, и не се притесняваше. Оказа се, че греши. Измина цяла година, но Джак вече не търсеше физическа близост с нея. Стигна се до там, че тя започна да търси в книжарниците наръчник, от който да научи как отново да спечели любовта на Джак, дори с нетърпение очакваше с него да поостареят. Представяше си какво ще е да имат внуци или какво ще правят, когато отново имат възможност да бъдат заедно повече време. Почти беше сигурна, че тогава отношенията им отново ще бъдат като преди.
	През този период на съмнения веднъж видя Джак да обядва с Линда Гастън в един ресторант. Линда беше негова колежка, работеше в клона на адвокатската кантора в Гринсбъро. Беше специалистка по имуществено право, а той — по уреждане на съдебни спорове, но понякога си сътрудничеха по едно и също дело, затова Адриана не се изненада, дори се усмихна, като ги видя през витрината на ресторанта. Линда много пъти беше гостувала в дома й и двете винаги намираха общи теми на разговор, макар че адвокатката беше с десет години по-млада и неомъжена. Едва когато влезе в ресторанта, Адриана видя как влюбено се гледат двамата. Беше сигурна, че се държат за ръце под масата.
	Не знаеше колко е стояла като вкаменена, но вместо да поиска обяснение, да вдигне скандал, побърза да излезе, преди да я забележат.
	Напук на всичко вечерта приготви любимото ястие на Джак и не спомена, че го е видяла с Линда. Престори се, че не се е случило, и постепенно убеди себе си, че е сгрешила, като ги е помислила за любовници. Може би Линда имаше неприятности в личния живот и Джак я утешаваше — такъв си беше той, добросърдечен. Или пък между двамата имаше взаимно привличане, но връзката им беше само платонична — мимолетна романтична фантазия.
	Отново бе сгрешила. Бракът им шеметно се разпадаше и след няколко месеца Джак поиска развод. Призна, че е влюбен в Линда, добави, че не е искал да стане така и се надява Адриана да го разбере. Тя отсече, че не го разбира, но още преди четирийсет и втората й годишнина съпругът й се изнесе от къщи.
	Оттогава бяха изминали три години и Джак имаше нов живот, ала тя още не можеше да се примири с краха на брака им. Съдът им беше дал равно право върху децата, но то беше само на хартия. Бившият й съпруг се беше преместил в Гринсбъро и рядко си правеше труда да пътува цели три часа, за да види синовете и дъщеря си. На практика децата живееха само при нея. Беше благодарна на съдбата, обаче отговорността сама да се грижи за тях бе толкова голяма, че тя вечно беше в стрес. Късно вечер изтощена се просваше на леглото, ала сънят не идваше, измъчваха я въпросите, които препускаха през съзнанието й. Не го сподели с никого, но понякога си представяше какво ще каже, ако Джак застане на прага и я помоли да го приеме обратно — дълбоко в душата си знаеше, че вероятно ще се съгласи.
	Ненавиждаше се заради слабостта си, но какво можеше да стори?
	Не желаеше такъв живот — нито го беше искала, нито го очакваше. Нито пък го беше заслужила. Играла беше честно, съобразявала се бе с правилата. Осемнайсет години дори мислено не изневери на съпруга си. Прощаваше му, когато се напиваше, носеше му кафе, когато му се налагаше да работи до късно, не му правеше забележка, че през почивните дни играе голф, вместо да прекарва повече време с децата.
	Често се питаше дали за него най-важен е сексът. Разбира се, Линда беше по-млада и по-красива, но дали това бе толкова важно за Джак, че да загърби всичко друго? Нима не държеше на децата? Или на нея? Как така с лека ръка зачеркваше осемнайсетте години щастлив брак? Пък и не можеше да я обвини, че не се интересува от секса — напоследък, когато и да се любеха, именно тя поемаше инициативата. Ако толкова държеше на секса, защо не беше предприел нещо?
	Жегваше я неприятната мисъл, че му е било скучно с нея. Вярно, че след толкова дълъг брачен живот с мъжа й си познаваха и кътните зъби, а всяка история бе разказвана и преразказвана в различни версии, докато още от първите няколко думи двамата знаеха завършека. Накрая бяха стигнали до етап, който според Адриана беше типичен за брачните двойки с дълъг стаж — тя се интересуваше как е минал работният му ден, той питаше как са децата, Адриана разказваше за поредните подвизи на малчуганите, Джак й съобщаваше поредните клюки, ширещи се из града. Понякога дори самата тя съжаляваше, че нямат по-интересни теми за разговор, но нима той не разбираше, че след няколко години същото ще се случи и с Линда?
	Не беше честно! Дори приятелите й го казваха и тя предположи, че са на нейна страна. Може би наистина бяха, но го показваха по странен начин. Преди месец нейни отдавнашни познати я бяха поканили на коледно празненство, но там тя завари Джак и Линда. Такъв беше животът в малките южняшки градчета — хората прощаваха изневерите и скандалите — обаче Адриана се почувства предадена.
	Беше й обидно и тъжно, но най-много я измъчваше самотата. Така и не се престраши след раздялата с Джак да излезе с друг. Пък и в Роки Маунт четирийсетгодишните необвързани мъже не се срещаха под път и над път, а онези, които бяха свободни, не бяха идеалната партия. Повечето имаха деца, а тя си даваше сметка, че не може да поеме по-голям товар от онзи, който вече тегнеше на плещите й. Отначало не й беше до запознанства, а когато най-сетне реши, че е готова за нова връзка, си състави списък с качествата на бъдещия си партньор — да бъде интелигентен, добродушен и привлекателен, но най-вече да е човек, който ще приеме факта, че тя се грижи за три деца в „трудната“ юношеска възраст. Подозираше, че това може да е проблем, от друга страна, децата й бяха прекалено самостоятелни и едва ли представляваха препятствие, обезкуражаващо мъжете.
	Отново грешеше, и то дълбоко.
	През последните три години нито веднъж не я бяха поканили на среща и с всеки изминал ден у нея се затвърждаваше убеждението, че подобно събитие така и няма да се случи. Симпатягата Джак имаше право да се забавлява, симпатягата Джак имаше право да чете в леглото утринния вестник с друга жена, но за нея нямаше надежда.
	Като капак на всичко имаше финансови затруднения.
	Джак й отстъпи къщата и плащаше навреме издръжката, определена от съда, но с тези пари Адриана едва свързваше двата края. Макар че по време на брака им съпругът й печелеше добре, не бяха спестили нито цент. Също като много други млади двойки бяха харчили безразсъдно за нови коли и почивки в скъпи курорти; когато на пазара излязоха телевизорите с големи екрани, те бяха първото семейство в квартала, снабдило се с модерната придобивка. Адриана беше убедена, че Джак спестява „бели пари за черни дни“, тъй като той водеше семейното счетоводство и уреждаше всички сметки. Оказа се, че не е така, и тя бе принудена да започне работа на половин ден в градската библиотека. Не се притесняваше, че с децата ще останат гладни, обаче се ужасяваше какво ще стане с баща й.
	Година след развода той получи удар, после за кратко време още три инсулта и вече трябваше да е под постоянно медицинско наблюдение и някой да го обслужва по двайсет и четири часа в денонощието. Адриана го настани в скъпа частна клиника, но като единствено дете беше принудена да поеме всички разходи. От сумата, получена при развода, й бяха останали пари колкото да плати за още една година престой в клиниката, ала не знаеше какво ще прави след това. Вече харчеше цялата си заплата за домакинските разходи и издръжката на децата. Приятелката й Джийн явно подозираше за финансовите й затруднения, защото, след като Адриана се съгласи да я замества в „Странноприемницата“, й бе оставила много по-голяма сума от необходимата за покупка на провизиите, придружена от бележка да задържи остатъка от парите като заплащане за труда й. Адриана й беше благодарна, но подаянията от приятели нараняваха гордостта й.
	Притесненията за баща й не бяха свързани само с пари. Понякога й се струваше, че само той винаги е на нейна страна, и подкрепата му й бе жизнено необходима, особено сега. Посещенията при него й помагаха за малко да избяга от действителността, изтръпваше при мисълта, че може да му се случи нещо лошо, защото не е била достатъчно грижовна.
	Какво щеше да стане с него? Ами с нея?
	Поклати глава, като че ли да прогони от съзнанието си тези въпроси. Не искаше да мисли за несигурното бъдеще, особено сега. Джийн я беше предупредила, че тук няма да има работа — за тази седмица бе направена само една резервация — и тя се надяваше смяната на обстановката да проясни съзнанието й. Намислила беше да се разхожда по брега, да прочете романите, които от месеци стояха на нощното й шкафче, да се изтегне на шезлонга и да наблюдава делфините, играещи сред вълните. Надяваше се да изпита облекчение, да намери покой, но докато стоеше на верандата на къщата в Роданте, очаквайки разразяването на бурята, я обзе отчаяние. Нямаше съпруг, беше на средна възраст, бе преуморена, започваше да напълнява. Децата й се бореха с живота, баща й беше тежко болен, тя се питаше дали ще има сили да продължи напред.
	Не издържа и се разрида; след няколко минути чу стъпки на верандата, обърна се и за пръв път видя Пол Фланър.

	* * *

	Пол хиляди пъти беше виждал плачещи хора, но в повечето случаи те се намираха в безличната чакалня на някоя болница, а той току-що излизаше от операция и още беше с престилка. Болничната униформа сякаш беше щит срещу личната и емоционална страна на работата му. Нито веднъж не беше плакал от съчувствие, нито си спомняше лицата на онези, които го гледаха с надежда и очакваха да отговори на въпросите им. Не се гордееше с безчувствеността си — такъв бе тогава, точка по въпроса.
	Ала в мига, в който видя зачервените от плач очи на жената, се почувства като нашественик в непозната територия. Първата му реакция беше да издигне предишната невидима стена между себе си и околните. Само че нещо в тази жена не му позволяваше да се дистанцира. Дали бе повлиян от обстановката или от факта, че непознатата изглежда толкова самотна, обаче изпита съчувствие — чувство, толкова чуждо на природата му, че го порази като гръм.
	Адриана, която не очакваше госта толкова рано, се помъчи да прикрие смущението си, задето я беше заварил в подобно състояние. Насила се усмихна, избърса очите си, престори се, че са се насълзили от вятъра.
	Обърна се към него и неволно се втренчи в лицето му.
	„Очите му са необикновени — помисли си. Бяха толкова светлосини, че изглеждаха почти прозрачни, но излъчваха сила и страст, каквито не беше виждала у никого. — Познава ме — каза си внезапно. — Или ще ме опознае, ако му дам възможност.“
	След миг се насили да прогони абсурдната мисъл. Защо ли бе дала воля на фантазията си? В човека пред нея нямаше нищо необичайно. Беше гостът, за когото Джийн я беше предупредила — не я беше заварил на рецепцията и бе тръгнал да я търси, нищо повече. Хвана се, че преценяващо го оглежда, както често правят непознатите.
	Не беше висок като Джак — ръстът му едва ли надвишаваше метър и осемдесет, обаче телосложението му бе атлетично като на човек, който тренира ежедневно. Скъпият му пуловер не подхождаше на избелелите джинси, но някак си комбинацията му стоеше добре. Лицето му беше мършаво, бръчки прорязваха челото му — сигурен белег за дългогодишно умствено напрежение. Прошарената му коса, побеляла на слепоочията, беше късо подстригана; Адриана предположи, че е на около петдесет години, но й бе невъзможно да определи точната му възраст.
	След няколко секунди Пол осъзна, че се взира в нея, сведе очи и промърмори:
	— Извинете. Няма да ви преча. — Посочи назад и добави: — Ще изчакам навън. Не бързайте.
	Адриана поклати глава:
	— Не, не. И без това смятах да се прибера. — Загледа се в него и отново остана поразена от очите му. Вече не бяха сурови, а някак замечтани и печални, сякаш го измъчваха тъжни мисли, ала се мъчеше да ги прикрие. Тя се извърна уж да взема чашата си.
	Пол учтиво задържа вратата отворена, тя му кимна да влезе пръв и го последва. Докато прекосяваха кухнята, за да се върнат на рецепцията, се улови, че оглежда атлетичното му тяло, и леко се изчерви, питайки се какво я е прихванало. Упрекна се мислено и застана зад бюрото, като се упрекваше за лекомислието си. Отвори книгата за резервации, прочете написаното и вдигна поглед:
	— Вие сте Пол Фланър, нали? Ще останете пет дни, във вторник сутринта си заминавате.
	— Точно така. — Той се поколеба. — Възможно ли е да ми дадете стая с изглед към океана?
	Адриана му подаде формуляра за регистриране:
	— Разбира се. Изберете, която стая пожелаете. През почивните дни няма да има други гости.
	— Коя, ще ми препоръчате?
	— Всички са хубави, но на ваше място бих избрала синята стая.
	— Синята стая?
	— Там завесите са най-тъмни. Ако спите в жълтата или в бялата стая, ще се събуждате в ранни зори, при изгрев-слънце. Има щори, но не помагат кой знае колко, защото прозорците гледат на изток. — Тя побутна формуляра към него, подаде му писалка: — Подпишете се, ако обичате.
	— Готово.
	Докато Пол изписваше името си, тя го наблюдаваше — забеляза, че и ръцете му са мършави като лицето му. Кокалчетата бяха изпъкнали като на по-възрастен човек, но движенията му бяха прецизни и премерени. Направи й впечатление, че не носи венчална халка… Разбира се, това не я засягаше.
	Той остави писалката, Адриана взе формуляра, за да провери дали го е попълнил правилно. Вместо домашен адрес беше посочил адреса на адвокатска кантора в Роли. Тя взе ключ, закачен на таблото на стената, поколеба се, откачи още два:
	— Приключихме с формалностите. Да ви покажа ли стаята?
	— Ако обичате.
	Адриана заобиколи бюрото и тръгна към стълбището. Пол си взе саковете и я последва. Като стигна до първото стъпало, тя спря, за да изчака госта, посочи към дневната:
	— Оставила съм ви кафе и бисквити. Кафето приготвих преди около час, предполагам, че още е топло.
	— Видях кафеника още като влязох. Благодаря.
	Като изкачи стълбището, Адриана се обърна, без да пуска перилото. На втория етаж имаше четири стаи — едната беше откъм фасадата, прозорците на другите гледаха към океана. Пол видя, че на вратите няма номера, а табелки с надписи: „Боди“, „Хатерас“, „Кейп Луукаут“, и се досети, че така са наречени фаровете по протежение на островите.
	— Изберете си, която най-много ви хареса — каза Адриана. — За всеки случай взех и трите ключа.
	Той надникна във всички стаи, после попита:
	— Коя е синята?
	— Всъщност аз я наричам така; Джийн я е назовала „Боди“.
	— Коя е Джийн?
	— Собственичката на хотела. Аз само я замествам, докато отсъства.
	Дръжките на саковете се врязваха в рамото му и той ги понамести, докато Адриана отключваше. Тя отвори вратата и се отдръпна да направи път на госта.
	Пол се огледа. Стаята беше тъкмо каквато си я представяше — непретенциозна и чиста, но не безлична като стаите в крайбрежните мотели. Леглото с балдахин беше под прозореца, до него имаше нощно шкафче. Вентилаторът на тавана лениво се въртеше, колкото да раздвижи въздуха. В другия край на помещението, до голяма картина, изобразяваща фара „Боди“, имаше още една врата, вероятно към банята и тоалетната. Голям шкаф почти заемаше едната стена — изглеждаше така, сякаш е в стаята, откакто е била построена „Странноприемницата“.
	С изключение на мебелите почти всичко беше в различни оттенъци на синьото — килимчето беше с цвета на яйце на червеношийка, завивката и завесите бяха морскосини, лампата на шкафчето също беше в синьо и блестеше като боята на нова кола. Шкафът и нощното шкафче бяха боядисани в кремаво, но за сметка на това върху тях бяха изрисувани изгледи от океана, грейнал под лятното небе. Дори телефонът беше син, затова приличаше на играчка.
	— Какво ще кажете?
	— Безспорно названието „синя“ подхожда на стаята.
	— Искате ли да разгледате другите?
	Пол остави на пода саковете, погледна към прозореца:
	— Не, тази ми харесва. Може ли отворя прозореца? Малко е задушно.
	— Разбира се.
	Той прекоси стаята, отмести резето и понечи да вдигне стъклото. Може би защото през годините къщата беше пребоядисвана многократно, рамката се вдигна с няколко сантиметра и се заклещи. Пол се насили да я избута по-нагоре, мускулите на жилестите му ръце заиграха.
	Адриана се покашля и промърмори:
	— Да ви предупредя, че за пръв път играя ролята на управителка. Идвала съм много пъти, но Джийн винаги беше тук… Ако нещо не е наред, веднага ми кажете.
	Пол се обърна. Беше с гръб към светлината, лицето му тънеше в сенките.
	— Не се притеснявайте — промърмори. — Напоследък не съм толкова придирчив.
	Тя се усмихна, извади ключа от бравата:
	— Ето какво трябва да знаете. — Джийн изрично ми напомни да ви го предам. Радиаторът е под прозореца, само трябва да го включите. Отначало ще цъка, но след няколко минути ще престане. Оставих хавлиени кърпи в банята, ако ви трябват още, веднага ще донеса. И макар че ще ви се стори цяла вечност, горещата вода все пак ще потече от крана, честна дума.
	Спря за миг да си поеме въздух и видя как Пол се усмихна.
	— Ако през почивните дни няма други гости — поради предупрежденията за буря не очаквам никого, освен ако някой закъса — ще приготвям каквато храна пожелаете. По принцип Джийн поднася закуската в осем, а вечерята е в седем, но в случай, че сте зает по това време, само кажете и ще се храним, когато ви е удобно. Или пък ще ви приготвя сандвичи.
	— Благодаря.
	Тя замълча, питаше се дали не е пропуснала някакво указание.
	— И още нещо — добави. — Да ви предупредя, че телефонът е настроен за селищни разговори. За междуградски трябва да използвате фонокарта или да говорите за сметка на отсрещната страна, а преди това да се свържете с телефонистката.
	— Разбрах.
	Адриана се поколеба на прага:
	— Нещо друго интересува ли ви?
	— Бяхте пределно изчерпателна. Само дето пропуснахте най-важното.
	— Какво?
	— Да ми кажете името си.
	Тя остави ключа върху шкафа и се усмихна:
	— Аз съм Адриана. Адриана Уилис.
	Пол прекоси стаята и за изненада на Адриана й подаде ръка:
	— Радвам се да се запознаем.


>	6

	Беше дошъл в Роданте по молба на Робърт Торелсън; извади от саковете най-необходимото и докато го прибираше в чекмеджетата, за пореден път се запита какво иска да му каже Робърт… и дали не очаква от него да започне да се оправдава и да се извинява.
	Джил Торелсън се беше обърнала към Пол, защото имаше менингиома. Доброкачественият тумор не заплашваше живота й, но, меко казано, ужасно я загрозяваше. Беше отдясно на лицето й — от носа и върху страната й се разпростираше издута морава маса, прорязана от белези на местата, където се беше възпалявала. Пол беше оперирал дузина пациенти с менингиоми, повечето след това му бяха изпращали благодарствени писма.
	Хиляди пъти мислено бе проследявал операцията, но още не знаеше от какво е починала жената. Нито пък науката предоставяше адекватен отговор. Дори след аутопсията не се разбра какво е причинило смъртта на Джил. Първото предположение бе, че пациентката е получила емболия, само че доказателства липсваха. После се предположи, че смъртта е настъпила в резултат на алергична реакция, причинена от упойката, или от следоперационно приложени медикаменти, но след известно време и това предположение отпадна. И дума не можеше да става за нехайство от страна на Пол — операцията беше минала като по ноти, разследването не установи никакъв пропуск от страна на хирурга, нито какъвто и да било страничен фактор, който би могъл да е причина за фаталния край.
	Видеозаписът беше най-убедителното доказателство. Тъй като операцията на менингиома се смяташе за рутинна, процедурата беше записана с видеокамера, за да бъде използвана за онагледяване. След трагедията записът беше анализиран от Съвета на хирурзите в болницата и още трима хирурзи от друг щат. Всички единодушно потвърдиха, че доктор Фланър не е допуснал ни най-малка грешка.
	В доклада се споменаваха други заболявания. Джил Торелсън беше с наднормено тегло, стените на артериите бяха уплътнени, след време вероятно щеше да се наложи да й направят коронарен байпас. Страдаше от диабет, а като закоравяла пушачка имаше емфизем, но така или иначе тези заболявания още не представляваха заплаха за живота й.
	Нямаше никакво логично обяснение за смъртта на Джил Торелсън — сякаш Бог внезапно я беше повикал при себе си.
	Подобно на мнозина, изпаднали в подобно положение, Робърт Торелсън заведе дело за лекарска грешка. Обвиняеми бяха Пол, управата на болницата и анестезиологът. Като повечето хирурзи Пол беше сключил застраховка „лекарска небрежност“. От застрахователното дружество му наредиха да разговаря с Робърт Торелсън само в присъствието на адвоката си, и то само ако дава показания и ищецът се намира в същото помещение.
	Цяла година делото не напредна. След като адвокатът на Торелсън получи доклада от аутопсията и заключението на независим експерт, изгледал видеозаписа, а юристите от застрахователното дружество и болницата направиха всичко възможно за протакане на съдебната процедура, свързана с големи разходи, той обясни на клиента си срещу какъв могъщ противник се е изправил. Макар да не го бяха казали направо, адвокатите от застрахователната компания искаха Робърт Торелсън да оттегли иска.
	По време на дългогодишната практика на Пол Фланър срещу него няколко пъти бяха отправяни подобни обвинения и те не бяха новост за него; изненадващото беше, че преди два месеца получи лаконично писмо от Робърт Торелсън. Не се налагаше да го препрочете, за да си припомни съдържанието. Краткото послание гласеше:
C>
	„Драги доктор Фланър,
	Искам да поговорим насаме. Много е важно за мен. Моля ви.“
@	Робърт Торелсън
C$
	Най-отдолу беше написал адреса си.
	Пол показа писмото на адвокатите си и те го посъветваха да го остави без последствия. Същият съвет му дадоха бившите му колеги от болницата:
	— Все едно не си го получил. След приключване на делото ще го поканим на среща, ако още държи да говори.
	Ала той усети в краткото писмо нещо, което го накара да не ги послуша.
	Прекалено много неща беше пренебрегнал в този живот.

	* * *

	Пол си облече якето, спусна се по стълбището, излезе от хотела и тръгна към колата. Взе от предната седалка кожената чантичка с паспорта си и билетите за самолета, но вместо да се прибере, заобиколи постройката.
	Откъм океана го лъхна студен вятър, той спря за миг, за да дръпне ципа на якето си. Пъхна чантичката под мишница, а ръцете си — под якето, наведе глава, за да се предпази от ветреца, който щипеше страните му.
	Небето беше също като в Балтимор преди разразяването на снежна буря, след която светът се превръщаше в пейзаж във всички оттенъци на мръсносивото. В далечината пеликан, понесен от вятъра, се рееше ниско над водата, разперените му крила бяха неподвижни. Пол се запита къде ли ще се приюти птицата, когато бурята се развилнее с пълна сила.
	Спря, като наближи водата. Вълните прииждаха от две посоки и се разпенваха при сблъсъка си. Въздухът беше влажен и студен. Пол се обърна — от кухненския прозорец на „Странноприемницата“ струеше жълтеникава светлина. За миг силуетът на Адриана се мярна като сянка, после изчезна от погледа му.
	Той си каза, че още на другата сутрин ще опита да говори с Робърт Торелсън. Според метеоролозите бурята щеше да се разрази следобеда и вероятно нямаше да стихне през двата почивни дни — тогава щеше да му е невъзможно да излиза. Нито пък искаше да чака до понеделник; самолетът му излиташе във вторник следобед от Дълес, следователно той трябваше да тръгне от Роданте не по-късно от девет сутринта. Не му се щеше да рискува и да пропусне срещата с Торелсън, а заради бурята вече разполагаше с ден по-малко. В понеделник електричеството щеше да е прекъснато, имаше опасност от наводнение, след това може би щеше да се наложи Робърт Торелсън да се грижи за свой близък, пострадал, при природното бедствие.
	За пръв път идваше в Роданте, но смяташе, че едва ли ще му отнеме повече от пет минути, за да намери адреса. Предполагаше, че в града има няколко дузини улички — щеше да го обиколи за по-малко от половин час.
	Постоя на плажа още няколко минути, обърна се и закрачи обратно към „Странноприемницата“. Отново зърна на прозореца силуета на Адриана Уилис.
	„Усмивката й“ — помисли си. Харесваше усмивката й.

	* * *

	На минаване край прозореца Адриана спря за миг и се улови, че наблюдава Пол Фланър, който идваше откъм плажа. Тя се занимаваше с разопаковането на продуктите и се опитваше да ги подрежда на местата им. Следобеда беше купила всичко, препоръчано от Джийн, но сега се запита дали не е трябвало да изчака пристигането на Пол, за да го попита дали има любими ястия.
	Любопитно й беше каква е целта на посещението му в Роданте. Джийн й беше казала, че когато телефонирал преди шест седмици, му обяснила, че след Нова година затваря мотела и ще го отвори отново чак през април; той обаче предложил да й плати двойно, ако го приюти за една седмица.
	Едно беше сигурно — че не е дошъл на почивка. Не само защото туристи не идваха в Роданте през зимата, но най-вече понеже не изглеждаше като човек, който често ходи на почивка.
	Не спомена, че възнамерява да посети свои роднини, следователно беше пристигнал по работа. От друга страна, това заключение беше лишено от всякаква логика. На острова нямаше никакви предприятия, местното население се прехранваше само с риболов и хотелиерство, пък и повечето хотели не работеха през зимата.
	Още си блъскаше главата над тази загадка, когато стъпките му проехтяха по стълбите. Чу го да изтупва пясъка от подметките си, след миг задната врата се отвори и той влезе в кухнята — носът му се беше зачервил от студа.
	— Бурята май наближава — промърмори, докато си сваляше якето. — В сравнение със сутринта температурата е паднала най-малко с десет градуса.
	Адриана прибра в шкафа кутия със сухарчета и се обърна:
	— Усетих, затова включих радиатора. Стори ми се, че усетих бръснещия вятър, макар че прозорците са затворени. Жалко, че не ви се случи по-хубаво време.
	Пол потърка раменете си:
	— Няма значение. Поканата за кафе още ли важи? Може да изпия една чаша, за да се стопля.
	— Сигурно вече е изстинало. Ще приготвя друго. Ще бъде готово след няколко минутки.
	— Няма ли да ви затрудня?
	— Ни най-малко. Тъкмо и аз ще пия.
	— Благодаря. Ще си оставя якето, ще се поизмия и веднага се връщам.
	Усмихна й се, преди да излезе. Адриана изведнъж усети, че машинално е сдържала дъха си. Смля кафе, смени филтъра и включи машината. Все от дневната сребърния кафеник, изля в умивалника престоялото кафе. Докато работеше, чуваше стъпките на Пол в стаята на горния етаж.
	Макар да знаеше, че през двата почивни дни той ще бъде единственият гост на хотела, не си беше давала сметка колко странно ще бъде да е сама с него. Изобщо да бъде сама. Разбира се, децата не бяха винаги до нея — ходеха на училище, на гости при съученици или на спортни състезания, но тя никога не оставаше задълго сама. Пък и те бяха членове на семейството й. Сега положението беше съвсем различно, може би затова непрекъснато й се натрапваше усещането, че се е озовала в нечий чужд живот, чиито правила не са й напълно ясни.
	Приготви си чаша кафе, останалото наля в сребърния кафеник и отново го занесе в дневната.
	Едва прекрачи прага и чу как Пол слиза по стълбището.
	— Тъкмо навреме — подхвърли. — Кафето е готово. Да запаля ли камината?
	Пол се пресегна за чаша и тя усети приятната миризма на одеколона му.
	— Не е необходимо. Не ми е студено. Може би по-късно.
	Адриана кимна и пристъпи към вратата:
	— Ако ви трябва нещо, ще бъда в кухнята.
	— Казахте, че и вие ще пиете кафе.
	— Вече си налях. Оставих си чашата на плота.
	Той я погледна:
	— Няма ли да ми правите компания? — каза го така, сякаш наистина искаше тя да остане.
	Адриана се поколеба. За разлика от Джийн тя не умееше да общува с непознати, същевременно беше поласкана от поканата му, макар да не знаеше защо.
	— С удоволствие — промърмори най-накрая. — Ей сега ще си взема чашата.
	Върна се в дневната и видя, че Пол се е настанил на единия люлеещ се стол до камината. Това помещение й беше любимото в „Странноприемницата“ — на стените висяха рамкирани фотографии, пресъздаващи живота на крайбрежните острови през двайсетте години на миналия век, на дългата полица бяха наредени книги, които, ако се съдеше по вида им, бяха препрочитани неведнъж и два пъти. Двата прозореца гледаха към океана. До камината бяха струпани дърва за огрев, имаше и сандъче с подпалки — гледка, която сякаш обещаваше приятна вечер със семейството.
	Пол държеше на скута си чашата с кафе, полюшваше се напред-назад и гледаше през прозореца. Вятърът разпиляваше пясъка, мъглата се стелеше все по-ниско и светът притъмня, сякаш падаше здрач. Адриана се настани на другия стол и също се загледа навън, като си повтаряше, че няма никаква причина да се чувства като на тръни.
	Пол се обърна към нея:
	— Мислите ли, че утре бурята ще отнесе мотела.
	Тя прокара пръсти през косата си:
	— Съмнявам се. Къщата е построена преди шейсет години и както виждате, още си е на мястото.
	— Били ли сте тук по време на ураган? Като този, който се очаква?
	— Не. Обаче Джийн е била, значи не е толкова страшно, от друга страна, тя е родена тук и може би е свикнала с капризите на времето.
	Пол усети, че се взира в нея, сякаш опитваше да я прецени. Беше с няколко години по-млада от него, чупливата й светлокестенява коса стигаше до раменете. Не беше слаба, но не бе и пълна; той си каза, че тъкмо така трябва да изглежда истинската жена, а не според абсурдните нереалистични стандарти, наложени от модните списания и телевизията. Носът й беше с малка издутина, около очите й имаше едва забележими бръчици, кожата й още беше гладка — типично за жени на границата между младостта и средната възраст, преди появата на първите издайнически бръчки.
	— Казахте, че с Джийн сте приятелки.
	— Запознахме в университета, бяхме съквартирантки. Минаха години, но не престанахме да поддържаме връзка. Навремето тук са живеели баба й и дядо й, после родителите й преустроили къщата в хотел. След като се уговорила с вас, тя ме помоли да я заместя, защото неочаквано я поканили на сватба в друг град.
	— Не сте от тук, нали?
	— Не. Живея в Роки Маунт. Идвали ли сте в нашето градче?
	— Много пъти съм го прекосявал на път за Грийнвил.
	Адриана отново си спомни как на регистрационния формуляр беше посочил само адреса на адвоката си. Каква ли беше причината? Отпи от кафето, сложи чашата на коляното си и колебливо промърмори:
	— Не ми влиза в работата, но защо сте тук? Не сте длъжен да отговаряте. — Побърза да добави. — Обаче ми е любопитно.
	Пол се понамести на стола:
	— Налага се да разговарям с един човек.
	— Доста път сте били, за да поговорите с някого.
	— Нямах избор. Човекът настояваше да се срещнем — сухо отвърна Пол, изражението му стана непроницаемо, сякаш той се вглъби в мислите си. Настъпи тишина, нарушавана само от плющенето на знамето на покрива. След малко Пол остави чашата си на масичката между двата стола и подхвърли: — А вие с какво се занимавате? Освен да помагате на приятелки, собственички на мотели.
	— Работя в обществена библиотека.
	— Наистина ли?
	— Изненадахте ли се?
	— Честно казано, да. Очаквах нещо съвсем различно.
	— Какво например?
	— Не съм сигурен. Само не и това. Не изглеждате толкова възрастна, че да сте библиотекарка. Онези, които познавам, са прехвърлили шейсетте.
	Адриана се усмихна:
	— Работя в библиотеката на половин ден. Имам три деца, ето защо, освен жена с професия трябва да бъда и майка.
	— Колко са годишни?
	— На осемнайсет, седемнайсет и петнайсет.
	— Много грижи ли ви създават?
	— Не особено. Лесно е, стига да ставам в пет сутринта и да си лягам след полунощ. — Пол се изсмя и тя почувства как напрежението я напуска. — А вие имате ли деца?
	— Само един син. — Той сведе очи, но след миг отново я погледна. — Лекар е в Еквадор.
	— Там ли живее?
	— Временно. Преди няколко години постъпи като доброволец в една болница близо до Есмералдас.
	— Сигурно се гордеете с него.
	— Да. — Той замълча, после добави: — Откровено казано, вероятно с наследил от съпругата ми склонността към благородни дела. По-точно бившата ми съпруга. Тя го възпита така.
	Адриана се усмихна:
	— Много мило.
	— Кое?
	— Че не отричате положителните й качества, макар да сте разведени. Мисълта ми е… малцина биха възхвалявали брачната си партньорка след раздялата. Обикновено разведените взаимно се оплюват или изтъкват само отрицателните страни на брака си.
	Пол се запита дали тя говори от собствен опит — нещо му подсказваше, че предположението му отговаря на истината.
	— Разкажете ми за децата си… Между другото, ще ви предложа нещо дори с риск да ви обидя — да си говорим на „ти“. И така, Адриана, разкажи ми за децата си.
	Тя отново отпи от чашата и си помисли колко странно е да чуе как Пол произнася името й.
	— Моите деца ли? Ами… да видим… Мат беше куотърбек в училищния отбор по футбол, сега играе баскетбол и е защитник. Аманда е влюбена в театъра и участва в драматичния състав, наскоро я избраха да играе Мария в „Уестсайдска история“. А Дан… Дан също играе баскетбол, но смята от догодина да се занимава с кеч. Треньорът го моли да се пробва, след като през лятото го видя в спортния лагер.
	Пол вдигна вежди:
	— Свалям им шапка. Браво на тях.
	— Постигнали са всичко благодарение на майка си — пошегува се тя.
	— Защо ли не се учудвам?
	Адриана се усмихна:
	— Разбира се, това са добрите им страни. Ако ти бях казала как ту изпадат в депресия, ту в еуфория, как от време на време се инатят като магарета, а стаите им са разхвърляни, щеше да помислиш, че съм най-лошата майка на света.
	Пол поклати глава:
	— Съмнявам се. Щях да си кажа, че си майка на деца в трудната юношеска възраст.
	— Намекваш, че твоят син, благородният лекар, е минал през същия етап, и не бива да губя надежда, така ли?
	— Мисля, че е преживял подобен период.
	— Но не знаеш със сигурност.
	— Не. — Той се поколеба. — За съжаление синът ми израсна без мен. Навремето работех прекалено много и не ми оставаше време за него.
	Явно признанието му костваше доста усилия и тя се запита защо бе решил да й се довери. Преди да реши какъв да бъде следващият й въпрос, телефонът иззвъня и двамата машинално се обърнаха.
	Адриана се изправи:
	— Извинявай. Трябва да се обадя.
	Пол я съпроводи с поглед и отново си помисли колко е привлекателна. Макар професията му да бе свързана с премахване на физически дефекти, открай време обръщаше по-малко внимание на външността, отколкото на качествата, оставащи невидими за окото — добросърдечие и почтеност, чувство за хумор и здравомислие. Адриана явно притежаваше тези качества, но интуицията му подсказваше, че малцина са си направили труда да я опознаят и че дори самата тя може би няма представа за положителните черти на характера си.
	Разбра, че е напрегната, когато седна на стола до него, и смущението й му се стори трогателно. Заради професията си често се сблъскваше с хора, които се мъчеха на всяка цена да му направят впечатление, стараеха се да не направят гаф, парадираха с уменията си. Други изнасяха безкрайни монолози, сякаш за тях разговорът беше като еднопосочна улица, а според Пол нямаше нищо по-неприятно от самовлюбените досадници. Доколкото можеше да съди, Адриана не беше нито едното, нито другото.
	Пък и безусловно беше приятно разнообразие да разговаря с някого, който не го познава. През последните месеци или се стараеше да бъде сам, или му се налагаше да парира въпросите на хора, загрижени за физическото и душевното му състояние. Нещо повече, неколцина негови колеги настояха той да посети психотерапевт и дори му препоръчаха специалист, който много им бил помогнал. До гуша му беше дошло да повтаря, че много добре знае какво прави, и е отговорен за действията си. Още повече му бяха омръзнали загрижените погледи на доброжелателите му.
	Ала в Адриана имаше нещо, което му подсказваше, че тя ще разбере душевните му терзания. Не можеше да си обясни защо изпитва това чувство или защо е толкова важно за него. Така или иначе беше сигурен в предположението си.


>	7

	След няколко минути Пол допи кафето си и занесе подноса в кухнята. Адриана беше с гръб към него и още говореше по телефона. Облегнала се беше на домакинския плот и машинално въртеше между пръстите си кичур от косата си. По тона й Пол разбра, че разговорът привършва, затова се приближи и остави подноса върху плота.
	— Да, намерих бележката ти… ъхъ… да, той вече пристигна… — Дълго мълча — явно слушаше какво й казват от отсрещната страна на линията, а когато отново заговори, сниши глас: — Цял ден по новините говорят само за това… Предполага се, че ще е изключително силен… Стига, де… под къщата ли? Може би си права… Да, предполагам, че ще се справя. Едва ли ще е толкова трудно, нали така? Няма защо… Приятно изкарване на сватбата… Дочуване.
	Тя се обърна тъкмо когато Пол остави чашата в умивалника:
	— Не е необходимо да раздигаш масата.
	— Знам, но и без това идвах насам. Да те питам — какво ще вечеряме?
	— Огладня ли?
	Пол пусна чешмата:
	— Малко. Разбира се, мога да почакам, ако за теб още е рано.
	— Не, не, и аз започвам да огладнявам. — Като видя какво се кани да направи Пол, тя добави: — Остави миенето на мен. Ти си гостът.
	Той се отдръпна встрани, Адриана застана до умивалника и продължи да говори, докато миеше чашите и кафеника:
	— За тази вечер предлагам пилешко, пържола или макарони със сирене и крем-сос. Ще приготвя каквото пожелаеш, но знай, че ако не хапнеш сега, вероятно ще се храниш чак утре. Не гарантирам, че през този уикенд магазините ще работят.
	— И трите предложения ми харесват. Ти избери.
	— Пилето вече се е размразило. Да го изпека ли?
	— Разбира се.
	— За гарнитура мисля да приготвя картофи и зелен фасул.
	— Ммм, чудесно.
	Тя избърса ръцете си с хартиена салфетка и посегна за престилката, преметната на дръжката на фурната. Сложи я и продължи:
	— Искаш ли салата?
	— Стига и ти да искаш. Не си прави труда само за мен.
	Адриана се усмихна:
	— Явно не се шегуваше, когато каза, че не си придирчив.
	— Не отказвам никаква храна, стига да не ме принуждават да я приготвя.
	— Не обичаш ли да готвиш?
	— Не ми се е налагало. Марта… бившата ми съпруга, често експериментираше с нови рецепти. Откакто ме напусна, почти всяка вечер се храня в ресторант.
	— Не очаквай да се меря с професионалистите. Умея да готвя, но не притежавам уменията на главните готвачи. Може би защото синовете ми повече се интересуваха от количеството, отколкото от оригиналността на рецептата.
	— Убеден съм, че каквото и да приготвиш, ще бъде чудесно, с удоволствие ще ти помогна.
	Адриана го изгледа, изненадана от предложението:
	— Стига да желаеш. Ако пък предпочиташ да си полегнеш или да почетеш, ще те повикам, когато съм готова.
	Пол поклати глава:
	— Не съм си взел нищо за четене, а задремя ли сега, довечера няма да мигна.
	След кратко колебание тя посочи вратата в дъното на кухнята:
	— В такъв случай благодаря. Ако искаш, обели картофите. Ще ги намериш в онзи килер на втората полица до пакета с ориз.
	Пол тръгна към килера. Тя се наведе да отвори хладилника, но изпод око изгледа човека, когото днес бе видяла за пръв път; беше й приятно, но и малко странно той да й помага в кухнята. В ситуацията имаше някаква интимност, която леко я смущаваше.
	— Има ли нещо за пиене? — обади се той. — В хладилника, де.
	Адриана отмести няколко пакета — на най-долната полица лежаха три бутилки, притиснати с буркан туршия, за да не се изтъркалят встрани.
	— Харесваш ли вино?
	— Какво е?
	Тя остави пилето върху плота, после извади една бутилка:
	— „Пино Грижио“. Става ли?
	— Не съм го пил. Обикновено си поръчвам шардоне. Опитвала ли си го?
	— Не.
	Пол прекоси кухнята, понесъл торбичка с картофи. Остави я на плота, взе бутилката. Прочете написаното на етикета и отбеляза:
	— Сигурно е хубаво. Пише, че се долавя фин привкус на ябълки и портокали. Случайно да знаеш къде е тирбушонът?
	— Стори ми се, че видях някъде. Чакай да проверя.
	Тя отвори едно чекмедже, после съседното, но тирбушон нямаше. Най-сетне го намери и като го подаде на Пол, за миг пръстите им се допряха. Той ловко извади тапата и я остави встрани, после отиде да вземе чаши от шкафа над печката. Извади една и се поколеба:
	— Да налея ли и на теб?
	— Защо не? — Още чувстваше допира на пръстите му и усещането бе опияняващо.
	Пол наля вино в две чаши, подаде й едната, едновременно отпиха по глътка. Наслаждавайки се на непознатия вкус, тя осъзна, че още се опитва да разбере какво се случва с нея.
	— Харесва ли ти? — попита той.
	— Много.
	— И аз съм на същото мнение. — Пол бавно завъртя чашата си. — Честно казано, дори е по-хубаво, отколкото очаквах. Трябва да го запомня.
	Внезапно Адриана почувства неудържимо желание да бъде колкото е възможно по-далеч от него и отстъпи назад:
	— Ще приготвя пилето.
	— Доколкото разбирам, това е намек и аз да се захващам с картофите.
	Адриана извади тавата за печене, а той остави чашата си на плота и застана до умивалника. Пусна водата, насапуниса ръцете си. Направи й впечатление, че първо изми опакото на дланите и самите длани, после поотделно всеки пръст. Тя включи печката, настрои релето на желаната температура и чу свистенето на газта.
	— Разполагаме ли с картофобелачка? — обади се Пол.
	— Така и не намерих — май ще се наложи да действаш с нож за обезкостяване на месо. Ще се справиш ли?
	Той тихо се изсмя:
	— Надявам се. Хирург съм.
	В този момент парченцата от мозайката внезапно си дойдоха по местата — бръчките, прорязващи лицето му, напрегнатия поглед, начина, по който си миеше ръцете. Адриана се запита защо от самото начало не се е досетила каква е професията му. Той застана до нея, пресегна се за мрежичката с картофите и започна да ги бели.
	— В Роли ли работиш?
	— Работех. Миналия месец си продадох практиката.
	— Приключил си кариерата си, така ли?
	— Би могло и така да се каже. Заминавам при сина си.
	— В Еквадор ли?
	— Ако ме беше попитал, щях да му препоръчам Южна Франция, ала едва ли щеше да ме послуша.
	Адриана се усмихна:
	— Че кое дете се вслушва в родителите си?
	— Имаш право. И аз не обръщах внимание на съветите на баща си. Вероятно е присъщо на юношеската и младежката възраст.
	Двамата замълчаха. Адриана добави ароматни подправки към пилешкото. Пол продължи сръчно да бели картофите.
	— Струва ми се, че Джийн е разтревожена заради бурята — подхвърли след малко.
	Тя го погледна:
	— Как разбра?
	— Направи ми впечатление как по едно време ти замълча. Предположих, че те предупреждава какво да направиш, за да предотвратиш максимално щетите, които ураганът може да нанесе на къщата.
	— Доста си проницателен.
	— Много работа ли предстои? С удоволствие ще ти помогна.
	— Внимавай, може да се възползвам от предложението. Бившият ми съпруг се гордееше, че борави с всякакви инструменти, но в това отношение аз съм с две леви ръце. Между нас казано, той си въобразяваше, че е сръчен, но всъщност беше тъкмо обратното.
	— Типичното желание на мъжкаря да се изтъкне. — Той остави на плота един обелен картоф, посегна за следващия. — Извинявай, че питам, но от колко време си разведена?
	Адриана се поколеба — не й се искаше да се разкрива пред този почти непознат човек, и се изненада, като се чу да отговаря:
	— От три години. Но той ме напусна година преди развода.
	— Децата с теб ли живеят?
	— През повечето време. Сега са във ваканция, затова гостуват на баща си. А ти откога си разведен?
	— Само от няколко месеца. Получихме развод през октомври, но също бяхме разделени година преди това.
	— Тя ли те изостави?
	Пол кимна:
	— Да, обаче вината беше предимно моя. Почти не се прибирах вкъщи и на Марта й дойде до гуша. На нейно място може би и аз щях да постъпя по същия начин.
	Адриана се замисли — струваше й се, че човекът, застанал до нея, нямаше нищо общо с онзи, когото бе описал. Попита го каква е била специалността му и като разбра, любопитно го изгледа. Пол продължи, сякаш бе прочел мислите й:
	— Посветих се на тази работа, защото виждах резултатите от труда си, освен това изпитвах удовлетворение, че помагам на ближните. Отначало извършвах възстановителни операции на жертви на катастрофи или пациенти с дефекти по рождение. През последните няколко години обаче нещата се промениха, хората все по-често прибягват към козметични операции. За изминалите шест месеца коригирах повече носове, отколкото смятах за възможно.
	— А у мен какво би променил? — закачливо подхвърли тя.
	Пол поклати глава:
	— Абсолютно нищо.
	— Говоря сериозно.
	— И аз.
	Той вдигна два пръста:
	— Честна скаутска.
	— Бил ли си скаут?
	— Не.
	Адриана се засмя, но почувства как страните й поруменяха:
	— Благодаря за комплимента.
	— Няма защо.
	След като приготви пилешкото, тя пъхна тавата във фурната, нагласи часовника, отново си изми ръцете. Пол изплакна картофите и ги остави до умивалника:
	— Давай следващата задача.
	— Доматите и краставиците за салатата са в хладилника.
	Той я заобиколи и се наведе да извади зеленчуците. Свежата миризма на одеколона му сякаш изпълни тясното пространство помежду им.
	— Какво ли е да израснеш в Роки Маунт? — подхвърли той.
	Адриана се поколеба — питаше се какво да каже, дали няма да го отегчи, но след няколко минути се отпусна и заговори на теми, едновременно познати и безопасни. Разказа за родителите си, за коня, който баща й й подари, когато тя навърши дванайсет години, припомни си как я научи да се грижи за животното и как благодарение на това още от тогава у нея се вкорени чувството за отговорност. С умиление говори за годините си в колежа, мимоходом спомена, че се е запознала с Джак на един студентски купон, добави, че са ходили две години. Премълча колко измамена се чувства, защото, произнасяйки брачната клетва, с вярвала, че ще бъдат заедно, докато смъртта ги раздели. Поклати глава и заговори за децата си, за да избяга от темата за развода.
	Пол я слушаше, режеше зеленчуците за салатата, от време на време задаваше въпроси, за да покаже, че я слуша внимателно. Неволно се усмихна на оживлението, което се изписа на лицето й, докато тя разказваше за баща си и за децата си.
	Здрачаваше си, сенките в ъглите на кухнята започваха да се сгъстяват. Адриана подреди чиниите и приборите, Пол доля вино в чашите. След като пилето се изпече, двамата седнаха до масата.
	По време на вечерята говореше предимно той. Разказа за детството си във фермата, описа непосилните години на следването си в медицинския факултет и спортните си прояви, описа предишните си посещения на островите край брега на Северна Каролина. Когато спомена баща си, Адриана се изкуши да сподели какво се случва с нейния баща, ала в последната секунда се отказа. Джак, Марта и Марк се споменаваха само мимоходом. Разговорът се плъзгаше по повърхността, сякаш и двамата не бяха готови да засегнат лични теми.
	Докато вечеряха, вятърът почти стихна и облаците застрашително се скупчиха на черни валма, предвещаващи разразяването на бурята. Като свършиха, Пол остави чиниите в умивалника, Адриана прибра в хладилника храната, която беше останала. Бутилката с вино беше пресушена, приливът наближаваше, първите светкавици вече проблясваха в далечината, сякаш някой снимаше с фотоапарат, надявайки се да увековечи тази нощ.


>	8

	Пол й помогна да подсуши съдовете, после кимна към задната врата:
	— Искаш ли да се поразходим по брега? Прекрасна нощ е.
	— Не застудя ли?
	— Да, обаче ми се струва, че през следващите няколко дни няма да ни се удаде подобна възможност.
	Адриана се поколеба, погледна през прозореца. Още не беше почистила след вечерята, но това можеше да почака.
	— Добре — промърмори, — само да си взема якето.
	За престоя си в „Странноприемницата“ беше избрала стаята, която преди дванайсетина години Джийн беше пристроила до кухнята. Беше по-голяма от другите помещения, в банята имаше голяма вана с устройство за хидромасаж. Според Джийн вземането на вана беше най-сигурното средство срещу лошото настроение и депресията и при всеки разговор по телефона с Адриана й препоръчваше тази „панацея“:
	— Полежи във ваната и ще се почувстваш по-добре. — Казваше й, без да се съобразява, че приятелката й не разполага с много свободно време, пък и трите й деца окупират двете бани в къщата.
	Адриана извади от дрешника якето, взе и шала. Докато го увиваше около шията си, машинално погледна часовника и с учудване забеляза колко неусетно е минало времето. Като се върна в кухнята, Пол вече си беше облякъл палтото и я чакаше.
	— Готова ли си? — попита.
	Тя вдигна яката на якето:
	— Да тръгваме. Обаче предупреждавам, че не обичам студа. Сигурно защото като южнячка съм свикнала с друг климат.
	— Няма да се бавим, обещавам — усмихнато подхвърли той.
	Излязоха, Адриана натисна бутона за лампата, която осветяваше стълбите. Крачейки един до друг, двамата превалиха ниската дюна и тръгнаха към отъпкания пясък досами водата.
	Имаше някаква екзотична красота в тази нощ край океанския бряг; студеният въздух бе свеж, мъглата беше пропита с мириса на сол. На хоризонта мълниите проблясваха ритмично и облаците сякаш примигваха. Адриана погледна натам и забеляза, че Пол също е вдигнал очи към небето. Хрумна й, че нищо не убягва от погледа му.
	— Виждала ли си нещо подобно? Такива мълнии? — промърмори той.
	— Не и през зимата. През лятото от време на време се разразяват гръмотевични бури.
	— Явлението е причинено от сблъсъка на атмосферните фронтове. Забелязах го още докато вечеряхме — смятам, че бурята ще бъде по-силна, отколкото предсказват метеоролозите.
	— Дано грешиш.
	— Дано.
	— Обаче си почти сигурен, така ли?
	Пол сви рамене:
	— Да речем, че ако знаех какво предстои, щях да опитам да отложа ангажимента си.
	— Защо?
	— Вече не обичам бурите. Помниш ли урагана „Хейзъл“? Разрази се през хиляда деветстотин петдесет и четвърта година.
	— Много смътно. Бях малка и когато токът у дома угасна, не се изплаших, а ми се стори истинско приключение. Пък и природното бедствие не нанесе големи щети в Роки Маунт.
	— Имали сте късмет. По онова време бях на двайсет и една и учех в „Дюк“. Като чуха за наближаването на урагана, няколко момчета от отбора по бягане в пресечена местност решиха, че ще се сплотим още повече, ако отидем на Райтсвил Бийч и си устроим купон. Не ми се ходеше, но тъй като бях капитанът, в крайна сметка бях принуден да се съглася.
	— Тогава ли тайфунът връхлетя брега?
	— Разминахме се на косъм. Казаха ни, че повечето жители на острова са били евакуирани, но бяхме млади, глупави и самонадеяни и решихме да си направим купона. Отначало беше забавно. Редувахме се да се изпречваме срещу вятъра и да пазим равновесие; беше ни хубаво, питахме се защо се вдига такава паника заради някакъв си ураган. След няколко часа вятърът се усили, заваля като из ведро, затова решихме да се върнем в Дърам. Само че беше прекалено късно — не можехме да напуснем острова. Властите бяха затворили всички мостове, след като скоростта на вятъра надвишила осемдесет километра в час. Положението се влошаваше с всяка изминала минута, все едно се намирахме във военна зона. Вихърът изтръгваше дървета заедно с корените, отнасяше покривите, покрай колата ни профучаваха камъни и скални отломки, които можеха да ни убият, а проливният дъжд заплашваше да ни издави като плъхове. Приливът настъпи, при това беше и пълнолуние — вълни, високи колкото триетажни сгради, една подир друга се носеха към нас. За щастие се намирахме на доста голямо разстояние от брега, но видяхме как водата погълна четири къщи. После, когато си мислехме, че не може да стане по-лошо, електропроводите започнаха да се късат. Един по един трансформаторите експлодираха, оголен кабел падна на сантиметри от колата и заплющя под напора на вятъра. Беше толкова близо, че виждахме искрите, и на няколко пъти за малко не се удари в колата. Докато съмна, не разменихме нито дума, само нашепвахме молитви. Беше най-глупавата постъпка в живота ми.
	Докато той разказваше, Адриана не откъсваше поглед от лицето му.
	— Имаш късмет, че си оцелял — промърмори накрая.
	— Знам.
	Вълните се разбиваха в брега толкова силно, че се образуваше пяна като мехурчета от шампоан в бебешка ваничка.
	— За пръв път разказвам за преживяното тогава — добави Пол. — Не съм го споделял с никого.
	— Защо?
	— Защото постъпката беше нетипична за мен. Дотогава не бях поемал такъв риск, никога повече не извърших подобно безразсъдство. Понякога се чувствам така, все едно кошмарът се е случил другиму. Трудно е да го проумееш, защото не ме познаваш — не знаеш, че бях от онези студенти, които в петък вечер не излизат с приятели, за да не изостанат с учението.
	Адриана се засмя:
	— Съмнявам се.
	— Вярно е. Оставах да зубря, когато другите се забавляваха.
	Тръгнаха по отъпкания пясък, Адриана извърна очи към къщите отвъд дюните. Нито един прозорец не светеше и Роданте, обгърнат от сенките, приличаше на призрачен град.
	— Ще ми се разсърдиш ли, ако ти кажа нещо? — промърмори тя. — Обаче се страхувам да не го изтълкуваш погрешно.
	— Няма.
	Повървяха мълчаливо, докато Адриана търсеше най-подходящите думи.
	— Ами… когато разказваш за себе си, сякаш говориш за другиго. Спомена, че изцяло си бил отдаден на работата си, от друга страна, си се отказал от богатата си клиентела, за да заминеш за Еквадор. Твърдиш, че не си склонен към необмислени постъпки, обаче „купонът“ по време на ураган е пример за безразсъдство. Опитвам се да проумея що за човек си в действителност.
	Пол се поколеба. Не дължеше обяснение нито на нея, нито на когото и да било, ала докато през тази студена януарска вечер крачеше под небето, раздирано от мълнии, изведнъж осъзна, че иска тя да го опознае… да го опознае истински, с всичките противоречия на характера му.
	— Имаш право — промълви. — Наистина разказвам за двама души. Навремето бях Пол Фланър, упоритият студент, който стана хирург. Работохоликът Пол Фланър, съпруг и баща, притежаващ прекрасна къща в Роли. Ала вече не съм същият. Опитвам да разбера кой всъщност е Пол Фланър и, честно казано, започвам да се съмнявам, че някога ще науча отговора.
	— Мисля, че всеки човек поне веднъж в живота си се чувства по този начин. Ала търсенето на истинското „аз“ подтиква малцина да се преселят в Еквадор.
	— Затова ли смяташ, че заминавам?
	Замълчаха, след няколко крачки Адриана го погледна:
	— Не. Предполагам, че отиваш, за да опознаеш сина си. — Видя изненаданото му изражение и побърза да добави: — Не беше трудно да се досетя. Та ти почти не го споменаваш. Но ако смяташ, че ще е от полза, приветствам решението ти.
	Пол се усмихна:
	— Ти си първата, която изразява подобно мнение. Дори Марк не беше очарован, когато му съобщих.
	— Ще му мине.
	— Така ли мислиш?
	— Ще ми се да е така. По този начин се утешавам, когато децата ми създават ядове.
	Пол се засмя и посочи назад:
	— Искаш ли да се върнем в хотела?
	— Тайничко се надявах да го предложиш. Ушите ми замръзнаха.
	Тръгнаха, по обратния път, следвайки отпечатъците от стъпките си в пясъка. Луната не се виждаше, но облаците блестяха като посребрени. В далечината приглушено избоботи гръм.
	— Що за човек е бившият ти съпруг?
	— Джак ли? — Тя се поколеба — искаше й се да смени темата, но си каза, че всъщност няма значение. С кого би могъл да сподели изповедта й? — За разлика от теб той смята, че е намерил себе си. Само дето откри истинското си „аз“ в обятията на друга, докато още бяхме женени.
	— Съжалявам.
	— И аз. По-точно съжалявах в началото. С течение на времето го приех. Старая се да не мисля за това, да забравя измяната на Джак.
	Пол си спомни как я беше видял, когато пристигна, сълзите в очите й.
	— Успяваш ли? — промърмори.
	— Не, обаче се опитвам. Пък и какво ли друго ми остава?
	— Например да заминеш за Еквадор.
	Тя забели очи:
	— Чудесна идея. Ще се върна у дома и ще кажа: „Извинете, деца, но се оправяйте сами. Мама заминава за известно време“. — Поклати глава и добави: — Невъзможно е. Не и докато тримата не се запишат в колежи. Сега са объркани, необходими са им подкрепа, усещане за стабилност.
	— Струва ми се, че си прекрасна майка.
	— Старая се. Обаче децата ми невинаги са на това мнение.
	— Погледни на нещата откъм добрата им страна — ще бъдеш отмъстена, когато те станат родители.
	— О, чакам с нетърпение този момент. Дори си представям как казвам на внучетата: „Искате ли чипс преди вечеря? От къде на къде ще си подреждате стаята? Разбира се, че можете да гледате телевизия до посред нощ…“.
	Пол се усмихна — изпитваше удоволствие от разговора. От присъствието на тази жена. Изглеждаше невероятно красива под сребристата светлина на наближаващата буря и той се запита как е възможно съпругът й да я изостави.
	Бавно вървяха към къщата, потънали в мислите си; от време на време се оглеждаха и се вслушваха в далечния тътен на гръмотевиците, ала не изпитваха необходимост да говорят.
	„Колко е приятно — помисли си Адриана. — Дори ме успокоява.“ Прекалено много хора смятаха, че мълчанието е празнота, която трябва да се запълни, пък ако ще и с празни приказки. Беше се наслушала на какви ли не глупости по време на коктейлите и празненствата, на които навремето придружаваше Джак. Любимите й мигове бяха, когато незабелязано се изплъзваше и се усамотяваше на верандата на домакините. Понякога заварваше там непознат човек, с когото си кимваха, сякаш сключваха таен договор: „Никакви въпроси, никакви безсмислени разговори“.
	Сега изпита същото усещане. Нощният въздух беше освежаващ, леденият вятър развяваше косата й, щипеше страните й. Пред нея по пясъка пробягваха сенки, за миг оформяха почти ясни изображения, после изчезваха от погледа й, океанът беше като катранен водовъртеж. Знаеше, че и Пол е поразен от гледката, от необузданата мощ на природните сили, и също като нея се страхува да проговори, за да не развали магията.
	Вървяха мълчаливо, но не се чувстваха неловко; с всяка стъпка Адриана се убеждаваше, че й се иска да бъде по-дълго с този човек. „Не е толкова странно, нали?“ — помисли си. И двамата бяха самотни… странници в нощта, бавно крачещи по пустия плаж на крайбрежно градче, наречено Роданте.

	* * *

	Влязоха в къщата, отидоха направо в кухнята и си свалиха якетата. Адриана окачи своето на закачалката до вратата, спътникът й стори същото.
	Докато тя се опитваше с дъх да си стопли дланите, видя как Пол погледна часовника, после се огледа, като че ли се питаше дали е настъпил моментът да си отиде в стаята.
	— Искаш ли да пийнеш нещо топло? — побърза да го попита. — Може да приготвя безкофеиново…
	— Имаш ли чай? — прекъсна я той.
	— Стори ми се, че одеве видях някъде. Ей сега ще го намеря.
	Тя прекоси кухнята, отвори шкафа до умивалника, заотмества пликове и кутии — приятно й беше, че ще остане още малко заедно с него. Намери на втората полица кутийка чай „Ърл Грей“ и когато го показа на Пол, той се усмихна и кимна. Адриана взе чайника, напълни го — действаше машинално, близостта на мъжа до нея я смущаваше. Водата завря, тя я наля в две чаши и с Пол отидоха в дневната.
	Отново седнаха на люлеещите се столове, само че сега, когато слънцето бе залязло, атмосферата сякаш се беше променила — полумракът създаваше усещане за спокойствие и за интимност.
	Докато пиеха чая, още почти час непринудено разговаряха на различни теми — чувстваха се свободни един с друг, като че ли се познаваха отдавна. Адриана се отпусна дотолкова, че сподели за тежкото заболяване на баща си и страховете си за бъдещето.
	Като лекар Пол често беше чувал подобни изповеди. Само че до този момент ги приемаше само като житейски истории, нищо повече. Родителите му бяха починали, майката и бащата на Марта бяха живи и здрави и живееха във Флорида; докато гледаше лицето на Адриана, помръкнало от тъгата, си помисли колко е щастлив, че съдбата не го е изправила пред подобна дилема.
	— Мога ли да съдействам с нещо? — промърмори. — Познавам много специалисти, може би ще намерят начин да помогнат на баща ти.
	— Благодаря за предложението, но опитах всички възможности. Последният удар му се отрази пагубно. Дори да има медикамент, който донякъде ще му помогне, вече е наложително за него денонощно да се грижи медицински персонал.
	— Какво смяташ да предприемеш?
	— Нямам представа. Надявам се Джак да размисли и да помогне с някаква сума. Навремето двамата с татко бяха много близки. Ако ли не, ще си намеря служба на пълен работен ден, за да плащам сметките в клиниката, в която е настанен сега.
	— Няма ли възможност за социално подпомагане? — Още преди да довърши изречението, Пол се досети какъв ще е отговорът й.
	— Може би, но за постъпване в добрите държавни болници се чака месеци, дори години, пък и повечето се намират на два часа път с кола, следователно няма да имам възможност често да го посещавам. Не бих оставила баща си във второкласно здравно заведение, където няма да се грижат добре за него. Не мога да му го причиня. — Тя замълча, мислите й се стрелкаха между миналото и настоящето. — При пенсионирането — добави — в завода му устроиха скромно тържество. Спомням си как си помислих колко ще му липсва работата. Постъпил беше там едва петнайсетгодишен и през целия си трудов стаж беше отсъствал само два дни по болест. Бях изчислила, че ако се съберат всички часове, които е работил в завода, ще се получат петнайсет години от живота му. Но като го попитах, той ме изненада — отвърна, че изобщо няма да страда за работата си. Имал страхотни планове, които смятал да осъществи.
	Изражението й се смекчи.
	— По-късно разбрах в какво се състоят „страхотните“ планове — да прави каквото иска, не каквото му нареждат. Да бъде повече време с мен, с внуците или с приятелите си, да чете и препрочита любимите си книги. След годините на робски труд заслужаваше да поживее нормално, само че… — Тя не довърши изречението. Помълча, после погледна Пол: — Ако се запознаете, ще ти допадне. Дори в сегашното си състояние.
	— Сигурен съм. Въпросът е дали той ще ме хареса.
	Адриана се усмихна:
	— Татко харесва всички. Преди да заболее, изпитваше неописуемо удоволствие да разговаря с различни хора, да научава житието и битието им. Беше безкрайно търпелив, затова всички без изключение разкриваха душата си пред него. Дори непознати. Доверяваха му тайни, които не биха споделили с другиго, защото знаеха, че няма да ги издаде. — Тя се поколеба. — Да ти кажа ли какво най-ярко се е запечатало в паметта ми?
	Пол леко повдигна вежди.
	— Фраза, която ми повтаряте още от времето, когато бях мъничка. Независимо дали бях направила беля, или заслужавах похвала, дали бях щастлива или тъжна, той ме прегръщаше и казваше: „Гордея се с теб“. — Адриана отново замълча, след малко добави: — Необяснимо защо, но фразата неизменно ме трогваше. Сигурно съм я чувала милион пъти, ала произнесеше ли я татко, се изпълвах с увереност, че той безрезервно ме обича. Пораснах и започнах да се шегувам с този му навик. Въпреки това на сбогуване той винаги я казваше, а пък аз се размеквах.
	— Изглежда, баща ти е забележителен човек — промълви Пол.
	— Вярно е. — Адриана поизпъна рамене. — Именно затова ще се съсипя от работа, ако се наложи, но той ще остане в частната болница. За него там е най-добре. Близо е до дома, медицинското обслужване е на висота, но по-важно от всичко е, че с него не се държат като с пациент, а с човешко същество. Заслужава да бъде там и това е най-малкото, което мога да направя за него.
	— Щастлив е, че има дъщеря, която да бди над него.
	— И аз съм щастлива. — Адриана се втренчи в стената, погледът й се премрежи. След миг поклати глава — изведнъж осъзна какво е казала. — Ама и аз съм една! Надух ти главата с моите проблеми. Извинявай.
	— Не се извинявай. Радвам се, че сподели с мен.
	Тя се поусмихна и леко се приведе:
	— Какво от брачния живот ти липсва най-много?
	— Доколкото разбирам, сменяме темата.
	— Реших, че е време и ти да вземеш думата.
	— Длъжен ли съм?
	Тя сви рамене:
	— Не, разбира се. Обаче смятам, че след като разголих душата си, сега е твой ред да сториш същото.
	Пол въздъхна престорено и се загледа в тавана:
	— Да видим… — Той прилепи дланите си една до друга. — Може би радостното чувство, че някой ме чака, като се върна от работа. Обикновено се прибирах у дома много късно, понякога Марта вече си беше легнала. Ала фактът, че тя е там, ми се струваше естествен и окуражаващ. А на теб какво ти липсва?
	Адриана остави чашата си на масичката между двата люлеещи се стола:
	— Обичайното. Човек, с когото да разговаряш, и онези първи целувки сутрин още преди да си измием зъбите. Обаче има нещо друго. Откровено казано, повече се тревожа какво липсва на децата. Заради тях ми е мъчно, че Джак ни напусна. Малките деца зависят от майките, но станат ли юноши, започват да изпитват необходимост от връзка с бащите си. Особено момичетата. Не искам дъщеря ми да мисли, че всички мъже са подлеци, които изоставят семействата си, но как да я поучавам, след като собственият й баща я е зарязал?
	— Не знам.
	Адриана поклати глава:
	— Мъжете задават ли си подобни въпроси?
	— Само добросъвестните мъже.
	— Колко продължи бракът ти?
	— Трийсет години. А твоят?
	— Осемнайсет.
	— Двамата с теб имаме достатъчно голям брачен стаж, би трябвало да знаем истината.
	— И каква е тя? Къде е ключът към щастливия брак? Струва ми се, че такива бракове вече няма.
	— Да, може би имаш право.
	Стенният часовник в коридора започна да бие. След като звънът секна, Пол потри врата си, опитвайки да прогони схващането след дългото шофиране:
	— Май вече ще си лягам. Утре ще ставам рано.
	— Знам — кимна тя. — Взе ми думите от устата.
	Въпреки това не станаха веднага. Поседяха заедно още няколко минути, без да говорят, но и без да се чувстват неловко от мълчанието. От време на време той я поглеждаше, но извръщаше очи, преди погледите им да се срещнат.
	Адриана въздъхна, изправи се и посочи чашата му:
	— Ще я оставя в кухнята. И без това отивам натам.
	Пол се усмихна:
	— Изкарах чудесно тази вечер.
	— И аз. — Адриана го съпроводи с поглед, докато той се изкачваше по стълбището, после се извърна, отиде да заключи входната врата и да провери дали всички прозорци са добре затворени.
	Най-после се озова в стаята си. Съблече се и докато ровеше в куфара, за да намери пижамата, случайно зърна отражението си в огледалото. „Не е толкова зле — помисли си, — но не изглеждам първа младост. Пол беше много галантен, като каза, че не ми е необходима операция за разкрасяване.“
	Отдавна не й бяха правили комплимент, благодарение на който да се почувства привлекателна и желана.
	Облече пижамата и си легна. Взе едно от списанията, натрупани върху нощното шкафче, прегледа го, после изключи лампата. В мрака не преставаше да мисли за изминалите часове. Разговорът с Пол отново и отново се повтаряше в съзнанието й; струваше й се, че вижда закачливата му усмивка, с която възнаграждаваше духовитите й забележки. Повече от час неспокойно се мята в леглото, накрая се изнерви, защото сънят така не идваше. Не подозираше, че в стаята на горния етаж Пол Фланър също не може да заспи и сякаш я вижда пред очите си.


>	9

	Въпреки че вечерта затвори кепенците и спусна завесите, за да попречи на утринната светлина да проникне в стаята, Пол се събуди призори. Остана още десетина минути в леглото — още беше вдървен и всичко го болеше.
	Стана, отвори кепенците и се загледа навън. Над водата се стелеше гъста мъгла, по оловносивото небе се носеха кълбести облаци. „Бурята ще ни връхлети още преди полунощ — помисли си той. — Най-вероятно още в ранния следобед.“
	Седна на леглото, сложи спортния си екип, облече и анорак. Извади от чекмеджето още едни къси чорапи и ги нахлузи вместо ръкавици. На пръсти слезе по стълбището и се огледа. Адриана още не беше станала; жегна го разочарование, че не я видя, след миг се опомни и се запита какво го засяга дали тя е там, или я няма. Отключи вратата, излезе и бавно затича, докато се разгрее и ускори темпото.
	Адриана се събуди от стъпките му по скърцащото дървено стълбище. Седна, отметна завивките и нахлузи домашни чехли; съжаляваше, че не е приготвила кафе за Пол. Може би той нямаше да пие преди утринната си тренировка, но поне трябваше да му предложи.
	Пол усети как мускулите му се отпускат и затича по-бързо. Разбира се, не бягаше със същото темпо като преди двайсет-трийсет години, но постепенно се почувства освежен. За него тичането не беше обикновено физическо упражнение, нито го затрудняваше.
	Беше достигнал етап, при който му се струваше, че при пробягването на осем километра не изразходва повече енергия, отколкото примерно при четенето на вестник. Бягането беше един вид медитация, а утринните мигове — единственото време на деня, когато можеше да бъде сам.
	Утрото беше идеално за любителите на този вид спорт. Макар че през нощта беше валяло и стъклата на колите още бяха осеяни с водни капки, вероятно дъждът беше спрял бързо, защото паважът вече беше изсъхнал. Тънки струйки мъгла лениво се виеха във въздуха, обгръщаха една след друга малките къщи и отминаваха като призрачна процесия. Пол би предпочел да бяга по брега, защото рядко му се удаваше подобна възможност, но реши да използва възможността и да намери къщата на Робърт Торелсън. Тичешком прекоси централната част и зави вдясно, наслаждавайки се на живописната гледка.
	Роданте беше типично старинно рибарско селище досами океана — уединено кътче от света, където съвремието навлизаше с много бавни стъпки. Къщите бяха дървени и макар че някои бяха в сравнително добро състояние — с малки, отлично поддържани дворове и цветни лехи, в които напролет щяха да разцъфнат засадените луковици, навсякъде се виждаха доказателства за трудния живот на местните хора. Дори къщи, които вероятно са били построени преди десетина години, вече носеха белезите на разрухата. Оградите и пощенските кутии бяха загнили, боята се белеше, по ламаринените покриви се виждаха петна от ръжда. В дворовете бяха струпани какви ли не символи на ежедневието на хората в тази част на света — преобърнати пробити лодки и повредени извънбордови двигатели, скъсани рибарски мрежи, въжета и вериги, които препречваха пътя на неканените посетители.
	Някои къщурки повече приличаха на бараки и изглеждаха така, сякаш ще се разпаднат при по-силен повей на вятъра. Много веранди бяха хлъзнали и бяха подпрени с какво ли не, за да не пропаднат съвсем — бетонени блокчета, тухли, натрупани една върху друга, къси греди, които стърчаха отдолу като къси китайски пръчици за хранене.
	Ала въпреки ранния час се усещаше как в градчето кипи живот, дори в къщите, които изглеждаха напълно изоставени. Докато тичаше, Пол видя как от комините излизат кълба дим, зърна мъже и жени, които заковаваха дъски на прозорците. Звукът от ударите на чуковете разкъсваше тишината на утрото.
	На следващата пресечка отново зави, погледна табелката с названието на улицата и продължи да тича. След няколко минути се озова на улицата на Робърт Торелсън. Знаеше, че домът му се намира на номер трийсет и четири.
	Отмина номер осемнайсет, после двайсет. Неколцина души престанаха да се занимават с работата си и враждебно го изгледаха. След секунда той се озова пред къщата на Робърт Торелсън и се помъчи да я огледа, без да бие на очи.
	Постройката по нищо не се различаваше от другите на тази улица — не беше добре поддържана, но и не приличаше на съборетина. По-скоро беше нещо по средата, сякаш човекът и природата бяха изпаднали в патово положение в битката за нея. Беше едноетажна, построена най-малко преди петдесет години, с тенекиен покрив. Проливните дъждове, донесени от хиляди бури, бяха набраздили със сиво-бялата боя. На верандата стояха два очукани люлеещи се столове, обърнати един към друг. Прозорците бяха обточени с жици с нанизани разноцветни лампички.
	Вратите на малката пристройка бяха отворени, виждаха се два работни тезгяха, отрупани с мрежи и рибарски пръчки, кутии и инструменти. На стената бяха облегнати две канджи, на окачалката висеше жълт дъждобран. Отвътре излезе някакъв човек, понесъл ведро.
	Пол се стресна и се обърна, преди онзи да забележи, че го наблюдават. Беше твърде рано да го посети, пък и не искаше Торелсън да го види по спортен екип. Сведе глава срещу вятъра, зави в съседната уличка и се опита да бяга с предишното темпо.
	Не му беше лесно. Образът на онзи човек го преследваше, краката му натежаха, като че ли бяха пълни с олово, всяка стъпка беше по-трудна от предишната. Въпреки студа лицето му лъсна от пот.
	Последните петдесет метра до „Странноприемницата“ измина с бавен ход, за да се отпуснат мускулите му. Още отдалеч видя, че лампата в кухнята свети.
	Усмихна се — знаеше какво означава това.

	* * *

	Докато Пол го нямаше, децата на Адриана телефонираха и тя говори по няколко минути с всяко — радваше се, че те са въодушевени от посещението при баща си. Малко по-късно тя се обади в частната клиника.
	Баща й не можеше да говори по телефона, затова беше помолила Гейл, една от сестрите, да се обажда вместо него, и тя вдигна на второто позвъняване:
	— Тъкмо казвах на баща ти, че всеки момент ще се обадиш.
	— Как е той?
	— Днес е малко уморен, но иначе всичко е нормално. Изчакай да допра слушалката до ухото му.
	След секунда Адриана чу хрипливото му дишане и стисна клепачи.
	— Здравей, татко — каза и продължи да говори, все едно седеше до него. Разказа му за „Странноприемницата“ и плажа, за буреносните облаци и мълниите и макар да не спомена Пол, изведнъж се запита дали баща й не разбира по трепета в гласа й, че тя се опитва да скрие нещо.

	* * *

	Пол се изкачи по стъпалата, още щом се озова в коридора, усети апетитната миризма на бекон и се почувства, сякаш се завръща у дома след дълго пътуване. След секунда Адриана блъсна люлеещата се врата и застана до него.
	Носеше джинси и светлосин пуловер, който подчертаваше цвета на очите й. На светлината те изглеждаха тюркоазни и напомниха на Пол кристално лятно небе.
	— Станал си рано — промълви тя и прибра зад ухото си изплъзнал се кичур коса. Пол си помисли, че има нещо много чувствено в този жест, внезапно по челото му изби пот. Избърса я с опакото на дланта си и побърза да отговори:
	— Исках да направя обичайния пробег, преди да се заема с другите си задачи.
	— Как мина.
	— Бил съм и по-добре, но не искам да си развалям дисциплината. — Той запристъпва от крак на крак. — Между другото, нещо тук мирише много хубаво.
	— Докато те нямаше, започнах да приготвям закуската. — Адриана посочи към кухнята. — Сега ли ще хапнеш, или ще изчакаш малко?
	— Предпочитам първо да взема душ, ако не възразяваш.
	— Никак даже. Смятам да приготвя овесена каша и това ще отнеме двайсетина минути. Как предпочиташ яйцата?
	— Може ли бъркани?
	— Предполагам, че ще се справя. — Тя се поколеба — харесваше й откровеният му поглед, искаше й се поне още миг да останат заедно. — Отивам да извадя от фурната бекона, преди да прегори — промърмори накрая. — Ще се видим след няколко минути, нали?
	— Разбира се.
	Пол я проследи с поглед, поклати глава и докато се качваше по стълбите, размишляваше колко красива е тази жена. Отиде в стаята си, свали си дрехите, изпра в умивалника ризата и я преметна на корниза в банята, после пусна душа. Адриана се оказа права — измина поне минута, докато потече топла вода.
	След душа той се избръсна, облече джинси и риза, обу мокасини и отиде в кухнята. Адриана вече беше подредила масата; докато минаваше край него, за да постави последните две чинии — едната с препечен хляб, другата с нарязани плодове, той усети уханието на шампоана й с аромат на жасмин.
	— Ако нямаш нищо против, пак ще ти правя компания — промърмори тя.
	Пол дръпна стола, за да й помогне да се настани:
	— Напротив. Дори се надявах да закусим заедно. Заповядай. — Направи й знак да седне.
	Адриана му позволи да се прояви като изискан кавалер, изчака го отново да седне.
	— Щях да ти взема вестник — каза, — но като отидох в универсалния магазин, вестниците бяха свършили.
	— Нищо чудно. Повечето хора бяха на крак още от рано. Сигурно всички се питат силна ли ще е бурята.
	— Струва ми се, че времето е същото като вчера.
	— Защото не живееш тук.
	— И ти не си местен жител.
	— Обаче съм преживял страшен ураган. Споменах ли ти как като студент с момчетата от отбора отидохме в Уилмингтън…
	Адриана се засмя:
	— А ти се кълнеше, че никому не си разказвал тази история.
	— Вече ми е по-лесно, след като разчупих леда. Освен това е единственото ми интересно преживяване. Иначе животът ми е пълна скука.
	— Съмнявам се. От всичко, което ми разказа, съдя, че животът ти е всичко друго, освен скучен.
	Пол се усмихна — не беше сигурен дали му прави комплимент, въпреки това беше поласкан.
	— Какво те посъветва Джийн да направим днес.
	Тя си взе от бърканите яйца и побутна купата към него:
	— Мебелите от верандата трябва да се свалят в избата. Прозорците да се затворят и капаците да се залостят отвътре, после да се поставят щитовете против урагани. Джийн обясни, че се монтирали много лесно и се прикрепвали с куки, после за всеки случай се подпирали с греди.
	— Надявам се, че има стълба.
	— Разбира се.
	— Работата не изглежда много трудна. Но както казах, на драго сърце ще ти помогна, като се върна.
	Тя го погледна:
	— Сигурен ли си? Знаеш, че не си длъжен.
	— Нямам нищо против. И без това нямам друго работа. Пък и ще ми бъде неловко да си седя вътре, докато ти се бъхтиш. Ще се чувствам гузен, макар да съм гостът.
	— Благодаря.
	— Няма за какво.
	Наляха си кафе и започнаха да се хранят. Пол я гледаше как намазва с масло препечена филийка, за миг погълната от заниманието. Хрумна му, че на дневна светлина изглежда дори по-красива от предишната вечер.
	— Ще посетиш човека, когото спомена вчера ли?
	Пол кимна:
	— Да, веднага след закуската.
	— Май не си много въодушевен.
	— Не знам какво ме очаква. — Той се поколеба, сетне й разказа за Джил и Робърт Торелсън, за операцията, аутопсията и всичко случило се после, както и за бележката, която беше получил по пощата. Като свърши, Адриана изпитателно го изгледа:
	— Нямаш представа за какво те вика, така ли?
	— Предполагам, че е свързано със съдебното дело.
	Искаше й се да му каже, че вероятно греши, но премълча; посегна към чашата с кафето, отпи и едва тогава промълви:
	— Каквото и да се случи, знай, че постъпваш правилно. Също като решението ти да заминеш при Марк.
	Пол не отговори, пък и не беше необходимо. Стигаше му, че тя го разбира.
	Именно за разбиране жадуваше напоследък и макар да се бяха запознали едва вчера, усещаше, че тя го познава по-добре от повечето хора.
	„Може би дори по-добре от всеки друг“ — помисли си.


>	10

	След закуска той седна зад волана на колата, извади ключовете от джоба на палтото си. Адриана му махна от верандата, като че ли му пожелаваше успех. Той се обърна, превключи на задна и изкара колата на улицата.
	След няколко минути беше на улицата на Торелсън; можеше да отиде пеш, но не знаеше кога ще връхлети бурята и не искаше проливният дъжд да го изненада. Нито да остане впримчен в чуждата къща, ако се разрази някакъв скандал. Макар да не знаеше какво да очаква, беше решил да разкаже на Торелсън всичко за операцията, но да не изказва предположения относно причината за смъртта на жената.
	Намали скорост, паркира до тротоара, изключи двигателя. Изчака няколко секунди, докато се подготви психически, слезе и тръгна по пътеката към къщата. Съседът на Торелсън се беше покатерил на стълба и заковаваше с дъски поредния прозорец. Обърна се да изгледа непознатия, сякаш се мъчеше да разбере кой е. Пол се престори, че не забелязва любопитството му, и продължи по павираната пътека. Застана пред външната врата, почука и леко се отдръпна.
	След като никой не му отвори, отново почука и се заслуша за някакво движение в къщата. Вътре цареше гробна тишина. Той надникна зад къщата. Вратата на работилницата още беше отворена, но вътре не се виждаше никой. Замисли се дали да не се провикне, но се отказа. Върна се при колата, отвори багажника. Извали писалка от аптечката, откъсна лист хартия от бележника, който беше пъхнал вътре.
	Написа си името и в кой хотел се е настанил, добави кратко съобщение, че ще бъде в градчето до вторник сутринта, ако Робърт още държи да поговорят. Сгъна на листчето, отново се качи на верандата и затъкна бележката в процеп между стената и рамката на вратата, за да не я отнесе вятърът. Тъкмо тръгна обратно към колата — изпитваше и разочарование, и облекчение — когато чу нечий глас:
	— Кого търсите?
	Пол се обърна, но не позна онзи, който стоеше до къщата. Не си спомняше как изглежда Робърт Торелсън — лицето му беше едно от хилядите, но бе сигурен, че никога не е виждал този човек. Беше на около трийсет години, мършав, с оредяваща тъмна коса, носеше горнище на анцуг и работен панталон. Взираше се в Пол със същата враждебност, която по-рано сутринта беше проявил и съседът на семейство Торелсън.
	Пол се прокашля:
	— Да. Търся Робърт Торелсън. Тук ли живее?
	Младият мъж кимна, но лицето му остана безизразно:
	— Тук живее. Негов син съм.
	— Вкъщи ли е?
	— От банката ли сте?
	Пол поклати глава:
	— Не. Казвам се Пол Фланър.
	Изминаха няколко секунди, докато младежът си спомни откъде познава името, после злобно присви очи:
	— Лекарят ли?
	Пол кимна:
	— Вашият баща ми писа, че иска да разговаря с мен.
	— За какво?
	— Не зная.
	— Не ми е казвал за никакво писмо. — Докато говореше, мускулче заигра на страната му.
	— Ще му кажете ли, че съм дошъл.
	Онзи пъхна палец в колана си:
	— Няма го у дома.
	Очите му машинално се стрелнаха към къщата и Пол са запита дали младокът казва истината.
	— Поне ще му предадете ли, че съм го търсил? На вратата оставих бележка къде да ме намери, ако пожелае.
	— Не желае да говори с вас.
	Пол сведе очи, след миг вдигна глава:
	— Според мен той трябва да реши как да постъпи.
	— За кого се мислите, мамка му? Да не си въобразявате, че с цялото си нахалство ще дойдете тук и ще започнете да се оправдавате, да ни хвърляте прах в очите? Да изкарате, че е била нелепа грешка, нищо повече, а?
	Пол не отговори. Онзи явно усети колебанието му, пристъпи към него и повиши глас:
	— Махайте се! Да не сте посмели да се навъртате около този дом! Баща ми също не иска да ви вижда!
	— Добре… добре… — промърмори Пол и като видя, че младежът посегна към лопатата, вдигна ръце и заотстъпва назад: — Отивам си. — Обърна се, тръгна към колата.
	— И не се връщайте — извика онзи. — Как не ви е срам да идвате? Не ви ли стига онова, което сторихте? Вие убихте майка ми!
	Пол потръпна — жестоките думи се забиха като нож в сърцето му. Седна зад волана, включи двигателя и потегли, без да се обърне.
	Не видя как съседът слезе от стълбата, за да поговори с младежа, нито как младият Торелсън запрати на земята лопатата. Не видя как някой спусна завесата на прозореца на дневната.
	Не видя и как входната врата се отвори и нечия сбръчкана ръка взе бележката.

	* * *

	След няколко минути Пол разказваше на Адриана за случилото се. Бяха в кухнята, той беше скръстил ръце, облегнал се беше на плота и се взираше през прозореца. Безизразното му лице беше изопнато — изглеждаше много по-уморен отколкото по-рано сутринта.
	Тя го изчака да свърши и съчувствено промълви:
	— Поне знаеш, че си опитал, нали така?
	— Голямо чудо. Струва ми се, че не биваше да отивам там.
	— Може би младежът не е знаел за писмото на баща си.
	Пол поклати глава:
	— Не става въпрос само за неговото отношение. Свързано е с причината за посещението ми. Исках да разбера дали някак не мога да поправя стореното или поне да обясня как се е случило, само че няма да имам възможност.
	— Вината не е твоя.
	— Тогава защо изпитвам угризения?
	Адриана не отговори веднага. Настъпи тишина, нарушавана само от цъкането на радиатора.
	— Защото си състрадателен. Защото си се променил — отвърна тя най-накрая.
	— Нищо не се е променило. Още смятат, че съм причина за смъртта й. — Той въздъхна. — Представяш ли си какво е да знаеш, че някой те мисли за убиец?
	— Не — промълви Адриана. — Не ми се е налагало да мина през подобно изпитание.
	Пол печално кимна.
	Тя следеше дали изражението му ще се промени; като видя, че тъгата не напуска погледа му, изненадващо за самата себе си пристъпи към него и хвана ръката му. За миг Пол се скова, после стисна дланта й.
	Адриана отново заговори, като внимателно подбираше думите си:
	— Колкото и да е трудно да го приемеш и независимо какво казват хората, трябва да проумееш, че дори да беше разговарял с Робърт Торелсън, може би нямаше да разубедиш сина му. Младежът страда и е много по-лесно да обвини някого, например теб, отколкото да приеме, че на майка му е било писано да умре. И не мисли, че си се провалил — отиването ти там беше много важна стъпка.
	— Към какво?
	— Изслушал си младежа. Макар да не е прав, ти си му дал възможност да изрази чувствата си. Позволил си му донякъде да снеме товара от плещите си — в крайна сметка може именно това да цели баща му. Вероятно си дава сметка, че няма да се стигне до съд, и настоява лично да ти разкаже своята версия за случилото се. Да ти покаже какви чувства ги вълнуват.
	Пол невесело се засмя:
	— Е, камък ми падна от сърцето.
	Адриана още по-силно стисна дланта му:
	— Какво очакваше да се случи? Да те изслушат и веднага да приемат обясненията ти, така ли? И то след като са се обърнали към адвокат и са повдигнали, обвинение срещу теб, макар да са знаели, че нямат шанс? След като са се запознали с експертните заключения на другите лекари? Повикали са те тук, за да ги изслушаш. Не да слушат обясненията ти.
	Пол мълчеше, дълбоко в душата си осъзнаваше, че тя има право. Да му се не види, защо не го беше разбрал по-рано?
	— Ужасно е срещу теб да отправят несправедливи обвинения — продължи тя. — Знам, че не са прави, и не е честно да хвърлят вината върху теб. Ала днес ти им оказа голяма помощ, и то без да си длъжен да го правиш. Гордей се с постъпката си.
	— Изобщо не си изненадана от развоя на събитията, нали?
	— Честно казано, не.
	— Когато ти казах къде и защо отивам, знаеше ли какво ще се случи?
	— Не бях сигурна, но имах известни подозрения.
	За миг усмивка озари лицето му:
	— Голяма работа си, да знаеш.
	— Как да го тълкувам — като комплимент или порицание?
	Пол стисна дланта й и машинално си помисли какво удоволствие му доставя допира й. Не се чувстваше неловко, дори напротив — усещането бе, все едно от години са се държали за ръце.
	— Възхищавам се от теб.
	Обърна се към нея, нежно се усмихна и тя внезапно разбра, че възнамерява да я целуне. Въпреки че жадуваше за този миг, някакво предпазно реле в съзнанието й се задейства. Напомни си, че са се запознали едва преди ден и че той скоро ще си замине. Тя също нямаше да остане в Роданте. Пък и всъщност всичко се случваше с друга жена, не с Адриана, грижовната майка на три деца, преданата дъщеря, съпругата, изоставена заради съперницата си, старателната служителка в обществена библиотека. Сега бе различна, и то до такава степен, че сама не можеше да се познае. Престоят й тук беше като в сън и макар сънищата да бяха приятни, рано или късно следваше пробуждане и връщане към действителността. Сънищата си бяха сънища, нищо повече.
	Отстъпи крачка назад. Пусна ръката на Пол и преди той да извърне глава, зърна разочарованието в погледа му. Насили се да се усмихне и подхвърли, като се стараеше гласът й да не затрепери:
	— Още ли държиш на предложението да ми помогнеш с обезопасяването на къщата? Страхувам се, че бурята наближава.
	— Разбира се. Само да се преоблека с по-удобни дрехи.
	— Не бързай. И без това се налага първо да отскоча до магазина. Забравих да купя хладилна чанта, за да имаме готова храна, ако токът угасне.
	— Тръгвай, ще те изчакам.
	Тя се поколеба:
	— Как се чувстваш? Всичко наред ли е?
	— Добре съм, не се притеснявай.
	Адриана изчака, сякаш да се увери, че не я лъже, после се извърна. Казваше си, че е постъпила правилно. Трябваше да пусне ръката му, трябваше да му обърне гръб.
	Ала докато вървеше към вратата, я измъчваше натрапчивото чувство, че е пропуснала възможността да открие мъничко щастие, от което бе лишена толкова дълго.

	* * *

	Пол влезе в стаята си и чу как Адриана включи двигателя на колата. Той застана до прозореца, загледа се във вълните, разбиващи се в брега, и се опита да осмисли онова, което току-що се беше случило. Когато преди няколко минути погледна Адриана, усети, че помежду им припламва искра, ала след миг усещането изчезна, а изражението й му подсказа причината.
	Оправдаваше сдържаността й — така или иначе обитаваха свят с ясно очертани граници, възпиращи спонтанността и импулсивните опити да се живее за мига. Даваше си сметка, че ако нямаше правила, щеше да настъпи хаос, при все това постъпките му през последните месеци бяха опит за прекрачване на границите, за отхвърляне на правилата, на които се беше подчинявал толкова дълго.
	Не беше честно да очаква същото от Адриана. Децата й, болният й баща зависеха от нея, а вчера тя бе заявила недвусмислено, че тези отговорности изискват стабилност и следване на установените норми. Навремето и той бе като нея, и макар че сега нищо не му пречеше да живее според други правила, Адриана не беше така свободна.
	Въпреки това нещо се беше променило, откакто за пръв път я видя. Не беше сигурен кога настъпи промяната. Може би вчера, докато се разхождаха по брега, или когато тя му разказа за баща си, или пък тази сутрин, докато закусваха под меката светлина на кухненската лампа. А може би се беше случило, когато усети дланта й в своята и почувства, че най-много от всичко му се иска нежно да притисне устни към нейните.
	Всъщност нямаше значение. Единственото, което знаеше със сигурност, бе, че започва да се влюбва в жена на име Адриана, временна управителка на „Странноприемницата“ — мотел в малко крайбрежно селище в Северна Каролина.


>	11

	Робърт Торелсън седеше зад старомодното бюро в дневната и се вслушваше в гръмките удари на чука — синът му заковаваше с дъски задните прозорци на къщата. Държеше бележката от Пол Фланър, машинално я сгъваше и разгъваше — още не можеше да повярва, че лекарят се е отзовал на молбата му.
	Не го очакваше. Изпрати му писъмце, макар да бе сигурен, че само си губи времето. Пол Фланър беше известен лекар, представляван от адвокати с крещящи вратовръзки и скъпи кожени куфарчета, пък и вече повече от година никой не си беше направил труда да се свърже с него, Робърт, сякаш беше престанал да съществува. Всички богаташи от градовете бяха такива; самият той беше щастлив, че не му се е налагало да живее в близост с чиновници, които си изкарват прехраната, седейки зад луксозни бюра в луксозни кабинети, и се чувстват зле, ако температурата на работното им място не е точно двайсет и един градуса. Освен това му бе крайно неприятно да общува с хора, които се мислят за по-достойни от другите, само защото са учили в престижни университети, притежават повече пари или по-големи къщи. След операцията на жена си се запозна с Пол Фланър и му се стори, че лекарят принадлежи тъкмо към тази категория „богоизбрани“. Изглеждаше скован и надменен и макар да си направи труда да изкаже съболезнования, Робърт остана с впечатлението, че прочутият специалист изобщо не го е грижа за нелепата смърт на пациентката.
	А това не беше редно.
	Неговият живот беше подчинен на други стойности, почитани от баща му, дядо му и прадядо му. Фамилията Торелсън се беше заселила на острова преди почти две столетия. Поколение след поколение мъжете от семейството хвърляха мрежите си в пролива Пимлико — още от времето, когато рибата беше толкова много, че с улова от една мрежа се напълваше цяла лодка. Тази епоха безвъзвратно беше отминала. Сега имаше квоти, закони и големи компании, а рибата в океана все повече намаляваше. Напоследък, когато Робърт излизаше с моторната лодка, се смяташе късметлия, ако уловът стигнеше да си покрие разходите за бензина.
	Беше на шейсет и седем, но изглеждаше с десет години по-възрастен. Дълбоки бръчки набраздяваха лицето му, загрубяло от живота на открито, и покрито със старчески петна, тялото му постепенно губеше битката с времето. Белег, започващ от лявото око, прорязваше страната му. Ръцете му бяха сковани от ревматизма, безименният пръст на дясната липсваше — преди години го беше притиснал в лебедката, докато изваждаше пълните мрежи.
	Ала Джил не я беше грижа нито за белега, нито за липсващия пръст. Само че Джил вече я нямаше.
	На бюрото стоеше нейна снимка и той все още се хващаше, че остане ли сам, непрестанно се взира във фотографията.
	Липсваше му всичко, свързано с нея — как разтриваше раменете му, когато той се връщаше у дома през студените зимни вечери, как седяха заедно на задната веранда и слушаха музика по радиото, как от нея лъхаше на чисто, след като си напудреше тялото.
	Пол Фланър му беше отнел тези мигове на щастие. Джил още щеше да е жива, ако не се беше подложила на операцията.
	Синът му беше излял гнева си. Сега беше негов ред.

	* * *

	Само след няколко минути Адриана спря колата на малкия паркинг и с облекчение въздъхна, като видя, че смесеният магазин още е отворен.
	Отвън бяха паркирани три коли, покрити с тънък слой морска сол. Двама възрастни мъже с бейзболни шапки седяха на верандата, пушеха и пиеха кафе. Наблюдаваха как Адриана слезе от колата, а като мина край тях, престанаха да разговарят и побързаха да й кимнат за поздрав.
	Магазинът беше типичен за малките провинциални селища — протрит дървен под, вентилатори на тавана, полици с хиляди артикули, наблъскани един до друг. До касата се мъдреше буренце с туршия с копър, редом с него стоеше друго, пълно с печени фъстъци. На скарата в дъното на магазина се приготвяха хамбургери и сандвичи с риба и макар че никой не обслужваше щанда, във въздуха още се усещаше миризмата на печено.
	Адриана тръгна към машината за лед, намираща се редом с хладилника за бирата и газираните напитки. Понечи да хване дръжката на автомата и зърна отражението си в огледалната вратичка. За миг се скова, сякаш се виждаше през чужди очи.
	Колко ли време беше изминало, откакто някой бе виждал в нея привлекателна жена? Или откакто мъж, когото познаваше едва от двайсет и четири часа, бе пожелал да я целуне? Ако й бяха задали тези въпроси, преди да дойде в Роданте, щеше да отговори, че нито едното, нито другото й се е случвало, откакто Джак я напусна. Само че нямаше да е съвсем откровена. Джак й беше съпруг, не някой непознат, и тъй като с него бяха ходили две години, преди да се оженят, всъщност бяха изминали близо двайсет и три години, откакто не беше имала подобно преживяване.
	Разбира се, ако съпругът й не я беше изоставил, изобщо нямаше да направи рекапитулация на миналото, ала сега беше различно. Сега си даваше сметка, че повече от половината й живот е минал, без някой привлекателен мъж да й обърне внимание. Колкото и да се стараеше да си внуши, че не се е поддала на изкушението благодарение на здравомислието си, някакво предателско гласче й нашепваше друго — че е отблъснала Пол, защото повече от двайсет години е била само съпруга и майка и е забравила какво е да е желана жена.
	Не можеше да отрече, че изпитва привличане към него. Не само защото беше красив, интересен, дори очарователен, когато поискаше. Нито, защото я беше накарал да се чувства желана. Запленена беше от искреното му желание да се промени, да стане по-добър, по-човечен. Познаваше мнозина като него — подобно на лекарите и адвокатите често бяха работохолици — ала за пръв път се натъкваше на човек, не само решен да промени правилата, ръководили живота му до този момент, но и да го направи по начин, от който повечето хора биха се ужасили.
	Според нея поведението му беше благородно. Той се стремеше да се отърси от слабостите си и да възобнови връзката със сина си, дошъл беше в Роданте, изпълнявайки желанието на непознат, търсещ отмъщение.
	Какъв бе човекът, способен на подобни постъпки? Каква сила, каква смелост се искаше, за да загърбиш охолния живот в името на благородна кауза? „Повече, отколкото притежавам — помисли си. — Повече, отколкото притежава, който и да било мой познат.“ Срамуваше се да го признае дори пред себе си, но бе поласкана, че мъж като Пол изпитва привличане към нея.
	Потънала в мисли, машинално взе последните две торбички с лед, грабна една хладилна чанта и ги занесе на касата. Плати, излезе от магазина и тръгна към колата. Машинално кимна на единия старец, който още седеше на верандата; изражението й беше като на човек, който в един и същ ден е бил и на сватба, и на погребение.

	* * *

	За краткото време, докато беше в супермаркета, небето беше притъмняло още повече, а вихърът едва не я отнесе, като слезе от колата. Бурният вятър свистеше под стрехите на „Странноприемницата“ — звукът беше някак зловещ, сякаш призрачна флейта свиреше само една нота. Облаците ту се разкъсваха, ту се скупчваха на гроздове и се носеха по оловносивото небе. Океанът беше побелял от разпенените гребени на високите вълни, заличаващи линията на прилива от предишния ден.
	Посегна да извади от багажника хладилната чанта, но видя, че Пол се приближава, и се провикна:
	— Да не си започнал, без да ме дочакаш?
	— Не. Само проверявах дали ще намеря всичко необходимо. — Той посочи багажника. — Искаш ли да ти помогна?
	Адриана поклати глава:
	— Не е тежко, ще се справя и сама. — Кимна към вратата и добави: — Имаш ли нещо против да вляза в стаята ти, за да затворя кепенците?
	— Действай.
	Тя отиде първо в кухнята, разряза с нож торбичките с лед и ги изсипа в хладилната чанта. Извади от хладилника парче сирене, плодовете, останали от закуската, и пилешкото от предишната вечер, сложи ги върху леда — менюто беше доста оскъдно, но поне нямаше да останат гладни, ако бурята прекъснеше електричеството. Забеляза, че има още малко място, взе бутилка вино, постави я най-отгоре, изпитвайки забранена тръпка при мисълта, че може би по-късно с Пол отново ще седят един до друг и ще отпиват от виното.
	Насили се да прогони предателските мисли и се захвана за работа — провери дали всички прозорци са затворени, спусна отвътре резетата на кепенците. Качи се на втория етаж, увери се, че прозорците и капаците в празните стаи са залостени, после отиде в стаята, в която бе спал Пол.
	Отключи вратата, влезе и веднага забеляза, че той си е оправил леглото. Празните сакове беше оставил върху скрина, дрехите, с които беше сутринта, вече бяха прибрани, мокасините му бяха прилежно поставени до вратата. Хрумна й, че децата й могат да се поучат от него как да поддържат реда в стаите си.
	Отиде да затвори прозорчето в банята, погледът й попадна на легенчето и четката за бръснене, оставени до бръснача. На умивалника стоеше шишенце с одеколон. Неволно си представи как сутринта Пол е стоял до умивалника, а интуицията й подсказа, че е мечтаел тя да бъде до него.
	Поклати глава (странно, но се чувстваше като тийнейджърка, която любопитно рови из спалнята на родителите си) и отиде да затвори прозореца до леглото. Машинално погледна навън, видя как Пол е понесъл единия люлеещ се стол, за да го скрие под къщата.
	Движеше се така, сякаш беше с двайсет години по-млад. Джак не беше пъргав като него. С напредването на възрастта и поради слабостта си към коктейлите беше пуснал корем, който се тресеше като желе, ако той случайно решеше да спортува или да се захване с някаква физическа работа.
	Обаче Пол беше различен. Тя знаеше, че Пол по нищо не прилича на бившия й съпруг, и докато стоеше в стаята му, за пръв път усети сладостна тръпка, каквато изпитва страстен комарджия, предчувствайки големия удар.

	* * *

	Пол се подготвяше да прикрепи специалните капаци — на всяка от алуминиевите плоскости с размери седемдесет на сто и осемдесет сантиметра беше отбелязано на кой прозорец трябва да се постави. Той ги вдигна една по една и ги разпредели, като мислено набелязваше какво предстои да се направи.
	Тъкмо привършваше, когато Адриана се приближи до него. В далечината отекна гръм, приглушеното ръмжене дълго се носи над водата, докато накрая затихна. Постепенно застудяваше.
	— Как върви? — подхвърли тя и леко се сепна — тонът й беше необичаен, сякаш говореше друга жена.
	— По-лесно е, отколкото очаквах. Окачвам плоскостите и ги прикрепвам с механизмите.
	— Според Джийн трябвало да се притиснат и с греди.
	— Фасулска работа. Предвидени са специални жлебове, остава само да пъхна гредите и да закова няколко гвоздея. Приятелката ти се оказа права — и сам човек може да свърши всичко.
	— Много ли време ще отнеме?
	— Около час. По-добре стой вътре.
	— Няма ли някаква работа и за мен? Дай да ти помогна.
	— Не е необходимо. Но ако искаш, можеш да ми правиш компания.
	Адриана неволно се усмихна на закачливия му тон:
	— Дадено.
	В продължение на около час Пол придърпаше стълбата от един прозорец към следващия, наместваше плоскостите и ги прикрепваше. Докато работеше, усещаше погледа на Адриана, чувстваше се неловко като сутринта, когато тя беше пуснала ръката му.
	След няколко минути запръска дъжд, после се усили. Адриана застана под стрехата на къщата, за да не се намокри, само че бурният вятър носеше дъжда на талази. Пол нито забърза, нито забави темпото, сякаш изобщо не забелязваше отвратителното време.
	Покри още един прозорец, после следващия. Поставяше плоскостите, спускаше предпазните механизми, преместваше стълбата. Над водата пробягваха мълнии, заваля като из ведро, но Пол продължи да работи — с четири точни удара заковаваше всеки гвоздей, като че ли беше опитен дърводелец.
	През цялото време и въпреки дъжда двамата не престанаха да разговарят; Адриана забеляза, че той внимателно подбира темите и се старае да избягва всичко, което може да се тълкува двояко. Разказа й как с баща му са ремонтирали стопанските сгради във фермата, сподели, че може би и в Еквадор ще му се наложи да прави същото, шеговито добави, че сегашната работа е нещо като полезна тренировка.
	Адриана го слушаше и си мислеше, че той й дава възможност да се дистанцира, да заличи по някакъв начин случилото се тази сутрин. Ала докато го наблюдаваше, тя, изведнъж си даде сметка, че това е последното, което би искала.
	Всичко у него й вдъхваше смътен копнеж към нещо непознато — лекотата, с която работеше, все едно физическото усилие му доставяше удоволствие, бедрата му, очертани от прилепналите джинси, необикновените очи, които отразяваха мислите и чувствата му. Докато стоеше под проливния дъжд, тя усети магнетичното му привличане, прииска й се да бъде по-различна — красива, самоуверена, достойна за него.
	Пол най-сетне приключи — дрехите му бяха подгизнали, пребледнял беше от студа. Прибра инструментите и стълбата и отиде на верандата при Адриана. Тя беше пригладила назад косата си, по лицето й нямаше и следа от грим, ала сега му се стори още по-красива. Макар че беше навлякла дебело яке, той знаеше, че отдолу се крие топло женствено тяло.
	Внезапно бурята се разрази с пълна сила. Ослепителна мълния за миг съедини океана с небето, отекна силен гръм, сякаш два камиона се бяха сблъскали на магистралата. Силният порив на вятъра преви дърветата почти до земята. Едрите дъждовни капки, образуващи плътна завеса, летяха настрани, като че ли не се подчиняваха на земното притегляне.
	За миг двамата не помръднаха — не се страхуваха от дъжда, и без това вече бяха мокри до кости. Сетне, осъзнавайки надвисналата опасност, безмълвно влязоха в къщата.


>	12

	Бяха премръзнали, дрехите им — подгизнали, затова всеки забърза за стаята си. Пол се съблече, завъртя крановете и застана под душа едва когато иззад завесата се издигна облак от пара. Изминаха няколко минути, докато се постопли, дори си позволи да постои под горещата струя по-дълго, отколкото му беше навик, после се облече, без да бърза. Слезе по стълбището и отиде в дневната — макар да се беше забавил, Адриана още я нямаше.
	Тъй като прозорците бяха закрити, къщата тънеше в мрак; той включи осветлението в дневната и отиде в кухнята за чаша кафе. Дъждът биеше върху предпазните капаци, къщата сякаш вибрираше от глухото туптене. Отекваха гръм подир гръм — трошенето бе едновременно близо и далечно като звук, долитащ от голяма гара, където денонощно цари оживление. Пол взе чашата и се върна в дневната. Въпреки че лампата светеше, заради затъмнените прозорци изглеждаше, сякаш навън вече е паднал мрак. Той се приближи до камината, отвори регулатора за приток на въздух, сложи три дебели цепеници, хвърли и шепа подпалки. Огледа се за кибрит и видя кутийката върху полицата над камината. Драсна клечка, въздухът се изпълни с миризмата на сяра.
	Сухите тресчици се възпламениха почти моментално, скоро се чу звук като от смачкване на хартия — пламъците вече облизваха дебелите дъбови цепеници. След няколко минути от камината лъхна приятна топлина, Пол придърпа напред люлеещия се стол, изпружи крака към огъня.
	Усмихна се. „Така е по-добре — помисли си. — Много по-добре.“

	* * *

	След като отиде в стаята си, Адриана реши да последва съвета на Джийн и да вземе гореща вана. Дори след като затвори крана и се изтегна във ваната, чу как водата минава по тръбите и разбра, че Пол също е в банята и стои под душа. Незнайно защо в осъзнаването на този факт имаше нещо сладострастно и тя позволи на чувството да я завладее.
	Само преди два дни дори не би си представила, че може да й се случи нещо подобно. Нито че ще изпита страст към мъж, още по-малко към някого, с когото току-що се е запознала. В живота й нямаше място за такива чувства, особено напоследък. Разбира се, най-лесно беше да се оправдае с децата, да си каже, че поради безкрайните си задължения няма време за „романтични увлечения“, само че нямаше да е напълно вярно. Донякъде отказът й от забавления и от собствен живот бе резултат от развода.
	Да, чувстваше се предадена, изпитваше гняв към Джак — беше напълно естествено и разбираемо. Обаче фактът, че той я беше напуснал заради друга жена, загатваше и нещо друго; тя се насилваше да прогони от съзнанието си мъчителните мисли, които я жегваха право в сърцето, но понякога й беше невъзможно. Джак се беше отказал от нея, от съвместния им живот — съкрушителен удар върху нея не само като съпруга и майка, но и като жена. Дори твърденията му, че не е планирал връзката с Линда и ненадейно се е влюбил в нея, да отговаряха на истината, пак бе невъзможно той безразсъдно да се е подчинил на емоциите, без да взема съзнателни решения. Невъзможно беше да не е осъзнавал какво прави, да не се е замислял за последствията, след като е започнал да се среща с Линда. Въпреки старанието му да омаловажи случилото се, той сякаш бе заявил на съпругата си не само, че съперницата й е много по-секси, по-красива и по-образована от нея, ами и че не си е струвало да хаби време и усилия да промени онова, което куца в брака им, защото тя, Адриана, не си заслужава труда.
	Как трябваше да реагира на това отношение, на пълното отричане на всичко, което бяха изживели заедно? Лесно им беше на близките й да твърдят, че вината не е нейна, че Джак изживява кризата на средната възраст — тя продължаваше да се обвинява, да търси причината в слабостите си. Особено в недостатъците си като жена. Как да се почувства секси, като не се смята за привлекателна? А трите години след развода, през които нито веднъж не излезе на среща с някого, само подсилиха чувството й за малоценност.
	И как реагира на това чувство? Изцяло се посвети на децата, на баща си, домакинството и работата в обществената библиотека. Съзнателно или не заличи от ежедневието си малките удоволствия, които биха я накарали да се замисли за себе си. Престана да води с приятелки дълги разговори по телефона, да се разхожда, да си позволява да постои по-дълго под душа, отказа се дори от работата в градината. Всичко, което правеше, бе подчинено на някаква цел, и макар да си внушаваше, че така поддържа ред в живота си, сега си даваше сметка колко погрешна е била тактиката й.
	В крайна сметка усилията й се бяха оказали безполезни. От сутрин до вечер нямаше нито една свободна минута, ала след като се беше лишила от възможността трудът й да бъде възнаграден, ежедневието й, лишено от малки радости, бе поредица от задължения — дори само това бе достатъчно да я съкруши и психически, и физически. Ненадейно осъзна, че отказвайки се от всичко, заради което си струва да се живее, е постигнала само едно — да забрави коя е в действителност.
	Подозираше, че Пол вече е прозрял тази истина. Най-странното бе, че краткото общуване с него беше позволило самата тя най-сетне да осъзнае какво се е случило през тези три години на самота и отчаяние.
	Ала имаше и нещо друго, и то много по-важно — не само бе осъзнала грешките си в миналото, а дълбоко в себе си усещаше, че този уикенд ще бъде повратна точка, след която животът й ще вземе друга насока. Миналото си беше минало и тя не можеше да го промени, но бъдещето още беше пред нея — не желаеше до края на дните си да бъде измъчвана от чувствата, които я владееха през последните три години.
	Полежа във ваната още няколко минути, докато пяната започна да се топи, а водата да изстива. Стъпи върху теракотения под и убеден, че Джийн няма да й се разсърди, взе от плота шишенцето с лосион. Втри по малко върху бедрата си и корема, върху гърдите и ръцете и слез миг почувства освежаващото въздействие.
	Загърна се с голямата хавлиена кърпа, върна се в стаята и отвори куфара. По навик посегна към джинсите и пуловера, но след като ги извади, побърза да ги остави настрани. „Ако наистина искам да си променя живота — каза си, — не зле да започна още сега.“
	Не беше взела много дрехи, още по-малко официално облекло, но беше пъхнала в куфара черния панталон и бялата блуза, които Аманда й беше подарила за Коледа с пожелание да има повод да ги сложи… и ето, че сега й се удаваше тази възможност.
	Използва сешоара, за да си направи прическа, после леко се гримира — спирала за мигли, малко руж, червило, което си беше купила преди няколко месеца, но досега не беше използвала. Приведе се към огледалото и си сложи сенки, за да подчертае цвета на очите си, както правеше през първите години на брака си.
	Като привърши, стана, оправи си блузата и доволно се усмихна на отражението си в огледалото. Много отдавна не беше изглеждала така.
	Докато вървеше към кухнята, усети аромата на кафе. По принцип следобед винаги пиеше кафе, а в мрачен ден като днешния напитката, щеше да й подейства ободряващо. Но вместо да си налее, извади от хладилника последната бутилка вино, взе тирбушона и две чаши — стеснението й беше изчезнало, сякаш тя най-сетне владееше положението.
	Влезе в дневната и видя, че Пол е запалил камината, сякаш интуитивно бе предугадил чувствата й — помещението изглеждаше някак различно, изпълнено със загадъчност и романтика. Пламъците озаряваха лицето на Пол и макар Адриана да влезе на пръсти, знаеше, че е усетил присъствието й. Той се обърна, за да каже нещо, но като я видя, онемя. Седеше неподвижно и се взираше в нея.
	— Май съм прекалила с грима — подхвърли тя, за да наруши неловкото мълчание.
	Пол поклати глава, без да откъсва поглед от нея:
	— Не… изобщо не си. Много си… красива.
	Адриана свенливо се усмихна:
	— Благодаря. — Гласът й бе много тих, почти шепот, глас, звучал в далечното минало. Продължиха да се взират един в друг, накрая тя вдигна бутилката: — Искаш ли чаша вино? Видях, че си приготвил кафе, но си казах, че виното е подходяща напитка при тази ужасна буря.
	Пол се покашля:
	— Чудесна идея. Да отворя ли бутилката?
	— Да, ако не искаш парченца от корк във виното. Така и не овладях подобни тънкости.
	Пол стана, тя му подаде тирбушона и се загледа, докато той сръчно издърпа тапата, наля в двете чаши и остави бутилката на масичката. Взеха си чашите и седнаха на люлеещите се столове, които в сравнение с предишния ден бяха по-близо един до друг.
	Адриана отпи от виното, обзе я приятно усещане на задоволство от начина, по който изглеждаше и се чувстваше, от вкуса на виното, от романтичната атмосфера. Сенки танцуваха под проблясъците на огъня в камината, дъждът навън продължаваше да се лее.
	— Прекрасно е — промълви тя. — Радвам се, че си запалил камината.
	За миг Пол усети дискретния аромат на парфюма й и се понамести, сякаш изведнъж столът му стана неудобен.
	— Бях премръзнал — промърмори. — С напредването на възрастта ми става все по-трудно да се стопля.
	— Дори след толкова усилена работа? Тъкмо щях да ти направя комплимент, че успешно се противопоставяш на опустошенията на времето.
	Той тихичко се засмя:
	— Де да беше така.
	— Според мен можеш да се конкурираш с младежите.
	— Не си ме виждала рано сутрин.
	— Нали сутрин бягаш за здраве?
	— Преди това. Като стана от леглото, целият съм скован и куцукам като старец. Активното спортуване рано или късно си дава отражението. — Пол за миг престана да се полюшва на стола и се обърна към нея — блещукането на пламъчетата се отразяваше в очите й. Насили се да не се взира в нея прекалено продължително, и подхвърли: — Днес чу ли се с децата?
	Адриана кимна:
	— Телефонираха сутринта, докато те нямаше. С баща си отиват на ски в Сноушу, Западна Вирджиния. От няколко месеца говорят само за тази екскурзия.
	— Изглежда, не скучаят.
	— Джак го бива за тези неща. Винаги когато го посещават, измисля куп забавления, все едно ако бяха при него, животът им щеше да е безкраен купон. — Тя замълча за миг, после добави: — Няма значение. Той пропуска важни моменти от живота им и не бих искала да съм на неговото място. Пропуснатите години няма да се върнат.
	— Знам — промълви Пол. — Много добре знам, повярвай.
	Адриана потръпна:
	— Извинявай. Не съобразих… не трябваше да го казвам…
	Той поклати глава:
	— Не се упреквай. Макар да не говореше за мен, ясно си давам сметка, че никога няма да наваксам загубеното. Но поне ще опитам. Дано надеждите ми се оправдаят.
	— Всичко ще бъде наред.
	— Така ли мислиш?
	— Сигурна съм. Мисля, че си от хората, които постигат набелязаните цели.
	— Този път не е толкова лесно.
	— Защо?
	— Меко казано, с Марк не сме в добри отношения. Всъщност от години си разменяме само по няколко думи.
	Адриана се поколеба, сякаш се питаше какво да каже.
	— Не предполагах, че пропастта помежду ви е толкова дълбока — промълви най-накрая.
	— Как би могла да знаеш? Не е нещо, с което да се гордея.
	— Какво ще му кажеш? Мисълта ми е… при първата ви среща.
	— Нямам представа. — Той я погледна. — Имаш ли някакво предложение? Струва ми се, че си овладяла до съвършенство изкуството да изпълняваш родителските си задължения и си прекрасна майка.
	— Ласкаеш ме, не съм толкова съвършена. Колкото до предложението… първо трябва да разбера защо е настъпил разривът със сина ти.
	— Дълга история.
	— Имаме на разположение цял ден, стига да желаеш да споделиш с мен.
	Пол отпи от чашата си, като че ли събираше смелост. После под акомпанимента на вятъра и дъждът, които се усилваха, разказа как почти не е виждал малкия си син, защото е бил прекалено зает с работа, как с Марк са се скарали в ресторанта, как не е намерил у себе си сили и желание да спре нарастващото отчуждение помежду им. Когато свърши, огънят в камината почти догаряше.
	Адриана помълча, сетне промълви:
	— Ще ти бъде много трудно.
	— Знам.
	— Все пак вината не е само твоя. За да има вражда, са необходими двама души.
	— Доста философско прозрение.
	— Но е вярно.
	— Как да постъпя?
	— Съветът ми е да не прибързваш. Може би с Марк първо трябва взаимно да се опознаете, преди да се опитате да разрешите проблемите помежду ви.
	Пол се позамисли и се усмихна:
	— Дано децата ти си дават сметка колко мъдра е майка им.
	— Не го разбират. Обаче аз още се надявам, че ще получат прозрение.
	Той се засмя; продължаваше да се взира в нея и си мислеше, че лицето й сякаш сияе под приглушената светлина. В камината изпука дърво, избликна фонтан от искри, тънки струйки дим закръжиха към комина. Пол доля вино в чашите.
	— Колко време смяташ да останеш в Еквадор? — попита Адриана.
	— Не съм решил. Всичко зависи от Марк и докога ще издържи присъствието ми. — Той отпи от виното и я погледна. — Предполагам, че ще остана най-малко една година. Поне така казах на директора.
	— После ще се върнеш ли в Щатите?
	Пол сви рамене:
	— Кой знае… Мога да отида, където пожелая. Продадох къщата и практиката си, нищо не ме задължава да се върна в Роли. Да си призная, не съм мислил с какво ще се занимавам, като се върна. Може да замествам собственички на мотели, когато си имат друга работа.
	Адриана се засмя:
	— Мисля, че много бързо ще ти омръзне.
	— Обаче ще бъда много полезен, ако възникне опасност от ураган.
	— Така е. Само че първо трябва да се научиш да готвиш.
	— Имаш право. — Пол отново я погледна, половината му лице бе в сянка. — В такъв случай ще се заселя в Роки Маунт и после ще реша какво да правя.
	Лицето на Адриана пламна, тя поклати глава и се извърна:
	— Не говори така.
	— Как?
	— Не се шегувай с тези неща. Не обещавай, след като нямаш намерение да изпълниш обещаното.
	— Защо смяташ, че се шегувам?
	Тя не се осмели да го погледне, нито да отговори, всичко наоколо сякаш замря, само гърдите й се повдигаха, когато си поемаше дъх. Пол видя как сянка за миг затъмни лицето й, ала не знаеше дали Адриана иска да бъдат заедно и се страхува, че той няма да изпълни обещанието си, или не го желае в живота си и се бои от пристигането му в Роки Маунт. Пресегна се, сложи ръка на рамото й и заговори тихо, сякаш се стараеше да успокои малко дете:
	— Извинявай, ако те поставих в неловко положение, но тук попаднах в свят, какъвто не подозирах, че съществува. Струва ми се, че сънувам. Ти си най-прекрасният сън.
	Топлината на дланта му като че ли проникваше в костите й.
	— И на мен ми е много приятно — промълви тя.
	— Но не изпитваш същото.
	Адриана най-сетне се осмели да го погледне:
	— Пол… аз…
	— Не ми дължиш обяснение…
	— Напротив! — прекъсна го тя. — Искаш отговор и ще го получиш. — Замълча, опитвайки да си подреди мислите. — Разводът с Джак бе нещо повече от края на един брак. Раздялата сложи край на всички мои надежди за бъдещето. Сложи край и на самата мен, ако разбираш за какво говоря. Мислех, че ще имам сили да продължа напред, и опитах, но се оказа, че сякаш съм престанала да съществувам. Нито един мъж не проявяваше интерес към мен и аз се затворих в черупката си. Тези два дни с теб ми отвориха очите и още се мъча да приема истината.
	— Не разбирам накъде биеш.
	— Не ти казвам всичко това, за да те отблъсна. С цялото си сърце искам отново да те видя. Ти си очарователен, интелигентен и едва ли си даваш сметка какво означава за мен времето, прекарано в твоята компания. Но що за идея е да заживееш в Роки Маунт? Една година е много дълъг период и не се знае доколко и двамата ще се променим. Самият ти признаваш, че през последните шест месеца у теб е настъпила коренна промяна. Можеш ли с ръка на сърцето да твърдиш, че след една година ще изпитваш същите чувства?
	— Да, мога.
	— Защо си толкова сигурен?
	Ураганният вятър свистеше в стрехите, дъждът с все сила биеше върху покрива, старата постройка проскърцваше под непрестанната атака на природните стихии.
	Пол остави на масичката чашата с вино и се загледа в Адриана — мислеше си, че никога не е виждал толкова красива жена. Помълча няколко секунди и едва тогава отговори:
	— Защото ти си единствената причина да се върна в тази страна.
	— Пол… недей…
	Адриана затвори очи и за миг той си помисли, че емоционалната връзка помежду им безвъзвратно е прекъсната. Мисълта го изплаши повече, отколкото смяташе за възможно, последните останки решителност го напуснаха. Погледна към тавана, сведе очи, отново се втренчи в Адриана. Изправи се и застана до нея. Нежно прокара пръст по страната й, обърна лицето й към себе си, осъзнавайки, че е влюбен в нея, във всичко, свързано с нея.
	— Адриана… — прошепна и когато тя най-после се осмели да го погледне, безпогрешно разпозна чувството, което се четеше в очите му.
	Пол не можеше да изрече думите, ала Адриана интуитивно ги долови, все едно ги беше чула, и това й беше достатъчно.
	Защото докато погледът й беше в плен на очите на този почти непознат мъж, тя разбра, че също се е влюбила в него.
	Внезапно и двамата се почувстваха неловко, но Пол се пресегна за ръката й. Адриана въздъхна и му позволи да я хване, после се облегна назад.
	Той нежно прокара палец по опакото на дланта й и се усмихна, очаквайки реакцията й, ала Адриана не помръдна. Изражението й беше непроницаемо, но загатваше за чувствата, които бушуваха в душата му — надежда и боязън, объркване и примирение, страст и самообладание. Хрумна му, че не бива да я плаши и да прибързва, затова пусна ръката й и се изправи:
	— Ще сложа дърва в огъня, за да не угасне съвсем.
	Тя кимна; през притворените си клепачи го видя как приклекна до камината и джинсите се опънаха на бедрата му.
	„Сигурно сънувам — помисли си. — Невъзможно е това да се случва в действителност. Да му се не види, аз съм на четирийсет и пет години, не романтична тийнейджърка!“ Беше достатъчно зряла да осъзнава, че случващото се не е подчинено на никаква логика, че е резултат от бурята, виното, от факта, че са сами… Че е съчетание от хиляди фактори, не и любов.
	Ала докато наблюдаваше как Пол хвърли в камината още една цепеница и се загледа в огъня, разбра, че е безсмислено да си затваря очите за истината. Емоциите в погледа му, трепетът, с който произнасяше името й, бяха най-сигурното доказателство, че чувствата му са искрени. „Моите също“ — каза си тя.
	Но какво означаваше това за нея или за него? Опияняващо бе да знае, че той е влюбен в нея, ала в погледа му бе видяла още нещо — плътско желание. И това я изплаши повече от осъзнаването, че Пол я обича. Беше твърдо убедена, че любовният акт не е само полово сношение между двама души, а израз на всичко, което партньорите би трябвало да споделят — доверие и отговорност, надежди и мечти, обет да бъдат заедно в радости и неволи. Не одобряваше безразборния секс, нито хората, които през няколко месеца сменяха партньорите си. Според нея подобно поведение омаловажаваше акта, приравняваше го до нещо съвсем обикновено като например целувката за лека нощ.
	Макар че с Пол се обичаха, всичко щеше да се промени, ако си позволеше да даде воля на чувствата си. Щеше да прекоси въображаемата граница, която съществуваше само в съзнанието й, след това връщане назад нямаше да има. Да се люби с Пол означаваше обвързване до живот, а тя не беше сигурна, че е готова за подобна решителна крачка.
	Пък и се страхуваше да не се изложи, да покаже колко е неопитна. Джак не беше само единственият мъж, с когото се беше любила; в продължение на осемнайсет години той бе единственият мъж, с когото бе искала да прави секс. Перспективата да се отдаде на друг я изпълваше със страх, а мисълта, че ще разочарова Пол, бе достатъчна да я разколебае, преди да е станало прекалено късно.
	Ала повече не можеше да се владее. Не можеше да устои на погледа на този мъж, нито на привличането, което изпитваше към него.
	Изправи се; гърлото й беше пресъхнало, краката й се подкосяваха. Приближи се до Пол, който беше приклекнал пред камината, докосна с длани чувствителното местенце между врата и раменете му. За миг мускулите му се напрегнаха, после той въздъхна и се отпусна. Обърна се да я погледне и в този миг Адриана напълно капитулира.
	Забрави задръжките и свяна — знаеше, че вече нищо няма да я спре да измине пътя до мястото, където й беше съдено да бъде.
	Силен гръм разтърси небето, дъждът и вятърът сякаш бяха обедини усилията си в атаката срещу старинната къща. Пламъците в камината отново лумнаха и озариха помещението.
	Пол се изправи и застана с лице към Адриана. Нежно се усмихна и хвана ръката й. Тя очакваше, че ще я целуне, ала вместо това Пол я долепи до страната си и затвори очи, сякаш искаше завинаги да запомни милувката й. Допря устни до опакото на дланта й, вдигна глава, притегли към себе си Адриана и обсипа лицето й с целувки, нежни като докосването на ефирните криле на пеперуди, преди най-сетне да впие устни в нейните.
	Тя се отпусна в прегръдките му, гърдите й се притиснаха до неговите; усети наболата му брада, когато той я целуна втори път.
	Машинално отвори устни, езикът му пробуди у нея отдавна забравена страст. Пол зацелува шията й, прокара длани по гърба и раменете й, плъзна я надолу към корема й и допирът му я възпламени. Ахна, като усети ръката му върху гърдите си, зацелуваха се отново и отново, а светът около тях постепенно изчезна, превърна се в далечно и нереално понятие.
	Нямаше връщане назад и за двамата — докато се притискаха един до друг, сякаш издигаха стена пред мъчителните спомени.
	Пол притисна лице до косата й, тя облегна глава на гърдите му и усети как и неговото сърце бие до пръсване.
	Не знаеха колко време са стояли така, ала когато най-сетне се откъснаха един от друг, Адриана машинално го хвана за ръката. Отстъпи крачка назад, леко го дръпна и го поведе към стаята му на горния етаж.


>	13

	Аманда изумено се взираше в майка си.
	Не продума, докато тя разказваше, но изпи две чаши вино, а втората изгълта почти на екс. Сега и двете мълчаха, Адриана чувстваше с какво напрежение и страх дъщеря й очаква да чуе какво се е случило после.
	Само че тя нямаше да го сподели с нея, нито пък се налагаше. Аманда беше зряла жена и знаеше какво представлява любовният акт. Освен това беше достатъчно мъдра да проумее, че макар сексът да бе прекрасно допълнение към взаимното опознаване, все пак си оставаше само допълнение.
	Адриана обичаше Пол — ако той не означаваше толкова много за нея, ако случилото се помежду им бе свързано само със задоволяване на страстта, то щеше да остане в паметта й като приятно изживяване, забележително само поради факта, че толкова дълго е била лишена от мъжки ласки. Ала помежду им бяха пламнали чувства, погребани от години, които засягаха само двама им и завинаги щяха да останат в тайна.
	Може би беше старомодна, но не смяташе за редно да споделя такива подробности със собствената си дъщеря. Открай време не разбираше хората, които без свян описваха сексуалните си преживявания. Нейният принцип беше, че спалнята е място за споделени тайни.
	Пък и дори да искаше да се довери на Аманда, думите щяха да й убегнат. Как би могла да опише какво бе изпитала, когато Пол заразкопчава блузата й, или тръпката, пробягала по тялото й при допира на пръстите му до корема й? Как телата им сякаш се бяха възпламенили, какъв беше вкусът на устните му и какво бе почувствала, докато вкопчваше пръсти в плътта му. Или как се бяха задъхали, когато телата им се сляха в извечния ритъм, стар колкото света…
	Не, не можеше да говори за това. Нека Аманда си представи какво се е случило — само въображението й донякъде би могло да пресъздаде магията, която тя Адриана, бе почувствала в обятията на Пол.
	— Мамо? — шепотът на Аманда наруши тишината.
	— Искаш да разбереш какво се случи, така ли?
	Аманда смутено преглътна.
	— Да — лаконично отвърна Адриана.
	— Тоест вие…
	— Да — повтори тя.
	Дъщеря й отпи от виното, сякаш да събере самообладание, остави чашата на масата:
	— И…
	Адриана се приведе, като че ли се страхуваше да не я чуе някой.
	— Да — прошепна, извърна очи и се пренесе в миналото.
	През онзи следобед се любиха, после останаха в леглото. Навън бурята бушуваше с пълна сила, ураганният вятър изтръгваше дървета и ги запращаше във всички посоки. Пол я държеше в обятията си, притискаше страната си до нейната, ту единият, ту другият разказваше за миналото, обсъждаха мечтите си за бъдещето и не преставаха да се учудват на мислите и чувствата, довели до този момент.
	Изживяването бе ново и за двама им. През последните години преди развода (сега тя си даваше сметка, че всъщност е било така почти от самото начало) с Джак сякаш се любеха по задължение и набързо, нямаше страст, нито нежност. После почти никога не разговаряха, защото той й обръщаше гръб и след няколко минути заспиваше.
	За разлика от него Пол не само часове наред я държа в прегръдките си, но нежността му й подсказа, че духовната близост помежду им е също тъй важна като споделената интимност. Целуваше косата и лицето й, милваше я, нашепваше й колко с красива и че я обожава, а тя си мислеше колко обича увереността, излъчваща се от него.
	Не виждаха какво стана отвън, не знаеха, че прихлупеното небе е зловещо и почерняло. Грамадните вълни, тласкани от вятъра, връхлетяха върху дюната и я пометоха, водата заплиска в основите на „Странноприемницата“. Антената на покрива беше отнесена чак в другия край на острова. Пясък и дъжд проникваха през процепа между задната врата и касата, самата врата вибрираше под напора на урагана. Призори електричеството угасна. Пол и Адриана се любиха отново, този път сред непрогледен мрак, после най-сетне заспаха прегърнати и не разбраха кога окото на бурята премина над Роданте.


>	14

	Събудиха се в ранната съботна утрин; бяха прегладнели, но още нямаше ток, а ураганът, макар и отслабващ, все така вилнееше навън. Пол донесе хладилната чанта и двамата закусиха в леглото — ту се шегуваха, ту ставаха сериозни и потъваха в мълчание, наслаждавайки се на близостта си и на вълшебството на момента.
	На обяд вятърът позатихна и те се осмелиха да излязат на верандата. Небето започваше да се прояснява, ала брегът беше осеян със счупени клони, автомобилни гуми, дървените стълбища на къщи, отнесени от прилива. Макар че се беше постоплило, още беше прекалено хладно да свалят якетата, но Адриана махна ръкавиците си, за да усеща дланта на Пол в своята.
	Към два следобед токът дойде за няколко секунди, угасна, но след двайсет минути електрозахранването беше напълно възстановено. Продуктите хладилника не се бяха развалили: Адриана изпече на скарата няколко пържоли, взе бутилка вино и с Пол си устроиха банкет. После се изкъпаха заедно във ваната. Пол седеше зад нея и прокарваше гъбата по корема и гърдите й. Тя облегна глава на гърдите му, затвори очи и се отпусна в прегръдките му.
	Вечерта отидоха в градчето — след преминаването на урагана животът в Роданте бавно възвръщаше обичайния си ритъм. Адриана и Пол седнаха в някакъв неприветлив бар, слушаха музика по джубокса, от време на време танцуваха; дансингът беше на тяхно разположение — барът беше претъпкан с местни хора, които не се интересуваха от танци, а умираха от желание да споделят преживяванията си по време на урагана. Двамата бавно кръжаха по дансинга, притиснати един към друг, без да обръщат внимание на шумотевицата и любопитните погледи на посетителите.
	В неделя Пол свали предпазните капаци и отново изнесе на верандата люлеещите се столове. Небето се беше прояснило за пръв път след урагана и както през първата вечер двамата се разходиха по плажа, отбелязвайки промените. Гневният океан беше прокопал дълбоки бразди в брега, много дървета бяха изтръгнати с корените. След около километър се натъкнаха на къща, килната върху счупените подпори.
	Стените бяха хлътнали, стъклата на прозорците — счупени, половината покрив беше отнесен. Съдомиялна машина беше прекатурена до купчина дъски — жалки останки от някогашната веранда. Неколцина души правеха снимки (вероятно като доказателство за застрахователната компания) — едва сега Пол и Адриана разбраха колко опустошителна е била бурята.
	Поеха обратно тъкмо когато започна приливът. Вървяха бавно, раменете им се докосваха, от време на време проронваха по някоя дума. Именно тогава намериха раковината — беше наполовина заровена в пясъка и обкръжена от хиляди парченца натрошени мидени черупки. Той се наведе да я вземе, подаде я на Адриана, а тя я допря до ухото си и заяви, че чува шума на океана. Пол я прегърна и й прошепна, че е съвършена като раковината в ръката й. Адриана беше сигурна, че ще я пази през целия си живот, ала не подозираше в какъв символ ще се превърне случайната находка.
	Знаеше само, че е в обятията на любимия човек и с цялото си сърце желае вечно да останат прегърнати.

	* * *

	В понеделник сутринта Пол стана, преди тя да се събуди, и макар да твърдеше, че не се оправя в кухнята, изненада Адриана, като й поднесе в леглото закуската, съблазнявайки я с аромата на прясно сварено кафе. Седна до нея и се разсмя на опитите й да закрие с чаршафа гърдите си, които се разголиха при облягането й на възглавниците. Пържените филийки бяха превъзходни, беконът — хрупкав, не и прегорял, настърганото сирене върху бърканите яйца ухаеше апетитно.
	От време на време децата й бяха приготвяли закуска по случай Деня на майката, но за пръв път мъж я глезеше така. Подобни мили жестове бяха чужди на Джак.
	След закуската Пол направи обичайния крос, Адриана взе душ и се облече. Той се върна запотен, пъхна дрехите си в пералнята и също взе душ. Когато отиде в кухнята, Адриана говореше по телефона с Джийн. Приятелката й се беше обадила да провери дали всичко е наред. Докато Адриана разказваше за опустошителната буря Пол я прегърна и я целуна по шията.
	Ненадейно тя чу познатото проскърцване на входната врата на „Странноприемницата“, по дървения под проехтяха стъпки. Каза на Джийн, че някой е влязъл, затвори телефона и отиде да види кой е посетителят. Върна се след няколко секунди, безмълвно се втренчи в Пол. Пое си дъх и прошепна:
	— Дошъл е да говори с теб.
	— Кой?
	— Робърт Торелсън.

	* * *

	Робърт Торелсън седеше на канапето в дневната и се взираше в пода. Когато Пол влезе, той го изгледа, без да се усмихне, изражението му беше непроницаемо. Пол си мислеше, че няма да го познае — така или иначе го беше виждал само веднъж в чакалнята на болницата, но се оказа, че много добре помни този човек. През изминалата година прошарената коса на Торелсън беше напълно побеляла, ала иначе не се беше променил. Както се очакваше, погледът му беше суров.
	Отначало не продума, само наблюдаваше как Пол премести люлеещия се стол така, че да седят един срещу друг.
	— Все пак дойде — отрони най-накрая. Говореше с южняшки акцент, силният му глас беше дрезгав — типичен глас на човек, който години наред е пушил цигари „Кемъл“ без филтър.
	— Да.
	— Не вярвах, че ще дойдеш.
	— Откровено казано, доста се колебах.
	Робърт изсумтя, сякаш очакваше подобен отговор.
	— Синът ми каза, че е говорил с теб.
	— Така е.
	Робърт горчиво се усмихна — явно знаеше какви думи са си разменили.
	— Каза, че не си опитал да се оправдаеш.
	— Не — отвърна Пол. — Не се опитах.
	— Но още смяташ, че не си сгрешил, а?
	Пол извърна поглед, спомни си казаното от Адриана. „Права е — помисли си. — Каквото и да направя, няма да променят мнението си.“ Изпъна рамене и промърмори:
	— Писахте ми, че държите да говорите с мен и че било много важно. Ето ме тук. Какво искате, господин Торелсън?
	Възрастният човек бръкна в джоба на ризата си, извади кутийка кибрит и пакет цигари. Запали една, придърпа по-близо пепелника, облегна се на канапето:
	— Какво се обърка?
	— Нищо — отвърна Пол. — Операцията мина като по ноти.
	— Тогава защо жена ми умря?
	— Ще ми се да знаех, но нямам представа.
	— Адвокатите ли те подучиха да говориш така?
	— Не. Това е самата истина — мисля, че не искате да ви лъжа. Щях да ви отговоря, ако знаех какво е причинило смъртта на съпругата ви.
	Робърт тръпна от цигарата. Когато издиша дима, от гърдите му се изтръгна свистене, сякаш въздух излизаше от стар акордеон.
	— При първата ни среща разбра ли, че тя има тумор?
	— Не — лаконично отговори Пол.
	Старецът отново дръпна от цигарата и отново заговори — този път гласът му бе по-мек, изпълнен с носталгия:
	— Разбира се, тогава не беше толкова голям. Беше с размерите на малък лешник, но все пак се набиваше на очи. Тя открай време се срамуваше от него, дори когато беше малка. Спомням си как всеки божи ден с наведена глава вървеше към училище — причината й беше ясна като бял ден.
	Гласът на Робърт затрепери, той млъкна за миг, докато се овладее. Пол благоразумно не каза нито дума.
	— Като много младежи по онова време тя се отказа от учението — трябваше да работи, за да помага на семейството си. Така се запознах с нея. Работеше на кея — измерваше на кантара уловената риба, която стоварвахме от лодките. Цяла година се мъчих да я заговоря, преди да ми отвърне, обаче аз я харесвах.
	Беше почтена, работеше здраво и макар да си спускаше косата върху лицето, от време на време зървах най-красивите очи, които бях виждал — тъмнокафяви и благи като на кошута. Знаех, че не би причинила зло никому, защото беше най-доброто същество на земята. Продължавах да упорствам, тя все така се преструваше, че не ме забелязва, докато накрая явно разбра, че няма да се откажа. Съгласи се да излезе с мен, но през цялата вечер така и не вдигна глава да ме погледне.
	Робърт сключи пръсти и продължи:
	— Въпреки това пак я поканих на среща. Вторият път тя се поотпусна, разбрах, че дори е духовита, когато пожелае. Като я опознах по-добре, започнах още повече да я харесвам, след известно време започна да ми се струва, че съм влюбен в нея. Не ме беше грижа за онова нещо на лицето й. То не ме притесняваше нито тогава, нито по-късно. Обаче знам, че на нея й тежеше.
	Той помълча няколко секунди, после отново подхвана разказа си:
	— През следващите двайсет години ни се родиха седем деца; струваше ми се, че докато тя кърми всяко, онова нещо на лицето й се уголемява. Не знам дали не си го внушавах, обаче и тя го беше забелязала. Но всичките ни деца — дори Джон, онзи, дръпнатият, с когото ти говори онзи ден — твърдяха, че на света няма по-добра майка. И не грешаха. Наложеше ли се беше строга, но иначе беше олицетворение на ангелска доброта. Обичах я с цялото си сърце, бяхме щастливи. Животът на острова не е лек, но тя всячески се стараеше да облекчи моя. Гордеех се да ме виждат с нея и всички го знаеха. Смятах, че ще й е достатъчно, но явно не е било… Една вечер гледа по телевизията някакво предаване за жена с тумор на лицето, показаха снимки каква е била преди и след операцията. Мисля, че тъкмо тогава си втълпи веднъж завинаги да се отърве от онова нещо. Започна да говори за операция — знаеше, че струва скъпо, а ние нямаме здравна осигуровка, но все питаше дали няма да се намери някакъв начин.
	Робърт погледна Пол в очите.
	— Какво ли не й говорих, обаче не можах да я разубедя. Не ме слушаше, като й повтарях, че и така я смятам за красива. Понякога я заварвах в банята да опипва лицето си пред огледалото, друг път я чувах да плаче. Цял живот се беше стеснявала от физическия си недъг и вече не издържаше. Омръзнало й беше непознати да извръщат поглед от нея или хлапета да се взират в лицето й. Накрая се предадох. Изтеглих всичките си спестявания, от банката ми дадоха заем срещу рибарската лодка и дойдохме при теб. Спомням си как тя сияеше от радост. Не я бях виждал толкова щастлива и като я гледах, разбрах, че постъпвам правилно. Казах й, че ще я чакам, и ще отида да я видя веднага след като се събуди от упойката. Знаеш ли какво ми отвърна? Какви бяха последните й думи? Каза ми: „През целия си живот исках да съм красива заради теб“. А пък аз си помислих, че за мен винаги е била красива.
	Пол наведе глава и се помъчи да преглътне, ала сякаш буца беше заседнала в гърлото му.
	— Само че ти не знаеше тези подробности. За теб тя беше само жената, която се подложи на операция, жената, която почина, жената с грозния тумор на лицето или онази, чиито роднини заведоха дело срещу теб. Не беше честно, трябваше да знаеш каква е била, тя го заслужаваше. Заслужаваше дори много повече, защото беше светица.
	Робърт Торелсън изтръска цигарата си в пепелника и я угаси.
	— Бил си последният, с когото е разговаряла, последният, когото е видяла. А ти дори не си подозирал, че това е най-благородната, най-прекрасната жена на света. — Той помълча, сякаш изчакваше Пол да осмисли чутото, и промълви: — Но сега вече знаеш.
	Изправи се и си излезе.

	* * *

	Адриана безмълвно изслуша Пол, докато й преразказваше разговора с Робърт Торелсън, после нежно докосна страната му, избърса сълзите му:
	— Как си?
	— Не знам. Още съм като вцепенен.
	— Нищо чудно. Дошло ти е като гръм от ясно небе… пък и е трудно да се възприеме.
	— Така е — промълви той.
	— Доволен ли си, че дойде тук? Че изслуша разказа на Торелсън?
	— И да, и не. За него беше важно да разбера каква изключителна личност е била жена му, затова се радвам, че откликнах на писмото му. Ала изповедта му ми скъса сърцето. Двамата са се обичали толкова силно, а нея вече я няма.
	— Да…
	— Несправедливо е.
	Тя печално се усмихна:
	— Имаш право. Когато двама души лудо се обичат, раздялата им е много по-драматична. Голямата любов винаги върви ръка за ръка с голямата трагедия.
	— И за нас двамата ли се отнася?
	— За всички — въздъхна Адриана. — Остава ни само да се надяваме, че ще ни сполети след много, много години.
	Пол я придърпа на коленете си. Целуна я по устните, прегърна я, двамата дълго седяха, без да помръднат.
	Ала докато по-късно се любеха, тя мислеше само за едно — беше последната им нощ на острова, последната нощ пред раздялата, която щеше да продължи поне една година. Колкото и да опитваше, не можа да се овладее и сълзите обляха лицето й.


>	15

	Във вторник сутринта Пол се събуди, машинално протегна ръка към Адриана, но тя не беше до него в леглото. Макар че през нощта я видя да плаче, премълча — ако заговореше, и той щеше да заридае. Само че усилието да се сдържи опъна нервите му до краен предел. След като Адриана заспа в обятията му, той дълго лежа буден — леко я целуваше, притискаше я до себе си, сякаш се опитваше да компенсира времето, през което щяха да бъдат разделени.
	Тя беше извадила от сушилнята дрехите му и ги беше сгънала; Пол взе онези, които щеше да носи през деня, другите прибра в саковете. Взе душ, облече се, приседна на леглото, извади писалката си и върху лист хартия нахвърли мислите, които го вълнуваха; облегна писмото на нощното шкафче, взе саковете, слезе по стълбището и ги остави до входната врата. Адриана беше в кухнята и приготвяше бъркани яйца, на плота до нея имаше чаша с кафе. Обърна се и той видя, че клепачите й са зачервени, ала все пак подхвърли:
	— Здравей.
	— Здрасти. — Адриана се извърна и ожесточено заразбърква яйцата, вперила поглед в тигана. — Реших, че може би ще закусиш, преди да тръгнеш.
	— Благодаря.
	— Донесох си от вкъщи термос — ако искаш, вземи го, ще ти го напълня с кафе.
	— Благодаря, не е необходимо.
	Тя продължи да бърка яйцата:
	— Ако предпочиташ, ще ти приготвя и сандвичи.
	Пол застана до нея:
	— Не си прави труда. По пътя ще си взема нещо за хапване, ако огладнея. Честно казано, съмнявам се, че ще ми дойде апетит. — Разбра, че Адриана не го слуша и сложи длан на рамото й. Чу как тя рязко си пое дъх, сякаш се мъчеше да не заплаче. — Ей…
	— Нищо ми няма — прошепна тя.
	— Сигурна ли си?
	Адриана кимна, подсмръкна, дръпна тигана от котлона. Избърса сълзите си, но упорито отказваше да срещне погледа на Пол. Гърлото му се сви — когато за пръв път я беше видял на верандата, очите й пак бяха зачервени от плач. Невероятно бе, че оттогава бяха изминали само няколко дни.
	— Адриана… недей…
	Тя най-сетне го погледна:
	— Какво? Да не тъгувам ли? Заминаваш за Еквадор, аз се връщам в Роки Маунт. Умът ми го разбира, но сърцето ми копнее поне още малко да бъдем заедно.
	— И аз го искам.
	— Затова съм тъжна — знам, че и ти изпитваш същото. — Тя се поколеба, стараеше се да се владее. — Сутринта станах и си казах, че повече няма да плача — ще бъда усмихната и щастлива, за да ме запомниш така. Но като чух как пусна душа, изведнъж осъзнах, че утре ще се събудя без теб, че ще бъдеш далеч от тук, и… не издържах. Но бъди спокоен — ще се оправя. Честна дума… — Говореше, сякаш се опитваше да си го внуши.
	Пол хвана ръката й:
	— Снощи, след като заспа, се замислих дали да не остана още малко. Месец-два няма да са от значение за работата ми в Еквадор, но така с теб по-дълго ще бъдем заедно…
	Тя поклати глава:
	— Не! Не бива да го причиниш на Марк. Не и след всичко, което сте преживели. Направи го, иначе никога няма да намериш покой. Пък и ако не заминеш сега, има опасност да се откажеш от пътуването. Да речем, че останем заедно по-дълго — нима тогава раздялата ще е по-лека? Освен това няма да имам покой, като знам, че съм причината да бъдеш далеч от сина си. И дори да съм подготвена за заминаването ти, пак ще плача, да знаеш. — Насила се усмихна и продължи: — Не можеш да останеш. Знаехме, че ще заминеш, преди… преди да се случи онова помежду ни. Да, много е трудно, но и двамата си даваме сметка, че постъпваш правилно… родителите винаги се жертват за децата си — това е твоята саможертва.
	Пол стисна устни и кимна. Знаеше, че тя има право, но отчаяно му се искаше да греши.
	— Обещай, че ще ме чакаш — промълви; гласът му беше пресипнал от вълнение.
	— Разбира се. Ако смятах, че повече няма да те видя, щях да изплача реки от сълзи и да ни се наложи да се качим на лодка, за да закусим.
	Пол неволно се засмя; Адриана се приведе към него и го целуна, преди той да я прегърне, да усети топлината на тялото й, деликатното ухание на парфюма й.
	— Не знам как и защо се случи, но знам, че ми е било съдено да дойда тук, да се запозная с теб. Дълги години в живота ми липсваше нещо, но едва сега разбрах какво е било.
	Тя затвори очи и прошепна:
	— Аз също.
	Пол я целуна по косата, допря страната си до нейната:
	— Ще ти липсвам ли?
	Адриана събра сили да се усмихне:
	— Всеки миг на деня и нощта.

	* * *

	Закусиха заедно. Тя не беше гладна, но се насили да хапне няколко залъка и от време на време да се усмихва. Пол неохотно ровичкаше храната в чинията си. Като свършиха, разчистиха масата и оставиха съдовете в умивалника.
	Наближаваше девет часът; Пол я хвана за ръка и я поведе към вратата. Преметна през рамо саковете, Адриана му подаде кожената чантичка с паспорта и билетите за самолета.
	— Ами… време е — промълви той.
	Тя стисна устни. И неговите очи бяха зачервени от плач, и той гледаше надолу, като че ли се опитваше да скрие следите от сълзите си.
	— Обясних ти как да се свържеш с мен в клиниката. Нямам представа доколко може да се разчита на пощенските служби в Еквадор, но писмата ти със сигурност ще ми бъдат доставяни. Марк вече е получил всичко, което Марта му е изпратила.
	— Благодаря.
	Той вдигна чантичката:
	— И аз ти имам адреса. Ще ти пиша веднага щом пристигна. И при всяка възможност ще се обаждам по телефона.
	— Добре.
	Пол понечи да докосне страната й, за миг Адриана сграбчи дланта му, после я пусна. Знаеха, че повече няма какво да си кажат.
	Заедно слязоха по стълбите, той сложи саковете на задната седалка на колата. Затвори вратата и дълго се взира в Адриана — не искаше да прекъсне връзката помежду им, изкушаваше се да прати всичко по дяволите и да остане. Накрая пристъпи до нея, целуна я по страните и по устните, притегли я в обятията си.
	Тя стисна клепачи. Каза си, че Пол не заминава завинаги. Съдено им беше да са заедно и когато той се върнеше, щяха да започнат щастливия си съвместен живот. Бе живяла толкова дълго, без да го познава — една година повече или по-малко нямаше никакво значение.
	Само че не беше толкова лесно. Знаеше, че ако децата й бяха по-големи, щеше да го последва в Еквадор. Ако Пол не изпитваше необходимост да изглади отношенията си с Марк, щеше да остане при нея. Пътищата им се разделяха заради задълженията им към други хора и внезапно това й се стори ужасно несправедливо. Защо така нелепо губеха шанса да бъдат щастливи?
	Пол въздъхна, отпусна ръце, отдръпна се. Извърна очи, после отново погледна Адриана, избърса сълзите си.
	Заобиколи колата, седна зад волана и включи двигателя. Затвори вратата, свали стъклото.
	— Само една година — промълви — и отново ще бъда при теб. Обещавам.
	— Една година — прошепна тя.
	Пол печално се усмихна, запали и потегли на задна, за да излезе на шосето. Беше се обърнал и не откъсваше поглед от нея. Адриана безмълвно го наблюдаваше, сърцето й се свиваше от мъка.
	Пол направи завой и за последен път притисна дланта си към стъклото. Тя вдигна ръка за сбогом, докато гледаше как той се отдалечава от Роданте, отдалечава се от нея.
	Постепенно колата се превърна в точица в далечината, шумът от двигателя заглъхна. След секунди Пол вече го нямаше, сякаш никога не бе идвал тук.
	Утрото беше прохладно, пухкави бели облачета осейваха небето. Ято чайки се рееха в синевата. Тъмночервени и жълти теменужки плахо надигаха главици към слънцето. Адриана се обърна и тръгна към къщата.
	Вътре всичко изглеждаше като в деня на пристигането й в Роданте. Пол беше изчистил камината и беше подредил отстрани дърва за огрев; люлеещите се столове бяха на предишните си места. Бюрото на рецепцията бе в пълен порядък, ключовете висяха на таблото.
	Ала миризмата още се усещаше. Миризмата на последната им закуска заедно, на неговия одеколон, мъжкото му ухание, полепнало по ръцете и лицето й, пропито в дрехите й.
	След няколко секунди тя осъзна, че все пак нещо се е променило.
	В къщата не се разнасяше ехото от тихите им гласове, не се чуваха нито шуртенето на водата в тръбите, нито ритмичните стъпки на Пол в стаята му. Стихнали бяха ревът на океана и бясното барабанене на дъжда, пропукването на дървата в камината.
	В „Странноприемницата“ отекваха само риданията на жена, чисто единствено желание бе да получи утеха от любимия; жена, която не можеше да стори друго, освен да плаче.


>	16

	_Роки Маунт, 2002 година_
	Адриана млъкна. Макар че беше изпила чаша вино, гърлото й беше пресъхнало, гърбът й се беше схванал от неудобната поза. Намести се на стола, остра болка проряза коленете й — ревматизмът отново се обаждаше. Оплакала се беше на личния си лекар, а той я накара да седне на леглото за прегледи в стая, воняща на урина. Вдигна й ръцете, помоли я да свие колене, после й даде рецепта за таблетки, които тя така и не купи. Каза си, че болката още е поносима, пък и си имаше теория, според която започнеше ли да взема лекарства за едно заболяване, скоро щеше да пие цели шепи таблетки за всички други физически страдания, измъчващи хората на нейната възраст. Шепи таблетки във всички цветове на дъгата — някои ще трябва да се пият сутрин, други вечер, едни да се приемат с храна, други на гладно. В крайна сметка щеше да й се наложи да залепи на вратичката на аптечката таблица с указания, за да не се обърка. Според нея не си струваше труда.
	Дъщеря й беше навела глава. Адриана безмълвно я наблюдаваше и очакваше въпросите й. Разбира се, бяха неизбежни, но тя се надяваше Аманда да не започне да я разпитва веднага. Необходимо й беше време да подреди мислите си, за да довърши започнатото.
	Радваше се, че дъщеря й се съгласи да се срещнат тук. Живееше в тази къща над трийсет години и я чувстваше като свой дом повече от къщата, в която беше израснала. Е, няколко врати се бяха изкорубили, мокетът в коридора беше толкова износен, че беше изтънял като хартия, и плочките в банята бяха ужасно старомодни, но колкото й да е странно, Адриана намираше нещо успокояващо във факта, че в един ъгъл на тавана ще намери палатка и приспособления за къмпинг, или че есен при първото включване на електрическата помпа на парното бушоните винаги изгаряха. Също като нея къщата си имаше навици и с течение на времето те се бяха преплели по такъв начин, че правеха живота й по-предсказуем и някак по-спокоен.
	Същото усещане й вдъхваше и кухнята. През последните години Мат и Дан непрекъснато настояваха да я ремонтират; малко преди шейсетия рожден ден на Адриана поканиха предприемач да направи оглед. Той чука по вратите, пъха отвертка в прогнилите кухненски шкафове, няколко пъти включи и изключи осветлението и тихо подсвирна, като видя старомодната готварска печка, която Адриана продължаваше да използва. Накрая препоръча основен ремонт и подмяна на цялото обзавеждане и на домакинските уреди, остави списък с препоръки и лист с изчисления за евентуалната стойност на работата. Адриана знаеше, че синовете й са добронамерени, ала им каза да не си хвърлят парите на вятъра и да ги похарчат за децата си.
	Освен това харесваше кухнята. Преустройството щеше да я промени до неузнаваемост, да заличи спомените — та нали именно тук бяха прекарвали повечето вечери като семейство, преди и след като Джак се беше изнесъл. Децата й си пишеха домашните на масата, до която тя седеше сега; години наред единственият телефон в къщата беше окачен на стената и Адриана още си спомняше как понякога виждаше жицата, прокарана под задната врата, когато синовете или дъщеря й като тийнейджъри излизаха на верандата, за да говорят, без да ги подслушват. На гредите, подпиращи полиците в килера, още личаха белезите от молив, които показваха колко бързо са се източвали на ръст децата. За нищо на света тя не би заменила домашния уют на кухнята с някакви нови мебели и домакински уреди, дори да бяха последният писък на модата. За разлика от дневната, където телевизорът непрекъснато работеше, или от спалните, където всеки се уединяваше, тук членовете на семейството се събираха да разговарят и да слушат, да учат и преподават, да се смеят и да плачат. Кухнята беше въплъщение на дома, мястото, където Адриана неизменно се чувстваше най-щастлива.
	Тук Аманда щеше да научи истината за майка си.

	* * *

	Адриана изпи последната глътка вино и отмести чашата. Дъждът беше спрял, но капките на прозоречното стъкло пречупваха светлината така, че светът отвън изглеждаше различен, съвършено непознат. Не беше учудващо — с напредването на възрастта тя се улавяше, че много често мислено се връща в миналото, и всичко наоколо сякаш се променяше. Тази вечер, докато разказваше за онези незабравими дни, изпита странното усещане, че времето върви назад, и макар да знаеше, че е абсурдно, изведнъж се замисли дали не изглежда подмладена в очите на дъщеря си.
	Разбира се, това бе невъзможно заради възрастта на Аманда — когато човек е млад, шейсетгодишните му се струват престарели, едва ли не с единия крак в гроба; понякога Адриана се питаше кога дъщеря й ще разбере, че между хората почти няма разлика. И млади и стари, и мъже и жени мечтаеха за едно и също — душевен мир, спокоен живот, безоблачно щастие. Единствената разлика беше, че младите очакваха всичко хубаво да им се случи в бъдеще, докато според възрастните то бе останало в миналото.
	Отчасти това важеше и за нея, ала колкото и прекрасно да беше миналото, тя отказваше да се погребе в него като повечето си приятелки. Миналото не беше като розова градина, вечно обляна от слънцето; в миналото имаше скръб и печал.
	Скръбта бе нейна спътничка, когато след измяната на Джак беше отишла в „Странноприемницата“, сега скърбеше за Пол Фланър.
	Тази вечер щеше горко да ридае, но както се заричаше всеки ден, след като напусна Роданте, нямаше да позволи на мъката да я сломи. Беше жилава, както често казваше баща й, и макар донякъде да се гордееше с издръжливостта си, това не заличаваше страданието, нито съжалението за пропуснатото щастие.
	Напоследък се стараеше да се съсредоточава върху онова, което я радва. Обичаше да наблюдава как внуците й откриват чудесата на заобикалящия ги свят, да ходи на гости на свои близки и да научава какво се случва в живота им, дори беше започнала да изпитва удоволствие от задълженията си в обществената библиотека.
	Работата не беше трудна — сега завеждаше читалнята за справочна литература, откъдето книги не можеха да се изнасят, и тъй като много рядко някой се обръщаше с въпрос към нея, тя имаше възможност да наблюдава посетителите, влизащи в сградата. С течение на времето това й стана нещо като хоби. Представяше си живота на хората, които седяха до масите в притихналите зали, опитваше да отгатне дали даден човек е семеен, къде живее и какви книги го интересуват. Понякога й се удаваше възможност да разбере дали е била права. Въпросният човек я молеше за помощ при намирането на определена книга и тя завързваше разговор с него. Много често предположенията й се оказваха правилни и тя се питаше как е налучкала истината.
	От време на време някой мъж проявяваше интерес към нея. Преди години тези мъже бяха по-възрастни от нея, сега пък бяха по-млади, но така или иначе тактиката им беше еднаква. Поредният „ухажор“ започваше често да посещава отдела за справочна литература, да задава куп въпроси — отначало за книги, после за самата нея. Адриана отговаряше учтиво, но се държеше на дистанция — въпреки това накрая той я канеше на среща. Тя неизменно се чувстваше поласкана, но дълбоко в себе си знаеше, че колкото и прекрасен да е този човек, колкото и да й е приятно в неговата компания, никога не ще отвори сърцето си за него, както го бе отворила за Пол.
	Дните и нощите в Роданте я бяха променили и в друго отношение. Любовта бе излекувала раните й от развода; тя вече не се чувстваше изгубена и предадена, а много по-силна и склонна към компромиси. Много по-лесно беше да прояви гордост, след като се бе убедила, че е достойна за обич; самочувствието й се повиши, вече разговаряше с Джак, без да подхвърля намеци, без горчивината, която в миналото не беше способна да прикрие. Промяната настъпи постепенно — бившият й съпруг се обаждаше по телефона да чуе децата и тя учтиво разговаряше с него, преди да им предаде слушалката. Разпитваше го за Линда и за работата му или споделяше с какво се е занимавала напоследък. Малко по малко Джак започна да осъзнава, че тя вече не е предишната Адриана. С течение на времето разговорите им ставаха все по-приятелски, понякога се чуваха само за да си побъбрят. Когато бракът му с Линда започна да се разпада, двамата с часове говореха по телефона, понякога до късно през нощта. След развода (по ирония на съдбата Линда го изостави заради друг мъж) тя му помогна да преодолее мъката и дори му разрешаваше да спи в стаята за гости при посещенията му при децата.
	Една вечер седяха в дневната, той отпиваше от чашата с уиски и се оплакваше от горчивата си съдба, от унижението, на което е бил подложен. Накрая сякаш осъзна кой слуша безкрайния му монолог, изпълнен със самосъжаление.
	— И ти ли страда така? — промърмори.
	— Да.
	— След колко време го преодоля?
	— След три години, но имах късмет.
	Джак кимна. Стисна устни, загледа се в питието си.
	— Извинявай — прошепна. — Най-глупавата ми постъпка беше да изляза от този дом.
	Адриана се усмихна, потупа го по коляното:
	— Така е. Все пак ти благодаря.
	Около година по-късно Джак я покани на вечеря. Тя учтиво му отказа, както отказваше на всички други мъже.

	* * *

	Адриана се изправи, отиде до кухненския плот, взе кутията, която беше донесла от стаята си, после отново седна до масата. Забеляза, че Аманда се взира в нея като хипнотизирана, но в погледа й се четеше и мъничко страх. Усмихна се и посегна да я хване за ръката. Знаеше какво изпитва дъщеря й — през последните два часа Аманда беше осъзнала, че почти не познава майка си. „Сякаш сме си разменили ролите“ — помисли си с насмешка. Познаваше този поглед — все едно виждаше себе си, когато децата се събираха у дома през ваканциите и разказваха какви щуротии са правили като юноши. Едва преди няколко години научи, че Мат тайно се е измъквал от къщи посред нощ, за да се среща с приятелите си, че Аманда е пропушила като ученичка в прогимназията, а после на два пъти с отказвала цигарите, или че Дан е причинил пожара в гаража, за който се смяташе, че е пламнал поради повреден контакт. Тя се смя заедно с тях на изповедите им, същевременно се почувства безкрайно наивна. Може би сега Аманда изпитваше същото чувство.
	Часовникът на стената равномерно тиктакаше, нищо друго не нарушаваше тишината. След малко Аманда въздъхна:
	— Страхотна история. — Тя машинално заочертава чашата си с окръжности по масата. Виното пречупваше светлината и блестеше като рубин. — Мат и Дан знаят ли? Разказвала ли си им за Роданте?
	— Не.
	— Защо?
	— Не мисля, че трябва да узнаят. — Адриана се усмихна. — Пък и не знам дали ще разберат… каквото и да им кажа. Първо, защото са мъже и се смятат длъжни да ме закрилят. Не искам да си помислят, че Пол се е възползвал от една самотна жена. Такава е мъжката логика — ако се влюбят, значи е чувството е истинско, дори да познават любимата си съвсем отскоро. Но ако някой обикне жена, на която държат, веднага се усъмняват в намеренията му. Всъщност не знам дали някога ще им разкажа тази история.
	Аманда кимна, после промълви:
	— Тогава защо я сподели с мен?
	— Прецених, че трябва да я чуеш.
	Младата жена машинално заусуква кичур коса около пръста си. Адриана се запита дали навикът и е наследствен, или е възприет несъзнателно — самата тя се улавяше, че прави същото в моменти на силен стрес.
	— Мамо?
	— Да?
	— Защо не ни каза за него? Как успя да съхраниш тайната толкова дълги години?
	— Не можех да ви кажа.
	— Защо?
	Адриана се облегна назад и въздъхна:
	— Отначало… отначало се страхувах. С Пол се обичахме, но не знаех какво ще се случи след дългата ни раздяла; исках да се уверя, че връзката ни ще продължи, преди да споделя с вас за него. По-късно, когато писмата му започнаха да пристигат редовно, разбрах, че случилото се помежду ни не е било мимолетен изблик на страст, обаче… как да ти обясня… щеше да мине много време, докато се запознаете с него, затова не виждах смисъл да ви разказвам… — Тя не довърши изречението, а когато отново заговори, внимателно подбираше всяка дума. — И още нещо — тогава ти беше седемнайсетгодишно момиче, Дан беше едва на петнайсет. Не знаех дали сте достатъчно зрели. Как щяхте да реагирате, ако бях заявила, че съм влюбена в човек, с когото току-що съм се запознала?
	— Щяхме да го преживеем.
	Адриана се съмняваше, но не заспори с дъщеря си, само сви рамене:
	— Кой знае, може би имаш право. Може би щяхте да приемете, че майка ви е лудо влюбена в непознат, обаче не исках да рискувам. И ако сега ми се случи същото, вероятно отново ще постъпя така.
	Аманда помълча, после погледна майка си в очите:
	— Сигурна ли си, че те е обичал?
	— Да.
	На слабата светлина очите на младата жена изглеждаха почти синьо-зелени. Тя нежно се усмихна, сякаш се опитваше да изрази мнението си, без да наскърби майка си.
	Адриана предчувстваше какво ще я попита — въпросът бе съвсем логичен.
	Аманда се приведе, лицето й изразяваше съчувствие.
	— Ако е така, къде е той сега?

	* * *

	През четиринайсетте години, изминали от деня, в който за последен път видя Пол Фланър, Адриана беше пътувала пет пъти до Роданте. Първият път бе през юни същата година и макар че пясъкът изглеждаше по-бял, а на хоризонта океанът и небето се сливаха, следващите й пътувания до Роданте бяха през зимата, когато бе студено и мрачно — така по-лесно се пренасяше в миналото.
	След като Пол замина, тя се върна в къщата и заобикаля от стая в стая; страхуваше се, че ако застане на едно място, ще престане да се владее и ще даде воля на чувствата си. Късно следобед, когато залезът обагри хоризонта в бледочервено и оранжево, тя излезе на верандата и се загледа в небето, опитвайки да види самолета, с който бе излетял Пол. Разбира се, знаеше, че постъпва детински, но остана навън, макар че с падането на нощта времето застудя. Понякога зърваше между облаците диря от реактивен самолет, обаче логиката й подсказваше, че белезникавите следи са от самолетите на военната база в Норфък. Когато най-сетне влезе обратно в къщата, ръцете й бяха премръзнали. Отиде до умивалника и ги пъхна под течащата топла вода, без да обръща внимание на болката. Съзнаваше, че Пол го няма, въпреки това постави на масата прибори за двама души.
	Тайно се надяваше, че той ще се върне. Представяше си как ще отвори входната врата, ще остави багажа си и ще заяви, че не може да замине, ако не бъдат заедно още една нощ. Ще й каже, че ще тръгнат заедно утре или на следващия ден, и ще пътуват по магистралата, докато Адриана не завие към Роки Маунт.
	Ала надеждите й не се сбъднаха. Никой не отвори вратата, никой не позвъни по телефона. Адриана жадуваше да бъде с Пол, но знаеше, че е постъпила правилно, като настоя той да не отлага заминаването. Дори да останеше още един ден, раздялата им нямаше да е по-лека; още една нощ заедно щеше да означава отново да се сбогуват, само че този път сбогуването щеше да е още по-мъчително. Тя нямаше да понесе още веднъж да каже същите думи, нито повторно да изживее този кошмарен ден.
	На другата сутрин се захвана да почисти; действаше методично, търсейки забрава в работата. Изми съдовете, подсуши ги и ги прибра по местата им. Почисти с прахосмукачка килимчетата, измете пясъка, нанесен от вятъра в кухнята и коридора, избърса прах в дневната, после се зае със стаята на Джийн, докато се увери, че всичко е тъкмо както го беше заварила.
	Грабна си куфара, качи се на горния етаж, отключи синята стая.
	Не беше влизала тук от предишната сутрин. Светлината на следобедното слънце образуваше призми върху стените. Пол си беше оправил леглото, но сякаш беше разбрал, че не е необходимо да се престарава. Завивката не беше идеално опъната, на няколко места чаршафът беше увиснал почти до пода. В банята една хавлиена кърпа беше преметната на корниза на завесата, още две бяха захвърлени до умивалника.
	Тя остана на прага, сякаш се опитваше да запамети всяка подробност, после въздъхна, влезе, наведе се да остави куфара. И видя на бюрото писмото от Пол. Взе го, приседна на леглото и сред тишината на стаята, в която се бяха любили, прочете посланието, написано от него предишната сутрин.
	После дълго седя, без да помръдне — представяше си как той се е навел над белия лист и търси думи да я утеши, да изрази чувствата си към нея. Грижливо сгъна писмото и го пъхна в куфара при раковината. След няколко часа приятелката й пристигна и я завари на задната веранда — облягаше се на парапета и отново се взираше в небето.
	Както обикновено Джийн кипеше от енергия — радваше се, че вижда Адриана, и че се е върнала у дома, непрекъснато бърбореше за сватбата и за старинния хотел в Савана, където си беше взела стая. Адриана слушаше, без да я прекъсва, а след вечеря й каза, че отива да се разходи по брега, и с половин уста я покани, но за щастие Джийн й отказа.
	Като се върна, приятелката й си разопаковаше багажа, затова тя си приготви чаша чай, седна до камината в дневната и бавно се залюля на стола.
	След малко Джийн се провикна от кухнята:
	— Ей, къде си?
	— Тук.
	Приятелката й застана на прага:
	— Стори ми се, че чух свистенето на чайника.
	— Аз го бях включила.
	— Откога пиеш чай?
	Адриана се засмя, но не отговори.
	Джийн седна на другия люлеещ се стол. Отвън луната се издигаше в небето, под безмилостната й оранжева светлина пясъкът беше добил оттенъка на старинни медни съдове.
	— Много си мълчалива тази вечер.
	— Извинявай. — Адриана сви рамене. — Поуморена съм. Май ме мъчи носталгия по дома.
	— Разбирам те. След като потеглих от Савана, все пресмятах след колко време ще бъда тук. За щастие движението не беше натоварено като през туристическия сезон.
	Адриана бавно кимна. Джийн се облегна на стола:
	— Пол Фланър остана ли доволен? Дано бурята не му е объркала плановете.
	Сякаш буца заседна в гърлото на Адриана, като чу името му, но тя се насили да отговори спокойно:
	— Мисля, че бурята изобщо не му попречи.
	— Разкажи ми за него. Ако се съди по гласа му, сигурно е много надут.
	— Нищо подобно. Той е симпатичен.
	— Неприятно ли ти беше да си сама с него?
	— Не… Не и след като свикнах.
	Джийн изчака, но като разбра, че приятелката й няма да добави нищо повече, промърмори:
	— Ами… добре. Лесно ли се справи със заковаването на прозорците?
	— Да.
	— Хубаво. Благодаря, че ме замести. Знам колко се надяваше да прекараш почивните дни в уединение, но явно съдбата не е била на твоя страна.
	— Явно. — Тонът й накара Джийн любопитно да я изгледа. Изведнъж Адриана почувства, че повече не издържа, че трябва да остане сама. Допи чая си и добави, като се стараеше да се държи естествено: — Извинявай, че няма да ти правя компания, но смятам да си легна. Уморена съм, а утре ме чака дълъг път. Радвам се, че си изкарала хубаво на сватбата.
	Приятелката й изненадано вдигна вежди и промърмори:
	— Да, хубаво беше. Лека нощ.
	— Лека нощ.
	Дори докато се изкачваше по стълбището, Адриана усещаше как Джийн озадачено продължава да се взира в нея. Отключи синята стая, свали си дрехите и се пъхна между завивките — гола и самотна.
	Възглавницата и чаршафите бяха просмукани с миризмата на Пол, тя я вдъхна и машинално прокара длан по гърдите си; упорито се съпротивлява на съня, докато накрая не издържа и потъна в милостива забрава.
	На сутринта си приготви кафе и отново се разходи по брега.
	В разстояние на половин час срещна две двойки. Над острова преминаваше топъл атмосферен фронт и тя знаеше, че хубавото време ще примами още хора да се разходят край океана.
	Пол сигурно беше пристигнал в болницата. С какво ли се беше сблъскал там? Адриана си представяше картина, вероятно останала в съзнанието й, когато е гледала телевизионна програма за развиващите се страни — няколко набързо сглобени бараки, заобиколени от непроходима джунгла, изровен черен път, чуруликане на екзотични птици — но може би грешеше. Питаше се дали Пол вече е разговарял с Марк, как е минала първата им среща и дали и той като нея непрекъснато си спомня случилото се помежду им през онези няколко вълшебни дни и нощи.
	Върна се в къщата и отиде в кухнята. Захарницата до кафе машината беше отворена, встрани стоеше празна чаша. На горния стаж някой си тананикаше.
	Тя се изкачи по стълбите — вратата на синята стая беше открехната. Пристъпи напред, отвори я и видя, че Джийн сменя спалното бельо. Чаршафите, които бяха обгръщали двама им с Пол, бяха сгънати и захвърлени на пода.
	Адриана се втренчи тях; нелепо бе да реагира по този начин, ала внезапно беше осъзнала, че ще измине най-малко година, преди отново да подуши мъжката миризма на Пол Фланър. Изхлипа, опитвайки да сподави риданието си.
	Джийн сепнато се обърна и я изгледа:
	— Скъпа? Добре ли си?
	Но Адриана не беше в състояние да отговори, само закри с длани лицето си; знаеше, че от този ден насетне ще брои дните до завръщането на Пол.

	* * *

	— Пол е в Еквадор — отвърна тя на въпроса на дъщеря си и се изненада колко спокоен е гласът й.
	— Еквадор — повтори Аманда, забарабани с пръсти по масата и се втренчи в майка си. — Защо не се е върнал?
	— Беше му невъзможно.
	— Защо?
	Вместо да отговори, Адриана отвори кутията със „съкровищата“ си. Извади лист хартия, сякаш откъснат от бележник, сгънат на четири и пожълтял от времето. Аманда видя, че отгоре е написано името на майка й.
	— Първо ще отговоря на предишния ти въпрос — промърмори Адриана.
	— Какъв предишен въпрос?
	Майка й се усмихна:
	— Попита дали съм сигурна, че Пол ме е обичал — подаде й сгънатия лист хартия. — Ето писмото, което ми остави в деня на заминаването си.
	Аманда се поколеба, но все пак взе листа, бавно го разгъна и зачете.
C>
	„Скъпа Адриана,
	Не беше до мен, когато тази сутрин се събудих, и макар да знам причината, пак ми се иска да не беше ме оставяла. Давам си сметка, че е егоистично, но предполагам, че от тази слабост няма да се отърва до края на живота си.
	Ако четеш това писмо, значи съм заминал. Ще го довърша, ще сляза при теб в кухнята и ще те помоля да ми разрешиш да остана още малко, обаче не си правя илюзии какъв ще е отговорът ти.
	Не се сбогувам с теб — нито за миг не си въобразявай, че това е причината за писмото. Предпочитам да мисля, че времето, през което ще сме разделени, е възможност да те опозная още по-добре. Чувал съм за случаи, при които мъж и жена се влюбват един в друг само чрез писмата си, и макар ние с теб вече да се обичаме, може би любовта ни още повече ще се разпали, нали? Ще ми се да вярвам, че е възможно — струва ми се, че само тази увереност ще ми помогне да издържа цяла година без теб.
	Затварям очи и те виждам да вървиш по брега през първата ни вечер заедно. Мълниите озаряваха лицето ти… беше невероятно красива. Може би отчасти заради това разголих душата си, както не я бях разкривал пред никого. Ала знай, че ме трогнаха не само твоята красота, а смелостта и чувствеността ти, мъдростта, с която приемаш света. Долових ги у теб още когато за пръв път заедно пихме кафе и колкото повече те опознавам, осъзнавам колко държа на тези качества, които друга жена в живота ми не е притежавала. Ти си рядка находка, истинска скъпоценност, а пък аз съм късметлия, задето те срещнах.
	Дано по-лесно понесеш раздялата ни. Сега, докато пиша тези редове, знам, че изобщо няма да ми е леко. Сбогуването с теб ще бъде най-тежкият миг в живота ми и като се върна, никога повече няма да се разделям с теб, повярвай ми. Обичам те заради онова, което стана помежду ни, обичам те, предчувствайки какво ни очаква в бъдеще. Ти си най-прекрасното, което някога ми се е случвало. Вече тъгувам за теб, но дълбоко в сърцето си знам, че винаги ще бъдем заедно. През няколкото дни, които прекарах с теб, ти се превърна в моя мечта.“
@	Пол
C$

	* * *

	През годината след заминаването на Пол животът на Адриана коренно се промени, макар че на пръв поглед всичко си беше по старо му. Тя продължи да помага на децата с уроците, да посещава училищните мероприятия, веднъж дневно да се отбива в болницата при баща си и да работи в библиотеката. Само че за разлика от преди вършеше всичко с много повече плам, подклаждан от тайната, която криеше в сърцето си, и промяната не остана незабелязана от близките й. Говореха си, че Адриана се усмихва много по-често, а на децата и им направи впечатление как след вечеря тя отива да се поразходи или понякога си позволява да полежи във ваната, без да обръща внимание на хаоса около себе си.
	В тези мигове на усамотение тя неизменно мислеше за Пол, но най-живо си го представяше, когато зърнеше по улицата да се задава камионетката на пощенската служба.
	Между десет и единайсет сутринта тя заставаше до прозореца и наблюдаваше как фургончето спира пред къщата й. Изчакваше го да отмине, изтичваше до кутията и набързо сортираше пощата, търсейки с поглед познатите бежови пликове за въздушна поща, облепени с марки, изобразяващи съвършено непознат свят, и с името на Пол, написано в горния ляв ъгъл.
	Скри се на задната веранда, когато получи първото писмо, прочете го и зачете отначало, този път по-бавно, спирайки на почти всяка дума. По същия начин четеше всяко следващо писмо и когато бежовите пликове започнаха да пристигат редовно, тя осъзна колко далновиден е бил Пол, когато е писал прощалната бележка. Макар че не беше същото като да го вижда или да се сгушва в обятията му, силната му любов, която бликаше от всяка дума, някак смаляваше разстоянието помежду им.
	Обичаше да си представя как е съчинявал писмото — във въображението си го виждаше как седи зад разнебитено бюро, слаба електрическа крушка хвърля жълтеникава светлина върху изнуреното му лице. Питаше се дали пише бързо, без да се замисля, или от време на време спира, взира се в една точка, подрежда мислите си. В зависимост от съдържанието на поредното писмо си го представяше ту по един, ту по друг начин, но винаги затваряше очи, за да задържи образа му, опитвайки да отгатне какви чувства са го вълнували.
	Тя също му пишеше редовно, отговаряше на въпросите му, разказваше за ежедневието си. Много често имаше усещането, че той е до нея — подухнеше ли ветрец, й се струваше, че Пол нежно прокарва пръст по страната й, тиктакането на часовника й напомняше за ритмичното биене на сърцето на Пол, когато облегнеше глава върху гърдите му. Ала оставеше ли писалката, мислите й винаги се връщаха към последните им мигове заедно, докато се прегръщаха на алеята, нежното докосване на устните му, нашепнатото обещание, че след едногодишната раздяла до края на живота си ще бъдат заедно.
	При всяко отиване до най-близкото населено място Пол й телефонираше — гърлото й винаги се свиваше, като чуеше смеха му, когато усетеше нежността или копнежа в гласа му, докато й казваше колко силно тъгува за нея. Обаждаше се денем — по това време децата бяха на училище, но чуеше ли звъненето на телефона, Адриана се спускаше да вдигне слушалката с надеждата, че я търси Пол. Разговаряха най-много двайсетина минути, но обажданията и писмата й помогнаха някак да преодолее първите месеци след раздялата.
	Издири в библиотеката всички книги за Еквадор и започна да прави фотокопия на материали, посветени на тази страна, били те свързани с географията или с историята. Купи си списание, в което беше поместена обширна статия за културата на Еквадор, после часове наред разглежда фотографиите и почти наизусти текста, опитвайки да научи колкото е възможно повече за хората, с които работеше Пол. Потискаше неприятните мисли, но понякога се питаше дали жените, с които е заобиколен, го желаят силно като нея.
	Прегледа обстойно и микрофилмите, съдържащи броеве на вестници и медицински списания, с надеждата да научи нещо повече за неговия живот в Роли.
	Нито му писа, нито сподели с него за тези свои занимания (той непрекъснато подчертаваше в писмата си, че няма нищо с предишния Пол Фланър), но любопитството я гризеше. Веднъж попадна на статия в „Уол Стрийт Джърнал“, придружена от негова снимка. В дописката се споменаваше, че той е на трийсет и осем години, и когато тя се вгледа във фотографията, за пръв път разбра как е изглеждал като по-млад.
	Макар веднага да го позна, забеляза някои разлики, заради които й се стори, че вижда друг човек — тъмната коса без нито един бял косъм, лицето без ни една бръчица, прекалено сериозното, почти сурово изражение. Запита се какво би казал сега за тази статия и дали изобщо ще го е грижа.
	Откри снимки на Пол и в стари броеве на „Роли Нюз“ и „Обзървър“ — фотографиран беше заедно с губернатора и на откриването на новото крило на медицинския център „Дюк“. Направи й впечатление, че той не се усмихва на нито една снимка — сякаш фотообективът беше уловил някакъв друг човек.
	През март без никакъв повод Пол уреди с голям цветарски магазин да й изпратят рози, след това тя всеки месец получаваше букет. Занасяше цветята в стаята си, предполагайки, че рано или късно децата й ще я попитат от кого са, но те бяха така погълнати от себе си, че изобщо не ги забелязаха.
	През юни тя се върна на острова и прекара няколко дни с Джийн. Отначало приятелката й се държеше доста сдържано, сякаш още се питаше какво е разстроило Адриана при последното й гостуване, но след като поговориха задушевно като в миналото, бързо се успокои и се отпусна. Адриана няколко пъти се разходи по брега, за да търси друга раковина, но така и не откри някоя, която вълните да не са счупили на малки парченца.
	При завръщането си у дома намери писмо от Пол, придружено с негова снимка, направена от Марк пред болницата. Пол беше отслабнал, но изглеждаше в добро здраве. Тя подпря върху захарницата фотографията и непрекъснато я поглеждаше, докато съчиняваше отговора си. Пол я молеше да му изпрати своя снимка, затова прерови всички албуми с фотографии, докато намери някоя, на която изглежда що-годе добре.
	Летните месеци бяха горещи и задушни, хората почти не излизаха от домовете си, снабдени с климатици; през август Мат замина за колежа, започна учебната година на Аманда и Дан, които още бяха в гимназията. Под меката светлина на есенното слънце листата на дърветата се обагриха в кехлибарено, вече се здрачаваше по-рано; Аманда започна да крои планове какво ще правят с Пол след завръщането му. Представяше си как ще отидат в Ашвил да разгледат коледната украса, питаше се какво ще си кажат децата, когато го покани на празничния обяд, или как ще реагира Джийн, когато след Нова година й се обади да запази стая за двамата с Пол Фланър. „Без съмнение — помисли си с усмивка — Джийн иронично ще повдигне вежда. Разбира се, няма да коментира, само ще придобие самодоволно изражение, сякаш е знаела от самото начало и е очаквала посещението.“
	Сега, докато седеше срещу дъщеря си, спомените за онези мечти отново изплуваха в паметта й; в миналото имаше мигове, през които й се струваше, че е осъществила плановете си — толкова ясно си ги представяше — но напоследък си беше наложила да престане да мисли за това. Скръбта, която неизменно заменяше удоволствието от тези фантазии, я изпиваше, докато започваше да се чувства като празна черупка, пък и знаеше, че е по-добре да насочи мислите си към близките си хора, които още бяха част от живота й. Зарекла се беше никога повече да не изпита тъгата, породена от спомените за рухналите си мечти. Но въпреки старанията си понякога не можеше да ги прогони.

	* * *

	— Мили боже! — прошепна Аманда и подаде на майка си писмото.
	Адриана грижливо го сгъна, остави го на масата, извади от кутията снимката на Пол, направена от Марк:
	— Това е той.
	Аманда взе фотографията. Въпреки че Пол беше на средна възраст, определено бе по-красив, отколкото си го представяше. Вгледа се в очите му, които бяха запленили майка й, и се усмихна:
	— Разбирам защо си е влюбила в него. Имаш ли други снимки?
	— Не. Само тази.
	Аманда кимна, отново разгледа фотографията:
	— Ти го описа прекрасно. — Поколеба се и добави: — Някога изпрати ли ти снимка на Марк?
	— Не, но двамата много си приличат — отвърна Адриана.
	— Запознала си се с Марк, така ли?
	— Да.
	— Къде?
	— Тук.
	Аманда вдигна вежди:
	— В тази къща ли?
	— Той седеше на стола, на който сега седиш ти.
	— А ние къде бяхме?
	— На училище.
	Аманда поклати глава, опитвайки да осмисли току-що чутото.
	— Започвам да се обърквам. Историята ти става все по-нереална — промърмори най-накрая.
	Адриана извърна очи, бавно се изправи. Преди да излезе от кухнята, прошепна:
	— И за мен беше нереална.

	* * *

	През октомври баща й донякъде се възстанови след поредицата от инсулти, но състоянието му не позволяваше да бъде изписан от частната клиника. Адриана го посещаваше всеки ден, стараеше се да говори бодро, за да му вдъхне смелост, грижеше се да не му липсва нищо.
	С цената на много усилия беше спестила достатъчно, за да плати престоя му в клиниката до април, но нямаше представа какво ще прави след това. Също както лястовиците всяка пролет се завръщаха в Капистрано*, тя винаги се връщаше към тревожната мисъл, макар да се стараеше да крие страховете си от него.
	[* Прочутите скални лястовици, които векове наред всяка година отлитат на юг на 23 октомври, а на 19 март се завръщат в мисията в Сан Хуан Капистрано, създадена преди двеста години и прочута с прекрасните градини, фонтани и старинни сгради, които са туристическа забележителност. — Б.пр.]
	През повечето дни заварваше телевизорът в стаята му да гърми, сякаш медицинските сестри смятаха, че шумът ще проясни замъгленото му съзнание. Първата й работа беше да изключи апарата. Само тя редовно навестяваше баща си. Разбираше нежеланието на децата си да се сблъскват с болестта и страданието, но все пак й се искаше от време на време да идват в болницата. Не само заради дядо си, който искаше да ги види, но и заради самите тях. Твърдо вярваше, че членовете на едно семейство трябва да бъдат заедно и в добри, и в лоши времена заради поуката, която ще си извлекат.
	Баща й не можеше да говори, но разбираше всичко, което му се казва. Дясната половина на лицето му беше парализирана и когато той се усмихнеше, цялата му физиономия се променяше, а сърцето на Адриана се свиваше от умиление. Необходими бяха зрялост и търпение, за да се види в този безпомощен старец някогашният симпатичен и добродушен човек: въпреки че понякога децата й я изненадваха, проявявайки тези качества, тя виждаше, че се чувстват като на тръни при посещенията си в болницата. Сякаш като гледаха дядо си, изпитваха ужасно предчувствие за бъдещето, страхуваха се, че същата участ може да сполети и тях.
	Преди да седне до леглото му, тя оправяше възглавниците, после хващаше ръката му и започваше да говори. Обикновено разказваше за събития, случили се напоследък, за децата и семейството, а той се взираше в нея, без да откъсва поглед от лицето й — единственият начин, по който можеше да й покаже, че я разбира. Като седеше до него, тя винаги си спомняше детството си — как баща й, лъхащ на одеколон, хвърляше сено на конете, как я боцкаше брадата му, когато я целуваше за лека нощ, колко нежен бе винаги с нея.
	В деня преди Халоуин отново отиде в болницата — беше се наумила да му разкаже за Роданте; крайно време бе той да научи истината.
	— Искам да споделя нещо с теб — подхвана, после с простички думи му разказа за Пол и какво означава той за нея.
	Накрая млъкна и се загледа в баща си. Побелялата му коса беше започнала да оредява, веждите му напомняха тампони от памук. Тя се запита какво ли си мисли за изповедта й.
	Той се усмихна и макар да не издаде нито звук, устните му помръднаха — този миг Адриана разбра какво се опитва да й каже.
	Гърлото й се сви, тя се наведе и сложи глава на гърдите на баща си. След миг усети как той я докосна със здравата си ръка, ударите на сърцето му сякаш отекнаха право в нейното сърце.
	— О, татко — прошепна. — И аз се гордея с теб.

	* * *

	Адриана застана до прозореца в дневната и дръпна завесите. Навън нямаше жива душа, уличните лампи бяха обкръжени с мъгляви оранжеви ореоли. Някъде в далечината излая куче, предупреждавайки господаря си за действителен или въображаем натрапник.
	Тя знаеше, че макар Аманда още да е в кухнята, скоро ще дойде при нея. Прокара пръст по стъклото и си помисли, че нощта бе прекалено дълга и за нея, и за дъщеря й.
	За кой ли път се запита какъв й е бил Пол. Дори и сега не беше сигурна. Не й беше нито съпруг, нито годеник; не можеше да използва езика на тийнейджърите и да го нарече „гадже“ — според нея тази дума символизираше мимолетно младежко увлечение — нито пък „любовник“, защото физическата връзка бе само частица от онова, което бяха споделили. Хрумна й, че Пол бе единственият човек в живота й, който не се поддаваше на описание, запита се колцина биха могли да кажат същото за някого в своя живот.
	Вдигна поглед към луната, заобиколена от облаци с цвят на индиго, които вятърът тласкаше на изток — до сутринта по крайбрежието щеше да завали дъжд. Тя си каза, че е била права да не показва на дъщеря си другите писма.
	Какво щеше да научи Аманда от тях? Подробности за живота на Пол и как се е справял с тежките условия в болницата. Или пък какво се е случило между него и сина му. Разбира се, всичко това беше описано в писмата му, в тях той изразяваше мислите, надеждите и страховете си, обаче нейната цел беше друга.
	Знаеше, че когато остане сама, отново ще препрочете всички писма, ако ще и само заради онова, което бе сторила тази вечер. Под жълтеникавата светлина на нощната лампа щеше да прокарва пръст по думите, които означаваха за нея повече от всичко друго, което притежаваше.
	Тази вечер дъщеря й беше до нея, но тя беше самотна. Вечно щеше да е самотна. Знаеше го, докато преди малко разказваше историята си, знаеше го и сега, докато стоеше до прозореца. Понякога си задаваше въпроса каква ли щеше да е съдбата й, ако не се беше запознала с Пол. Може би отново щеше да се омъжи и щеше да бъде добра съпруга, макар да не беше сигурна, че ще избере добър съпруг.
	Нямаше да й е лесно. Повечето нейни приятелки, които се бяха развели или овдовели, бяха сключили втори брак. Мъжете им изглеждаха симпатични, но не можеха да се сравняват с Пол. Може би донякъде приличаха на Джак, не и на Пол. Тя беше убедена, че няма възраст, след която загърбваш любовта и романтиката, ала се беше наслушала на изповедите на приятелките си и знаеше, че в крайна сметка обвързването води до повече неприятни, отколкото приятни емоции. Не искаше мъж като съпрузите на приятелките си, не и след като притежаваше писма, напомнящи й какво е имала. Щеше ли друг мъж да й нашепва думите на Пол в третото му писмо, които тя запомни още щом ги прочете?
C>
	„Сънувам те, когато спя, а събудя ли се, копнея да те държа в обятията си. Може да сме разделени, но сега съм още по-сигурен, че искам да прекарвам нощите си с теб, а дните си с твоето сърце.“
C$
	Или думите от следващото му писмо?
C>
	„Чувствам диханието ти, когато ти пиша, вярвам, че и ти усещаш моето, докато четеш думите върху хартията. Наистина ли е така? Сега писмата са частица от нас, от нашата история, и вечно ще ни напомнят, че сме издържали изпитанието. Благодаря, задето ми помогна да се съхраня през тази година: нещо повече — благодаря ти предварително за годините, през които ще бъдем заедно.“
C$
	Или дори писмото му, след като през лятото се беше скарал с Марк и беше изпаднал в депресия.
C>
	„Толкова много желая напоследък, но най-вече ми се иска да беше до мен. Странно, ала преди да се запознаем, не проронвах и сълза дори в най-тежките мигове от живота си. Сега сякаш непрекъснато ме избива на плач… но ти умееш да ми внушиш, че си струва да изтърпя изпитанията, да обясниш нещата така, че да ми олекне на душата. Ти си съкровище, дар Божий, и когато отново бъдем заедно, ще те държа в прегръдките си, докато ръцете ми не се уморят. Понякога мислите за теб са единственото, което ми дава сили да продължа.“
C$
	Адриана се взираше в далечния сребрист лунен диск и си мислеше, че знае отговора на въпроса, който сама си беше задала — никога повече нямаше да срещне мъж като Пол. Облегна чело на студеното стъкло и усети, че дъщеря й стои зад нея. Тежко въздъхна — време беше да довърши разказа си.
	— Той щеше да пристигне тук за Коледа — промълви толкова тихо, че Аманда напрегна слуха си, за да я чува. — Уредила бях всичко, запазила бях стая в хотел, за да бъдем заедно поне първата нощ. Дори купих бутилка „Пино Грижио“. — Замълча за миг, после добави. — В кутията на масата ще намериш писмо от Марк, което ще отговори на въпросите ти.
	— Какво се случи?
	Адриана най-сетне се извърна. Едната страна на лицето й беше в сянка и Аманда потрепери, като видя изражението й.
	— Нима не се досещаш? — прошепна и думите сякаш се стопиха в мрака.


>	17

	Аманда забеляза, че писмото е на лист от същия бележник, на който Пол беше написал прощалното си послание. Ръцете й се разтрепериха, затова притисна длани върху масата. Дълбоко си пое дъх и зачете.
C>
	„Скъпа Адриана,
	Давам си сметка, че дори не знам как да започна подобно писмо. Така или иначе с теб никога не сме се виждали и въпреки че те познавам от описанието на баща си, все пак не е същото. Съжалявам, че не мога да се срещна с теб, но заради контузиите засега съм принуден да остана тук. И ето, че се мъча да намеря най-подходящите думи и се питам дали написаното ще има някакъв смисъл.
	Извинявай, че не телефонирах, обаче си казах, че няма да ти е по-лесно, ако чуеш какво се е случило. Самият аз още не мога да го възприема, може би отчасти заради това реших да ти пиша.
	Знам, че баща ми ти е разказвал за мен, но смятам за необходимо да видиш нещата от моята гледна точка. Дано добиеш вярна представа за човека, който те обичаше.
	Важно е да разбереш, че като дете и юноша аз нямах баща. Да, живеехме заедно, да, той се грижеше нищо да не липсва нито на мен, нито на мама, но почти не го виждах, освен когато ми четеше конско за някоя по-слаба оценка в бележника. Помня, че в училище всяка година се провеждаше изложение на науките, в което участвах от детската градина до осми клас, но баща ми така и не намери време да присъства поне веднъж. Никога не ме заведе на бейзболен мач, нито веднъж не излязохме на разходка с велосипеди. Той спомена, че ти е разказал колко с бил погълнат от работата си, но повярвай, че за мен беше много по-страшно, отколкото ти го е представил. Честно казано, когато заминах за Южна Америка, искрено се надявах никога повече да не го видя.
	Но не щеш ли, той ми писа, че пристига в Еквадор, за да бъде близо до мен. Казах си, че решението е плод на безкрайното му високомерие, което с течение на времето бях започнал да ненавиждам. Вероятно изведнъж му беше скимнало да играе ролята на баща и да раздава нежелани съвети, да преустрои болницата така, че работата да бъде по-ефективна, или пък да предложи гениални идеи как да направим живота си що-годе поносим. Може би дори щеше да използва връзките си и да доведе в Еквадор екип от млади лекари доброволци, като не пропусне да уведоми пресата в Щатите кой е отговорен за мащабната благотворителна акция. Открай време изпитваше удоволствие да вижда името си във вестници и списания, пък и ясно си даваше сметка доколко рекламата помага на частната му практика. Малко преди да пристигне, се изкушавах да си стегна багажа и да се върна у дома, а той да остане в Еквадор. Намислил бях отговори на всичко, което вярвах, че ще ми каже. На «Извинявай, Марк» щях да отвърна: «Малко късно си се сетил». Отговорът ми на «Радвам се да те видя» щеше да бъде: «Съжалявам, че не мога да кажа същото», а кажеше ли: «Искам да поговорим», щях да отсека: «Няма за какво!». Само че той ме изненада; промърмори «Здрасти» и като видя изражението ми, само кимна и се отдалечи. През първата седмица след пристигането му не разменихме нито дума.
	Отношението ми към него не се промени изведнъж, като по магия. Месеци наред очаквах да се върне към предишните си навици, да прояви надменност и нетърпение — дебнех го и бях готов да му потърся сметка. Само че това не се случи. Той никога не се оплака от работата и мизерните условия, изказваше мнение само когато го попитаха, а директорът на болницата призна, че баща ми е доставил медикаментите и новата медицинска техника, които ни бяха крайно необходими, но е настоял дарителят да остане анонимен.
	Най-благодарен му бях, че не се държеше, сякаш с него сме в прекрасни отношения. Месеци наред не бяхме дори приятели, а пък аз не се държах с него като с баща, ала той не се опита да ми въздейства — не ме притискаше, не ме увещаваше да забравя миналото.
	Струва ми се, че именно тогава отношението ми към него започна да се променя, враждебността ми да се топи.
	Разбрах, че наистина се е променил, постепенно се убедих, че в него има нещо, заради което заслужава да получи втори шанс. Знам, че промяната у него е започнала още преди да се запознае с теб, но ти си главната причина за коренното му преобразяване. Преди да те срещне, той непрекъснато търсеше нещо. Намери го едва след като ти се появи в живота му.
	Баща ми непрекъснато говореше за теб, мога само да си представям колко писма ти е изпратил. Предполагам, знаеш колко те обичаше. Но едва ли подозираш, че преди да се запознае с теб, той нямаше представа що е истинска обич. Беше постигнал много, обаче съм сигурен, че би заменил успехите и славата срещу възможността да прекара живота си с теб. Трудно ми е да го призная, като се има предвид, че той беше женен за майка ми, но реших, че трябва да го научиш. Дълбоко в сърцето си знам, че ще бъде щастлив, задето съм разбрал какво означаваш за него.
	Някак си ти го промени, заради теб не бих заменил за нищо тази последна година. Нямам представа как си го постигнала, но ти превърна баща ми в човек, който вече много ми липсва. Ти го спаси, ала донякъде спаси и мен самия.
	Той дойде във високопланинската болница заради мен. Беше кошмарна нощ. Проливният дъжд, започнал преди десетина дни, не преставаше да се лее, гъста кал покриваше пътищата. Свързах се по радиостанцията с голямата болница и съобщих, че не мога да се върна, защото джипът ми отказва да запали и всеки момент ще започне мащабно свличане на земни маси. Въпреки протестите на директора баща ми взел другия джип, за да ми се притече на помощ. Дойде да ме спаси и като го видях зад волана, за пръв път мислено го нарекох «татко». Дотогава беше мой баща, но никога татко… предполагам, разбираш за какво говоря.
	На косъм се разминахме със смъртта. След няколко минути чухме грохот, свличащите се земни маси пометоха болницата; с баща ми се спогледахме — още не вярвахме колко близо сме били до гибелта.
	Ще ми се да можех да ти кажа какво се обърка след това… Татко шофираше внимателно, бяхме изминали по-голямата част от разстоянието, вече виждах светлинките на болницата в долината под нас. Обаче на един остър завой джипът поднесе, след миг се запремята надолу по стръмнината.
	Не знам кога съм дошъл в съзнание. Бях добре, само ръката ми беше счупена, също и няколко ребра, но веднага разбрах, че баща ми е пострадал много тежко. Извиках му да се държи, докато доведа помощ, ала той сграбчи ръката ми и ме задържа. Сигурно осъзнаваше, че краят е близо, затова искаше да остана до него.
	Сетне човекът, който току-що ми беше спасил живота, помоли да му простя.
	Обичаше те, Адриана. Никога не забравяй колко те обичаше. Въпреки краткото време заедно, което съдбата ви бе отредила, той те обожаваше. Искрено ти съчувствам за загубата. Когато скръбта ме завладее, намирам утеха не само в мисълта, че той би сторил за теб същото, което направи за мен, но и че благодарение на теб имах възможност да опозная и да обикна моя татко.
	Получи се доста объркано, ала вероятно разбираш, че опитвам да ти благодаря.“
@	Марк Фланър
C$
	Младата жена остави писмото на масата. Мракът в кухнята се беше сгъстил, в тишината тя чуваше само дишането си. Адриана беше останала в дневната, сама със спомените си. Аманда сгъна листа хартия — мислеше си за майка си и… за Брент.
	Насили се да възкреси в паметта си Коледата отпреди толкова много години — смътно си спомни колко мълчалива беше Адриана, как пресилено се усмихваше, как от време на време в очите й проблясваха сълзи и как те, децата й, бяха решили, че тя скърби за баща им.
	Макар връзката между майка й и Пол да не беше продължила дълго като нейния брак с Брент, тя изведнъж разбра, че смъртта на Пол е била жесток удар за Адриана — не по-малко жесток от онзи, който самата тя бе изпитала, седейки за последен път до леглото на Брент…
	Само че за разлика от нея на майка й не е било съдено да се сбогува с любимия.

	* * *

	Адриана чу приглушеното ридание на дъщеря си, отдръпна се от прозореца и се върна в кухнята. Аманда вдигна глава, погледът й изразяваше безмерно страдание.
	Адриана се втренчи в нея, без да помръдне, после разтвори обятията си. Младата жена се изправи, напразно опитвайки да сподави сълзите си; дълго, много дълго майка и дъщеря стояха прегърнати, безмълвни.


>	18

	В кухнята сякаш изведнъж бе захладяло. Адриана запали няколко свещи, за да придаде малко уют на помещението. Прибра в кутията писмото на Марк заедно с бележката, оставена от Пол, и снимката му. Дъщеря й, отпуснала ръце на скута си, унило я наблюдаваше.
	— Съжалявам, мамо — прошепна. — За всичко. Задето си загубила Пол, задето е нямало с кого да споделиш мъката си. Дори не мога да си представя какво ти е струвало да таиш всичко в себе си.
	— Така е. Нямаше да издържа без нечия помощ.
	Аманда поклати глава и прошепна:
	— Но все пак си издържала…
	— Грешиш — прекъсна я майка й. — Някак преодолях удара, ала не бях сама. — Като видя озадаченото изражение на дъщеря си, тя печално се усмихна.
	Помълча, сетне промълви:
	— Помогна ми моят татко. Плачехме заедно. Ден след ден, седмица след седмица. Не знам какво щях да правя без него.
	— Но… — Аманда млъкна.
	— Но той не можеше да говори — това ли искаше да кажеш? — Адриана сведе очи. — Важното беше, че ме слушаше, от това изпитвах необходимост през онези ужасни дни. Пък и дори да си възвърнеше говора, не би могъл да каже нещо, което да затвори дълбоката рана в сърцето ми, да притъпи болката — тя погледна дъщеря си. — Знаеш го, защото и ти си минала по този път.
	Аманда стисна устни.
	— Ще ми се да ми се беше доверила — промърмори. — Много по-рано, не чак сега.
	— Заради Брент ли?
	Младата жена кимна.
	— Нямаше да ме разбереш, не беше готова да ме изслушаш — добави Адриана. — Необходимо ти беше време, докато сама, по свой начин преодоля скръбта.
	Аманда дълго мълча, накрая прошепна:
	— Не е честно… Онова, което се е случило с теб и Пол, което сполетя нас с Брент.
	— Имаш право, несправедливо е.
	— Как съумя да се прикриваш, да продължиш да живееш след внезапната загуба?
	Адриана печално се усмихна:
	— Живеех ден за ден, стъпка по стъпка възвърнах душевното си равновесие. Нали това е теорията на психолозите? Може да ти се стори банално, но всяка сутрин си казвах, че трябва да издържа деня. Само този ден. И така ден след ден.
	— Говориш така, сякаш е много лесно — прошепна Аманда.
	— Не е, повярвай. Беше най-тежкият период от живота ми.
	— Дори по-тежък, от когато татко те напусна, така ли?
	— Тогава също страдах, но беше различно. — Адриана се поусмихна. — Ти ми го каза, помниш ли?
	Аманда извърна поглед. „Да, казах го — помисли си. — И не се гордея.“
	— Съжалявам, че не можах да се запозная с Пол — промърмори.
	— Щеше да го харесаш… но след време. Тогава още се надяваше с баща ти отново да се съберем.
	Младата жена машинално започна да върти около пръста си венчалната халка, която още носеше, лицето й беше безизразно като маска.
	— Много трагедии си преживяла — подхвърли след малко.
	— Вярно е.
	— Но сега изглеждаш много щастлива.
	— Наистина съм щастлива.
	— Как е възможно?
	Адриана сключи пръсти:
	— Натъжавам се винаги, като си помисля как изгубих Пол или за щастливия живот, който ни очакваше, ако нелепата смърт не ми го беше отнела. Но има още нещо и много ми се иска да го разбереш — колкото и тежък удар да ми нанесе съдбата, колкото и несправедливо да бе случилото се, не бих разменила за нищо няколкото дни и нощи, прекарани с Пол на острова.
	Тя замълча, за да даде време на дъщеря си да осмисли думите й.
	— В писмото си Марк казваше, че съм спасила Пол от самия него. Но ако младежът ме беше попитал, щях да кажа, че с Пол взаимно сме се спасили или че той спаси мен. Ако не се бях запознала с него, никога нямаше да простя на Джак, нямаше да бъда майката или бабата, която вие познавате. След вълшебните дни с Пол се върнах в Роки Маунт с увереността, че ще си стъпя на краката, че каквото и да се изпречи на пътя ми, ще го преодолея. А годината, през която с него общувахме главно чрез писма, ми даде сили да не рухна след новината за смъртта му. Разбира се, бях сломена, но ако ми се удадеше възможност да се върна във времето и този път предварително да знам какво ще се случи, пак щях да настоявам Пол да замине. Той изпитваше потребност да се сдобри с Марк. Синът му пък не можеше без него. Още не беше прекалено късно да хвърлят мост над пропастта, зинала помежду им.
	Аманда извърна очи — разбираше, че майка й намеква за Макс и Грег.
	— Затова ти разказах историята от самото начало — продължи Адриана. — Първо, за да узнаеш, че и аз съм изживяла трагедия като твоята, но най-вече да разбереш доколко Пол държеше на сина си. И какво означаваше това за Марк. Такива рани трудно заздравяват, а пък аз не искам да бъдеш наранена още повече. — Тя се пресегна през масата и хвана ръката на дъщеря си. — Знам, че скърбиш за Брент, и не мога да облекча страданието ти. Но ако той можеше да проговори от отвъдното, щеше да ти каже да не се мислиш за смъртта му, а да се посветиш на децата, да запомниш само хубавите митове, лошите да заличиш от паметта си. А най-много щеше да иска да се увери, че се справяш с живота.
	— Знам, че е така, обаче…
	Адриана я прекъсна, като леко стисна ръката й:
	— По-силна си, отколкото предполагаш, но трябва да проявиш воля.
	— Не е толкова лесно.
	— Разбира се, че не е лесно. Само че аз не говоря за чувствата ти. Тях не можеш да владееш. Пак ще плачеш, отново ще има моменти, в които ще чувстваш, че нямаш сили да продължиш напред. Ала трябва да се държиш така, сякаш можеш. В подобни мигове контролираме само действията си. — Тя помълча, после добави: — Необходима си на децата си, скъпа. Едва ли е имало време, когато да са изпитвали толкова силно потребност от майчини грижи и любов. Но напоследък ги пренебрегваш, сякаш не се интересуваш от тях. Знам колко те боли и ти съчувствам с цялото си сърце, обаче ти вече си майка, имаш задължения и не бива да мислиш само за себе си. Брент нямаше да го иска. Нито пък е справедливо децата ти да плащат цената.
	Адриана погледна дъщеря си. Аманда се взираше в масата. Сетне, сякаш на забавен каданс, вдигна глава и погледна майка си.
	Адриана си помисли, че била дала мило и драго да разбере какво се крие зад непроницаемото изражение на младата жена.

	* * *

	Вкъщи Аманда завари Дан да сгъва изпраните дрехи и от време на време да поглежда към телевизора, настроен на спортния канал. Дрехите бяха сортирани на купчинки върху масичката. Като видя сестра си, Дан машинално посегна към дистанционното, за да намали звука на телевизора, и подхвърли:
	— Забави се. Не знаех кога ще се прибереш.
	Тя се огледа:
	— Къде са момчетата?
	Дан кимна по посока на спалнята и сложи зелена хавлиена кърпа върху съответната купчина:
	— Легнаха си преди няколко минути. Ако искаш да им кажеш лека нощ, може би още са будни.
	— А твоите деца къде са?
	— На път за насам ги оставих у дома при Кира. Да те предупредя — Макс си накапа със сос пуловера със Скуби Ду. Сигурно му е любимия, защото много се разстрои. Накиснах го в умивалника, но не можах да намеря препарата за отстраняване на петна.
	— Сигурно е свършил. Ще купя от супермаркета… И без това трябва да напазарувам — промърмори Аманда.
	Дан я погледна:
	— Направи списък и Кира ще ти купи всичко необходимо. Каза, че ще ходи до магазина.
	— Благодаря, но е крайно време отново да си поема задълженията.
	— Ами… добре. — Той колебливо се усмихна.
	Възцари се неловко мълчание.
	— Благодаря, че разходи момчетата — каза накрая Аманда.
	Брат й сви рамене:
	— Не ми благодари. И без това с моите хлапета щяхме да ходим на кино. Реших, че на Макс и Грег ще им е приятно с нас…
	— Не ме разбра — прекъсна го тя. — Не ти благодаря само за тази вечер, а за грижите, с които напоследък обгради децата ми. Двамата с Мат сте ми опора, откакто… откакто изгубих Брент, ала не знам дали съм ви казала колко съм ви задължена.
	Като чу името на Брент, Дан извърна поглед и грабна празния кош за дрехи.
	— Затова сме вуйчовци, нали така? — измънка, запристъпва от крак на крак. — Искаш ли утре да се отбия за момчетата? Намислил съм да заведа децата на разходка с велосипеди.
	Аманда поклати глава:
	— Благодаря, но този път няма да се възползвам от предложението.
	Той озадачено я изгледа, поколеба се, понечи да каже нещо, но се отказа. Тя сякаш не забеляза изражението му. Свали си сакото и го остави на стола заедно с чантата си.
	— Тази вечер с мама си поговорихме надълго и нашироко.
	— А, така ли? Какво толкова си говорихте?
	— Ако ти кажа, няма да повярваш, ще помислиш, че си фантазирам.
	— Хайде, де, сподели.
	— Не мога. Трябваше да си там. Но днес научих нещо за нея.
	Дан само вдигна вежда.
	— Че е по-корава, отколкото изглежда.
	Той се засмя:
	— Ама разбира се! Само дето плаче, когато умрат рибките в аквариума.
	— Вярно е. Обаче ми се иска да бях силна като нея.
	— Да, бе! — Дан видя изражението на сестра си и внезапно разбра, че тя не се шегува. Удивено сбърчи чело: — Момент. За нашата майка ли говориш?

	* * *

	Дан си тръгна след няколко минути; колкото и да се мъчи да изкопчи какво е казала майка им, Аманда остана непреклонна. Разбираше защо Адриана е предпочела да запази тайната си и в миналото, и през следващите години; знаеше, че тя ще я сподели с Дан, ако прецени, че е необходимо, и когато сама пожелае.
	Заключи входната врата и се огледа. Освен че беше сгънал изпраните дрехи, брат й беше подредил дневната. Тя си спомняше, че преди да тръгне към дома на майка си, беше видяла видеокасетите, разпилени до телевизора, и празните чаши върху масичката в ъгъла, а на излизане едва не беше съборила купчината списания, натрупани на бюрото до вратата.
	Дан се беше погрижил за всичко.
	Отново.
	Тя машинално посегна да изключи осветлението — мислеше за Брент, за последните осем месеца, за децата си. Стаята на Грег и Макс беше в единия край на коридора, спалнята на родителите им — на другия. Напоследък вечер Аманда се чувстваше така капнала от умора, че нямаше сили да измине разстоянието до детската стая. „Какво става с мен?“ — запита се изведнъж, като че се пробуждаше от дълбок сън. Преди смъртта на Брент тя помагаше на децата да си облекат пижамките, изчакваше ги да си кажат молитвите, четеше им книжки с приказки, докато заспяха.
	Тази вечер брат й я беше отменил. Предишната и по предишната никой не им беше помогнал да се измият и съблекат, никой не им беше пожелал лека нощ.
	Тя се заизкачва по стълбището. Къщата тънеше в мрак, тъмни сенки властваха в коридора на горния етаж. Аманда чу шепота на синовете си и спря на най-горното стъпало. Позаслуша се, мина по коридора, спря пред детската стая и надникна вътре.
	Леглата на момчетата бяха еднакви, различни бяха само завивките — едните с щамповани динозаври, другите със състезателни автомобили. На пода бяха разхвърляни играчки. Под светлината на нощната лампа Аманда се загледа в децата си и отново си помисли, че са същински копия на баща си.
	Те не помръдваха. Знаеха, че тя ги наблюдава, и се преструваха на заспали, сякаш се страхуваха от собствената си майка.
	Подът изскърца под тежестта й. Макс сякаш беше затаил дъх. Грег я погледна, но побърза да стисне клепачи, когато тя седна до него. Аманда се наведе, целуна го по страната, нежно прокара пръсти през косата му.
	— Здрасти — прошепна. — Спиш ли?
	— Да — избърбори малкият.
	Тя се усмихна:
	— Искаш ли тази вече да спиш при мама? На голямото легло?
	Изминаха няколко секунди, докато Грег разбра какво му е казала.
	— С теб ли? — попита невярващо.
	— Да, с мен.
	— Ами добре — заяви той и Аманда отново го целуна. Изчака го да седне и пристъпи до леглото на Макс. Под бледата светлина от прозореца русата му коса блестеше като сърмата, с която се украсяват коледните елхи.
	— Здравей, миличък.
	Макс преглътна, но не отвори очи, само прошепна:
	— Може ли и аз да спя на твоето легло?
	— Стига да искаш.
	— Добре — промълви той.
	Двамата с братчето му тръгнаха към вратата, но Аманда ги придърпа до себе си и ги прегърна. Усети миризмата, типична за всички момченца — сладък аромат на пръст и трева, на невинност.
	— Искате ли утре да отидем в парка, а после да ви почерпя сладолед? — подхвърли Аманда.
	— Може ли да си пускаме хвърчилата? — попита Макс.
	Тя ги притисна още по-силно в прегръдките си, затвори очи:
	— Разбира се. И не само утре, ами и вдругиден, ако искате.


>	19

	Минаваше полунощ; Адриана седеше на леглото си и държеше раковината. Преди час й телефонира Дан, който едва сдържаше възторга си от промяната в сестра си:
	— Каза, че утре ще заведе на разходка момчетата, че иска да бъдат само тримата. Децата й изпитвали необходимост да бъдат повече време с майка си. — Той замълча, после добави: — Не знам какво си й казала, но със сигурност подейства.
	— Радвам се.
	— Хайде, сподели! Какво си говорихте? Като попитах Аманда, тя отказа да ми разкаже.
	— Не й казах нищо по-различно от онова, което непрекъснато й внушавахме и аз, и вие с Мат.
	— Тогава защо този път се е вслушала?
	— Може би защото най-сетне с пожелала да ме чуе — отвърна Адриана, произнасяйки бавно всяка дума.
	По-късно, както и предполагаше, че ще се случи, извади всички писма и ги препрочете. Сълзи замъгляваха очите й и тя едва виждаше думите, написани от Пол, но още по-трудно й беше да разчита своите. Безброй пъти беше чела и собствените си послания изпращани до Пол през онази безкрайна година на раздялата им. Донесъл й ги беше Марк Фланър, който я посети два месеца, след като Пол беше погребан в Еквадор.
	Аманда беше забравила да я разпита за посещението на Марк и Адриана не й напомни. След време дъщеря й сигурно щеше да прояви любопитство, ала тя още не знаеше доколко ще й се довери. През изминалите години не бе споделила тайната с никого, държала я беше под ключ в сърцето си, както държеше писмата в чекмеджето си. Дори баща й не знаеше какво е направил Пол.
	Под бледата светлина от уличната лампа, проникваща през прозореца, Адриана стана от леглото, взе от дрешника яке и шал, слезе по стълбището. Отключи задната врата и излезе на верандата.
	Звездите блещукаха като пайети по наметало на илюзионист, въздухът беше студен и влажен. Локвичките след падналия дъжд бяха черни като абаносовото небе, надвиснало отгоре. Прозорците на съседните къщи светеха и макар тя да съзнаваше, че е само плод на въображението й, почти подушваше миризмата на сол във въздуха, сякаш откъм околните дворове се стелеше океанска мъгла.
	Марк позвъни на вратата й едно февруарско утро; тя не забеляза, че ръката му още е в превръзка — взираше се в него, не можеше да откъсне поглед от лицето му. „Толкова прилича на баща си!“ — мина й през ума. Марк печално се усмихна, едва тогава тя се сепна и го покани да влезе, като се опитваше да сдържи сълзите си.
	Покани го в кухнята, приготви му кафе. Той седна до масата, извади от чантата си купчинка писма:
	— Татко е запазил всички. Не знаех какво да ги правя, накрая реших да ти ги донеса.
	Адриана кимна:
	— Благодаря. Благодаря и задето ми писа. Знам колко ти е било трудно.
	— Няма за какво — смотолеви той и дълго мълча. После й каза защо е дошъл.
	Сега, докато стоеше на верандата, обгърната от мрака на мразовитата зимна нощ, Адриана се усмихна, като си помисли какво бе сторил Пол. За нея. След като Марк си тръгна, тя отиде при баща си; за пръв път от месеци насам камък й беше паднал от сърцето — вече не се питаше откъде ще намери пари за частната болница. Марк й обясни, че Пол бил уредил за възрастния човек да се грижат специалисти до края на живота му — подарък, с който бил намислил да я изненада. Разбира се, тя запротестира, но младежът заяви, че отказът й би разбил сърцето на баща му.
	— Моля те, приеми — каза накрая. — Изпълни желанието на татко.
	През годините, които последваха, тя съхрани в сърцето си тайната за последния жест на Пол, както пазеше спомена за няколкото нощи в обятията му. Той още означаваше всичко за нея, така щеше да бъде до края на живота й.
	Вече беше изминала по-голямата част от земния си път, но колкото й да е странно, той не й се струваше прекалено дълъг. Цели години бяха изчезнали от паметта й, заличени като стъпки в пясъка, пометени от вълните на океана. Понякога й се струваше, че с изключение на времето, прекарано с Пол Фланър, е преминала през живота като малко дете, което по време на дълго пътуване с кола с безразличие се взира през стъклото в пейзажа край шосето.
	В разстояние на няколко дни се беше влюбила в непознат, но никога повече нямаше да изпита това чувство. Краят на любовта беше настъпил в планински проход в Еквадор. Пол беше загинал, за да спаси сина си, в този миг частица от нея също беше умряла.
	Вече се беше примирила, не чувстваше горчивина. Знаеше, че ако изпаднеше в същото положение, щеше да се жертва в името на детето си. Пол вече го нямаше, но й бе оставил толкова много. С него бе разбрала що е любов и радост, беше открила у себе си неподозирана сила и никой на този свят не можеше да й ги отнеме.
	Ала този епизод от живота й завинаги беше приключил; оставаха й само спомените и тя ги съхраняваше с безкрайна топлота и нежност — за нея те бяха реални като гледката пред очите й; примигна, за да прогони сълзите, бликнали още сред студената пустота на спалнята й, вирна брадичка. Загледа се в небето, дълбоко си пое въздух и заслуша в далечното и въображаемо ехо на вълни, които през една бурна нощ се разбиват в бреговете на Роданте.
