P>
	Понеже надигала се бе като побойник преди свада;
	понеже е по-бяла от кълбо дантела или сняг на клон;
	понеже на младини била е кестенява, даже черна;
	понеже неизлечимо е безгрижна —
	това, което у Сасон нарича се „естествен вид“;
	понеже е устоявала на гелове, лосиони, брилянтин, помади;
	понеже са я фотографирали, осмивали,
	разхвалвали, приглаждали назад;
	понеже говори със езика на всяко непокорство;
	понеже е преживяла варварството на бръснари и на майка ми;
	понеже е усмирявана с каскети,
	бейзболни шапки, камуфлажни кепета;
	понеже напомня някак за пират, или пък адмирал,
	тя предавател е на напрежение, цивилен полицай,
	военен самолет е, парашут и индианец от племето Чинук.
	Понеже тя е сол по клепката, оставена току-що от морето;
	понеже я обичат много от жените във квартала
	и свирка е на борда, прозвучала на най-отбрани параходи.
	Понеже няма как да кажем за купичката с мюсли,
	която тя му дала през медения месец.
	Понеже мисълта й е като светлината бърза — диря еластична
	на падаща звезда. Тя никому не е слуга.
	Понеже нищо няма да кажем за Далила и Севилия;
	тя е чакълена пътека и пързалка във едно.
	Тя кадифе е, също еполети. Тя изгрев е, и залез.
	О, косата на баща ми! Герой е невъзпят!
	Но заради болестта, или лека за нея,
	тя по възглавницата като ангелска е разпиляна:
	кичури дълги, бели, напомнящи крила,
	или криле, дълги и бели, на коси подобни.
P$
