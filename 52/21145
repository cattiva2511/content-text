P>
	Във фабриката в Мидълтън,
	където ти работи три лета,
	си падна по жена,
	за която се зарече, че ще се ожениш,
	макар и само заради историята, която би могъл да разказваш
	след години:
	за деня, в който си я срещнал —
	тази сърноока, едробедра
	Инспекторка по граха,

	проверяваща за сладост, плътност и
	размер — това ще те довърши, казваш —
	със своя Грахометър,
	и чийто ангели изкара,
	(Боже мой! Едничкият ти грях бе този,
	че нежно в нея се притисна,
	че захапа памучната престилка островърха,
	покриваща гърдите й,
	и й прошепна колко много я желаеш…)
	и която, от изненада и уплаха,

	направи дупка съвършена, със формата на грахово зърно,
	във палеца ти право.
	Тези дни, когато вдигнеш ръката си
	към светлината, погледни през себе си за миг,
	като художник, с едно отворено око,
	а другото — затворено,
	към цялото небе болящо,
	и започни тази история,
	насила или със усмивка —
	не зная още.

	Онази, която избяга?
	Плътта, със формата на грахово зърно?
	Момичето, налято като круша?
P$
