P>
	Във Флорида Бог иска да отида.
	Ще премина границата със живачните крадци,
	както е предречено в пророчества и факсове
	и ангелът на контролно-пропусквателния пункт
		за Естония
	ще е предупредил униформените птици
	да се държат престорено и да разсеят караула,

	така че да премина без проблеми. Трансът,
	в който с лекота говоря чуждите езици,
	ще е паспортът ми — аз ще опитам острия вкус
	на пътуването върху атласа на езика си —
	солена Полша, киселата Дания и сладката Виена.
	И всичките мъже ще осъзнаят вътрешно,
	че в Свойта мъдрост Господ е изпратил

	едно младо момиче да спаси Флорида.
	Ще се втурна през Европа като буен пламък,
	задълго няма да се застоявам,
		освен за да преименувам
	случаен град; в София
	хиляди преобразени и хиляди припаднали във транс
	в името на Светия дух покрай Сена.

	Моят живот е твоята хроника; о, Флорида,
	погледни възродена напред към свойто минало
	и приготви безконечната си Петдесетница
	от игрище за голф, автострада,
		пазарен център и кола.
	Огньовете, които горят в портокаловите горички,
	превръщат в сладост светлината
		и сгушените гробове

	са кошери на бъдещето — една Америка,
	гладко произнесена по букви, преведена
		в Блатистите Земи,
	където палмовите плодове висят
		като ръчни гранати,
	готови да раздерат трактати от въздух.
	После извивката в опашката на крокодила като „S“
	ще накара библиофилите наистина да разберат
	втория Мойсеев закон — онези, които ще изучават
		тези земи.

	Всичко това беше разкрито. Сега чакам Бог
	да премести рая и земята, за да ме прати в чужбина
	и да изпълни смелото си обещание към Флорида.
	Той сменя Свойте континенти,
		докато аз оставам неизменно
	там, където съм:
	затваря се Атлантикът; пролука
		в пространството от време.
P$
