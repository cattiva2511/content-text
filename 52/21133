P>
	Напрежението стихва.
	— Липсата на слънцето почувствали,
	към залива обърнатите магазини
	на Бринимор Роуд
	един след друг затварят.
	Денят вече е забравен,
	плодовете гният.
	И прозевките избухват.

	Морето тези непотребни вещи
	плътно опакова и прибира
	във пясъчната ракла
	… с безкрайно постоянство
	и нехайно…
	сега повърхността си сменя
	докато облаци започват
	да пробягват по земята.

	Пристига здрач в града,
	за да опише в каталог
	въжетата с пране,
	провиснали под тежестта
	на скръбните разплакани чаршафи,
	знаците еднопосочни
	и всички улици,
	проучени от кучетата.

	— Колкото и бавно да текат,
	дните отминават
	и всяка нощ,
	търсейки изгубената топка
	във високата трева —
	още преди тридесет лета,
	фарът — сноп от светлина
	нищо друго не намира

	покрай брега
	освен морски звезди,
	изхвърлени с вълните —
	отказвайки се от призрака
	докато са достатъчно корави,
	за да мечтаят — и
	след това отново кеят.

	Джобовете ми са пълни
	с пясък и монети.
	Корабче-влекач, аз хващам
	ръката на баща си.
	И дърпам, дърпам,
	защото се обръща той така
	бавно в мойто бдение
	и няма да го пусна.
P$
