P>
	В Палата на бедняшките квартали,
	от задните редове на съботната вечер,
	сред шахтата невиждана на мрака,
	си спомням: отначало, грандиозен,
	политаше звукът; после — тръпката
	на гледка панаирна — надигаше се,
	величествена, мощна, прогласяше
	ярък и пищен карнавал,
	сменяше си цветовете, хриптейки
	в усилване и глъхнене на музикална астма.

	Още я чувам, свирена със замах
	от господин прочут, Катидръл Джоунс:
	„Когато мацката от «Бродуей» казва «лека нощ»,
	вече е рано сутринта“, — после той и тя
	се скриваха, потъваха като подземен сън.

	По-късно оня ми ти партер, храчейки силикоза,
	(краката без обувки върху килим молитвен),
	ставаше свидетел на чудо: съседското момиче,
	бедна и парцалива Златокоска,
	изтриваше глицериновите си сълзи,
	за да целуне Кари Грант, със копчета на ръкавелите,
	под елегантни полилеи.
	(По Кари не кацаха мухи. И нямаше той дупки
		по чорапа.)

	И все се къдреше като лоза димът
	в лъча опиващ от кабината на оператора,
	докато: КРАЙ — разбира се, възторжен.
	После от Палата, като изгонена от рая,
	свъсена, тълпата твърде тихо се изсипваше
	сред травмата на парадокса:
	познатата печал и злост
	на безработна улица под газови фенери,
	и биеха часовниците на Градчето.
P$
