>	Първа част

>>	Глава I

	Скарлет О’Хара не беше красива, ала мъжете, завладени от чара й — като близнаците Тарлтън, — не го съзнаваха. Лицето й твърде рязко съчетаваше изящните черти на майката, потомка на знатен френски род от Крайбрежието, и едрите черти на бащата — червендалест ирландец. И все пак това лице, заострено при брадичката и разширено в челюстта, неизбежно приковаваше погледа. Очите изпод правите гъсти мигли бяха бледозелени, без кафеникав оттенък, и леко изтеглени нагоре. Плътните полегати линии на черните вежди бяха смайващо изписани върху кожата с цвят на магнолия — бялата кожа, с която южнячките тъй много се гордееха и грижливо пазеха от палещото слънце на Джорджия под шапки, воалетки и ръкавици.
	В слънчевия априлски следобед на 1861 година тя изглеждаше прелестна, седнала със Стюарт и Брент Тарлтън на прохладната, сенчеста веранда в Тара, плантацията на баща й. Новата зелена рокля на цветчета, ушита от десет метра ефирен муселин, се стелеше на вълни върху обръчите на кринолина и подхождаше чудесно на пантофките от зелен марокен, които баща й наскоро бе донесъл от Атланта. Роклята подчертаваше съвършенството на талията, чиято обиколка беше само четирийсет и три сантиметра — най-тънката талия в три окръга, — а прилепналият корсаж обхващаше добре оформена за нейните шестнайсет години гръд. Но при цялата скромност на тоалета и на пригладените коси, прибрани под мрежичка на тила, и въпреки кротостта на малките бели ръце, отпуснати в скута, истинската й природа не можеше да остане скрита. Зелените очи придаваха на това лице със старателно изписана миловидност израз на своенравие и необуздана жизненост, напълно противоречащ на благопристойното й държане. Обноските й бяха наложени от нежните майчини напътствия и от по-строгото възпитание на бавачката; ала в очите напираше неподправената й същност.
	Изтегнати непринудено в креслата от двете й страни, близнаците се смееха и разговаряха, като примижаваха срещу слънцето. Дългите им мускулести крака, обути във високи ботуши, бяха небрежно кръстосани. Момчетата бяха деветнайсетгодишни, близо метър и деветдесет на ръст, яки, с издължени крайници, загорели лица и рижави коси, с весел и самоуверен поглед. Облечени с еднакви сини сака и бричове в пясъчен цвят, те си приличаха като две капки вода.
	Късното следобедно слънце се снижаваше и хвърляше ослепителни отблясъци върху храстите на кучия дрян, покрити с облаци бели цветчета сред свежа зеленина. Конете на близнаците, едри животни, червеникави като косите на своите господари, бяха вързани край алеята пред къщата. В краката на Стюарт и Брент се боричкаха жилавите неспокойни хрътки, които ги придружаваха навсякъде. Малко встрани, както приляга на аристократ, лежеше далматински дог на черни петна и положил муцуна на лапите си, търпеливо чакаше близнаците да поемат към къщи за вечеря.
	Между хрътките, конете и момчетата съществуваше близост и причината не беше само в постоянното им общуване. Те всички бяха млади, здрави, безгрижни животни — расови, грациозни, пъргави; младежите — не по-малко дръзки от конете, които яздеха, бяха непокорни и буйни, но при все това благодушни към онези, които знаеха как да се отнасят с тях.
	Макар по рождение облагодетелствани от охолния плантаторски живот и още от люлката заобиколени с многобройна прислуга, тримата на верандата не изглеждаха нито отпуснати, нито изнежени. Раснали все на открито, те притежаваха будната енергия на деца на природата, които рядко товарят ума си с отегчителни книжни знания. Окръгът Клейтън в Северна Джорджия бе още нов и според нормите на Огъста, Савана и Чарлстън животът в него беше малко грубоват. Уседналите, по-отдавнашни заселници от южните райони на щата гледаха отвисоко на съседите си от вътрешността, ала тук, в Северна Джорджия, липсата на изтънчено класическо образование не се смяташе за позорен недостатък, стига човек да го биваше в по-важните неща. А те бяха да отглеждаш хубав памук, да яздиш добре, да стреляш точно, да танцуваш с лекота, да кавалерстваш изискано на дамите, да не губиш достойнство, когато пиеш.
	В тия умения близнаците нямаха равни на себе си, но също тъй се отличаваха и с прословутата си неспособност да научат нещичко от онова, което се съдържа между кориците на книгите. Тяхното семейство имаше повече пари, коне и роби от което и да е друго в окръга, но младежите бяха по-невежи от много свои бедни съседи.
	Тъкмо поради тая причина в слънчевия априлски следобед Стюарт и Брент мързелуваха на верандата в Тара. Те току-що бяха изключени от Джорджийския университет — в продължение на две години това бе четвъртият университет, откъдето ги изхвърляха. По-големите им братя Том и Бойд също се бяха завърнали у дома, защото отказваха да учат там, където близнаците са нежелани. Стюарт и Брент гледаха на последното си изключване като на чудесна шега, а Скарлет, тъй и неотваряла доброволно книга, откакто предишната година бе излязла от Файетвилския девически пансион, го намираше също толкова забавно.
	— Знам, че вас не ви е грижа, задето сте изключени, пък и на Том му е все тая — каза тя. — Но какво ще стане с Бойд? На него му се щеше да се изучи, а вие двамата го прогонихте от университетите във Вирджиния, Алабама, Южна Каролина, а сега и от Джорджийския. Така никога няма да завърши.
	— О, стига да иска, правото може да го изучи и при съдията Пармълий във Файетвил — отвърна безгрижно Брент. — Пък и не е станала кой знае каква беда. И бездруго трябваше да се приберем, преди да е свършил семестърът.
	— Защо?
	— Заради войната, глупавичката ми! Всеки ден може да избухне. Да не мислиш, че някой от нас ще ти дреме над учебниците, ако се води война?
	— Знаете, че няма да има никаква война — рече Скарлет отегчено. — Това са само приказки. Ето на, Ашли Уилкс и баща му тъкмо миналата седмица разправяха на татко, че нашите пълномощници във Вашингтон и мистър Линкълн ще стигнат до… ъъъ… миролюбиво споразумение по въпроса за Конфедерацията. И въобще янките са много уплашени от нас, за да се бият. Няма да има никаква война и ми дотегна да слушам все това.
	— Нямало да има война! — викнаха възмутено близнаците, сякаш ги бяха изиграли.
	— Виж какво миличка, разбира се, че ще има — каза Стюарт. — Янките може и да са уплашени, но след като оня ден оръдията на генерал Борегар ги прогониха от Форт Съмтър, ще трябва или да се бият, или да се опозорят пред цял свят като страхливци. Ами че Конфедерацията…
	Скарлет се нацупи от раздразнение и досада.
	— Ако още веднъж споменете „война“, прибирам се и затварям вратата. Никоя дума досега не ми е омръзвала повече от „война“, ако не броим „отцепване“. Татко говори за война от сутрин до вечер и всички господа, които идват у нас, не спират да крещят за Форт Съмтър, Правата на щатите и Ейб Линкълн. Ооо, толкова ми досаждат, че ми иде да вия! И на момчетата все туй им е в устата, дай им на тях Ескадрона. Тази пролет не беше весело на нито една забава, понеже те за друго не говорят. Пак добре, че Джорджия изчака да мине Коледа, преди да се отцепи от Съюза, инак и коледните ни празници щяха да се провалят. Кажете ли пак „война“, влизам си вкъщи.
	Като нищо би го сторила, защото не можеше дълго да изтърпи разговор, който да не се върти най-вече около нея. Но докато приказваше, тя се усмихваше, та да се появят трапчинките й, а разперените й черни мигли пърхаха като крилца на пеперуда. Момчетата се захласнаха по нея, както си го бе и наумила, и побързаха да се извинят, че са я отегчили. Те не се разочароваха от Скарлет, задето не проявява интерес. Напротив, възхитиха й се. Войната бе мъжка работа, не женска, и те приеха недоволството й като доказателство за нейната женственост.
	След като измести от разговора скучната тема за войната, тя отново подзе оживено:
	— Какво каза майка ви, задето пак сте изключени?
	Момчетата се размърдаха смутено, защото си спомниха как ги посрещна майка им преди три месеца, когато се върнаха без време от Вирджинския университет.
	— Ами… — запъна се Стюарт — не е сварила досега да говори с нас. Излязохме с Том рано сутринта, преди да е станала. Той още се мотае у Фонтейнови, а ние пристигнахме тук.
	— А снощи като се прибрахте?
	— Снощи извадихме късмет. Точно преди да се върнем, докарали жребеца, който мама купила миналия месец в Кентъки, и се беше вдигнала голяма тупурдия. Ей, ама един път кон е, Скарлет! Страшна хала! Трябва да кажеш на баща си да дойде да го види още сега. Та, ако щеш вярвай, докато го доведат, захапал коняря, направо месо му откъснал и стъпкал двама от мамините негри, които посрещнали влака в Джоунсбъро. А тъкмо преди да се приберем, насмалко не съборил конюшнята и едва не убил Стробъри, другия жребец на мама. Когато пристигнахме, мама беше в конюшнята с една торба захар и го успокояваше, както само тя умее. Черните се бяха покачили чак горе, на гредите, и бяха опулили очи, съвсем сащисани, но мама му говореше като на човек, а той ядеше от ръката й. Като е за коне, никой не може да се мери с мама. Щом ни зърна, тя рече: „Какво, за Бога, правите пак у дома и четиримата? Цяла напаст сте вие, по-лоши и от египетска чума!“ Но тогава конят започна да пръхти и да се вдига на задните си крака и тя викна: „Махайте се оттук! Не виждате ли колко е нервен, миличкият ми юнак! Утре сутринта ще се разправям с вас.“ Тъй че ние си легнахме, а тая заран излязохме, преди да може да ни спипа, и оставихме Бойд на мушката.
	— Мислите ли, че ще го напердаши?
	Скарлет, а и целият окръг не можеха да се начудят как дребничката мисис Тарлтън успява да държи в подчинение порасналите си синове и дори да ги налага с камшика си за езда, ако случаят го изисква.
	Биатрис Тарлтън беше делова жена и на плещите й лежаха не само огромна памукова плантация, сто негри и осем деца, но и най-голямата коневъдна в щата. Имаше сприхав нрав и лесно кипваше от честите лудории на четиримата си синове и докато никому не позволяваше да удари кон или роб, смяташе, че малко пердах от време на време не ще навреди на момчетата.
	— На Бойд няма да му посегне, къде ти. Тя него открай време не го бие много-много, пък и нали си е дребосък… — отвърна Стюарт, горд с високия си ръст. — Затова оставихме него вкъщи да се обясняват. Бога ми, трябва да престане да ни бие. Вече сме на деветнайсет години, Том дори е на двайсет и една, а мама ни има за петгодишни хлапета.
	— Утре майка ви с новия кон ли ще иде на празненствата у Уилксови?
	— Тя иска, но татко казва, че е много опасно. Във всеки случай момичетата няма да й позволят. Щели да я накарат веднъж поне да иде на гости с карета, като дама.
	— Надявам се, че утре няма да вали — рече Скарлет. — От цяла седмица вали почти всеки ден. Няма нищо по-лошо от градинско увеселение, пренесено на закрито.
	— О, утре ще бъде ясно и горещо като през юни — увери я Стюарт. — Погледни залеза. Никога не е бил толкава червен. По залеза винаги можеш да познаеш какво ще е времето.
	Те отправиха поглед към червения хоризонт отвъд ширналите се наскоро изорани памукови полета на Джералд О’Хара. Сега, когато слънцето потъваше сред алени вълни зад хълмовете оттатък река Флинт, топлината на априлския ден отстъпваше на лек благодатен хлад.
	Тази година пролетта подрани. Дойде с топли кратки дъждове, с розова пяна, кипнала отведнъж в клоните на прасковите, и осея тъмните блатисти брегове и далечните хълмове с белите съзвездия на кучия дрян. Оранта бе попривършила и кървавите отблясъци на величествения залез обагряха в още по-ярки тонове пресните бразди на червената джорджийска глина. Влажната тръпнеща земя, готова да поеме памуковите семена, бе розова по песъчливите върхове на браздите, а в сянката на вдлъбнатините им тъмнееше в алени и кафеникави оттенъци. Бялата тухлена къща сред плантацията изглеждаше като остров в разбушувано червено море с криволичещи спирални и сърповидни талази и внезапно застинали разпенени вълни с розови гребени. Тук ги нямаше дългите прави бразди на жълтите глинести полета в равната Средна Джорджия, нито тлъстия чернозем на крайбрежните плантации. Хълмистата предпланинска земя на Северна Джорджия беше разорана в безконечни криволици, та да не може плодородната почва да се свлича към речните дъна.
	Това бе първична червена земя, кървавоалена след дъжд и подобна на кирпичен прах при суша — на света нямаше по-благодатна почва за отглеждане на памук. Беше хубав край с бели къщи, мирни разорани нивя и лениви жълти реки, но и край на резки контрасти — ослепителна слънчева светлина и плътни сенки. Поляните около именията и обширните памукови полета се припичаха на жаркото слънце, ведри и безметежни. Наоколо им се извисяваха девствени гори, тъмни и хладни дори в най-горещо пладне. Загадъчен и донякъде злокобен шепот се носеше от боровете, сякаш те мълвяха заплаха за мъст, изчаквана с вековно търпение: „Внимавайте! Пазете се! Някога бяхте наши. Можем пак да ви завладеем.“
	Тримата младежи на верандата дочуха тропот на копита, дрънчене на синджири, креслив смях и подвиквания — полските работници и мулетата се прибираха. Откъм къщата долетя нежният глас на майката на Скарлет, Елен О’Хара — викаше черното момиченце, което носеше кошничката с ключовете.
	— Да, господарке — прозвуча в отговор пискливият детски гласец и се чуха стъпки, забързани към постройката за опушване на месо, където Елен щеше да разпредели храната на прибралите се работници. От трапезарията, в която Порк — едновременно камериер и иконом — нареждаше масата за вечеря, се разнесе потракване на чинии и звънтене на сребърни прибори.
	Тези звуци подсетиха близнаците, че е време да си тръгват. Но тъй като нямаха желание да се изправят пред майка си, все още се бавеха на верандата и очакваха всеки миг да чуят покана за вечеря.
	— Слушай, Скарлет, дай да се разберем за утре — подхвана Брент. — Това, че не бяхме тук и не знаехме за празненството, не значи, че утре вечер няма да си потанцуваме хубаво. Нали не си обещала всичките си танци?
	— Обещах ги. Откъде да зная, че ще се върнете? Не ми се щеше цяла вечер да седя до стената без кавалери само защото съм запазила танците си за вас двамата.
	— Ти без кавалери! — гръмогласно се разсмяха момчетата.
	— Виж какво, миличка, трябва да танцуваш първия валс с мене, а последния — със Стю и непременно да си до нас на вечерята. После ще седнем на стълбите като на последния бал и пак ще накараме Джинси да ни погадае.
	— Не ми харесват предсказанията на Джинси. Нали я чухте, като каза, че съм щяла да се омъжа за човек с катранено черни коси и мустаци, а аз не обичам мургави мъже.
	— Ти обичаш червенокосите, нали, скъпа? — ухили се Брент. — Хайде сега, обещай ни всичките валсове и вечерята.
	— Ако обещаеш, ще ти кажем една тайна — обади се Стюарт.
	— Каква? — възкликна Скарлет, пламнала от детинско любопитство.
	— Да не е онова, дето го чухме вчера в Атланта, Стю? Ако е същото, знаеш, че обещахме да си траем.
	— Е, да, така ни заръча мис Пити.
	— Коя?
	— Знаеш я, братовчедката на Ашли Уилкс, дето живее в Атланта — мис Питипат Хамилтън, лелята на Чарлс и Мелани Хамилтън.
	— Да знам я, най-изкуфялата бабичка, която съм срещала в живота си.
	— Та вчера, като бяхме в Атланта, докато чакахме влака за вкъщи, тя мина с каретата си покрай гарата. Спря и ни заприказва и тогава ни подшушна, че утре вечер на бала у Уилксови щял да бъде обявен един годеж.
	— О, това го знам — каза Скарлет разочарована. — Загубеният й племенник Чарли Хамилтън се сгодява за Хъни Уилкс. От години се знае, че един ден ще се оженят, макар че той май не се е засилил много-много.
	— Значи смяташ, че е загубен? — попита Брент. — А на миналия Коледен бал доста му позволи да се навърта около тебе.
	— Не можех да му забраня — рече Скарлет и нехайно сви рамене. — Но той е просто смешен. Кипри се като някоя кокона.
	— Само че утре няма да бъде обявен неговият годеж — съобщи тържествуващо Стюарт, — а на Ашли и сестрата на Чарли, мис Мелани.
	Изражението на Скарлет не се промени, но устните й побеляха. Тя приличаше на човек, който е получил зашеметяващ удар и в първия миг на вцепенение не осъзнава какво се е случило. Лицето й, с очи, вперени в Стюарт, бе съвсем неподвижно и тъй като младежът не беше склонен към дълбоки размишления, веднага прие, че тя е просто изненадана и много заинтригувана.
	— Мис Пити ни каза, че нямали намерение да го обявяват до следващата година, понеже мис Мелани не била много добре със здравето. Но нали сега всички говорят само за война, та двете семейства решили сватбата да стане по-скоро. Ще го съобщят утре, по време на вечерята. Сега, Скарлет, след като ти казахме тайната, ти трябва да обещаеш, че на вечерята ще седнеш между нас.
	— Да, разбира се — отвърна машинално Скарлет.
	— И ще танцуваш всичките валсове с нас, нали?
	— Всичките.
	— Ти си чудесна! Обзалагам се, че другите момчета ще побеснеят от яд.
	— Да побеснеят — каза Брент. — Ние двамата можем да се справим с тях. Слушай, Скарлет, я седни до нас и на обяда в градината.
	— Какво?
	Стюарт повтори молбата му.
	— Да, добре.
	Близнаците се спогледаха тържествуващо, но с известна изненада. Макар че се смятаха за най-предпочитаните обожатели на Скарлет, никога досега не бяха спечелвали доказателство за това предпочитание тъй лесно. Обикновено тя ги караше да я молят и да настояват, като ги разиграваше и отказваше да даде категоричен отговор. Присмиваше се на нацупените им физиономии, а разсърдеха ли се, ставаше хладна и непристъпна. Но ето че сега им обещаваше целия следващ ден — обяда, всички валсове (а те щяха да се погрижат всичките танци да са валсове!) и вечерята също. За такова нещо си струваше да те изгонят от университета.
	Въодушевени от успеха си, момчетата така и не си тръгваха, а продължаваха да бърборят за утринното увеселение, за бала, за Ашли Уилкс и Мелани Хамилтън, като се прекъсваха един друг и с прозрачни намеци се опитваха да изкопчат покана за вечеря. Доста време измина, преди да направи впечатление, че Скарлет почти не говори. Атмосферата бе някак променена. Близнаците не проумяваха какво точно е станало, но така или иначе, чудесното настроение от следобеда помръкна. Скарлет сякаш не обръщаше внимание на приказките им, въпреки че отговаряше на място, щом я питаха за нещо. Озадачени и раздразнени от това напрежение, което усещаха, но не можеха да си обяснят, братята отново се помъчиха да съживят разговора, но като не успяха, погледнаха часовниците си, и неохотно се надигнаха.
	Слънцето се бе изтърколило съвсем над разораните ниви и отвъд реката се мержелееха тъмните очертания на високите гори. Над двора се стрелкаха лястовички; кокошките, патиците и пуйките се връщаха от полето — едните се блъскаха и клатушкаха, а другите пристъпяха важно изпъчени.
	— Джиймс! — извика Стюарт.
	След миг едно високо чернокожо момче на тяхната възраст дотича запъхтяно иззад ъгъла на къщата и се завтече към вързаните коне. Джиймс беше личният им слуга и, както кучетата, ги придружаваше навсякъде. Навремето той беше техен другар в детските игри и им беше подарен за десетия рожден ден — можеха да разполагат изцяло с него. Щом го зърнаха, Тарлтъновите хрътки се надигнаха от червената прах и застанаха в очакване на господарите си. Момчетата се поклониха, подадоха ръка на Скарлет, като и казаха, че на следващата сутрин ще пристигнат рано у Уилксови и ще я чакат. След това притичаха по пътеката, яхнаха конете си и последвани от Джиймс, поеха в галоп по кедровата алея, като размахваха шапки и крещяха нещо на Скарлет.
	Щом свърнаха зад завоя на прашния път, откъдето Тара вече не се виждаше, Брент дръпна повода на коня си и спря край едни храсти. Стюарт също спря, а негърът остана на няколко крачки зад тях. Почувствали отпуснатите юзди, конете протегнаха вратове и захрупаха младата пролетна тревица, а търпеливите хрътки отново легнаха в меката червена прах и загледаха с копнеж лястовиците, които кръжаха в сгъстяващия се здрач.
	— Слушай — каза Брент, — не мислиш ли, че трябваше да ни покани на вечеря?
	— Трябваше ами — отвърна Стюарт. — През цялото време очаквах да го каже, но тя си замълча. Как си го обясняваш?
	— Никак не си го обяснявам. Просто си мислех, че можеше да ни покани. В края на краищата за пръв ден сме у дома и толкова време не ни е виждала. А колко неща още имахме да й разправяме!
	— Стори ми се, че като пристигнахме, много се зарадва.
	— И на мен тъй ми се стори.
	— Ала преди около половин час се умълча нещо, все едно че я заболя глава.
	— Забелязах, но тогава не обърнах внимание. Според теб какво й стана?
	— Хич не знам. Смяташ ли, че сме казали нещо, дето да я ядоса?
	За минута и двамата се замислиха.
	— Не мога да се сетя нищо. Пък и Скарлет ядоса ли се, всички го разбират. Тя не се сдържа, както правят някои момичета.
	— Да, точно това й харесвам. Като ти се ядоса, не се мръщи и цупи дни наред, ами направо ти го казва. Но трябва да сме сбъркали нещо, щом така отведнъж млъкна и се умърлуши. Мога да се закълна, че ни се зарадва, когато отидохме, и се канеше да ни предложи вечеря.
	— Мислиш ли, че това е, задето сме изключени?
	— По дяволите, не, разбира се! Не бъди глупак. Толкова се смя, като й го разказвахме. Пък и Скарлет държи на науките точно толкова, колкото и ние.
	Брент се извърна на седлото и подвикна към негъра коняр:
	— Джиймс!
	— Да, сър?
	— Нали чу за какво си говорихме с мис Скарлет?
	— И таз хубава, мистър Брент! През ум не ми е минало да подслушвам белите господари.
	— Боже мой, не бил подслушвал! Вие черните винаги всичко знаете. Не те ли видях със собствените си очи, лъжецо неден, като се промъкна край верандата и клекна зад жасминовия храст до стената! Кажи сега, чу ли ни да изтървем нещо, което да ядоса мис Скарлет или да я обиди?
	Подканен по такъв начин, Джиймс се отказа от преструвките, че не е чул разговора, и съсредоточено сбърчи черното си чело.
	— Не, сър. К’во да изтървете? На мене ми се видя, че много ви се зарадва и май се беше разтъжила за вас. Чуруликаше си весело кат фтичка, додет не заприказвахте, че мистър Ашли щял да се годява за мис Мелани. Тогаз млъкна, сякаш фтичката зърна ястреб.
	Близнаците се спогледаха и кимнаха, ала така и не разбраха нищо.
	— Джиймс е прав. Но не виждам причината — каза Стюарт. — Ей Богу, та Ашли не е за нея нищо друго освен приятел: не е влюбена в него. В нас е влюбена тя.
	Брент кимна утвърдително:
	— Не смяташ ли — рече той, — че Ашли може да не й е казал за годежа и тя да му се сърди, защото му е стара приятелка, а не е разбрала първа. Момичетата много държат първи да ги научават тия работи.
	— Е, може би. Но какво като не й е казал, че е утре? Искал е да бъде тайна, за да изненада всички. Човек има право да си мълчи за собствения си годеж, не е ли тъй? И ние нямаше да знаем, ако лелята на мис Мелани не беше се изтървала. Но на Скарлет сигурно й е било ясно, че след време той ще се ожени за мис Мели. Ами че това ние го знаем от години. Уилксови и Хамилтънови винаги се женят за братовчедите си. На всички беше известно, че един ден той ще се ожени за нея, както и че Хъни Уилкс ще се омъжи за Чарлс, брата на мис Мели.
	— Е, добре, предавам се. Но ме е яд, че не ни покани на вечеря. Честно ти казвам, не ми се прибира вкъщи да слушам мама, като ни подхване, задето сме изключени. Друго е да ни беше за пръв път.
	— Може Бойд да я е укротил вече. Нали го знаеш какъв е сладкодумен тоя дребен пакостник. Винаги успява да я усмири.
	— Да, той може да се оправи, но се иска време за тая работа. Трябва да върти, да суче, додето мама не се обърка толкова, че да се откаже от спора и да му нареди да си пази гласа за адвокатството. Но едва ли е имал време да набере скорост. Бас ловя, че мама е все още много развълнувана от новия кон, та няма и да се сети за нас, докато не седне на масата и не види Бойд. А преди да свърши вечерята тъй ще се е разпалила, че ще хвърля гръм и мълнии. Ще стане най-малкото десет часът, преди Бойд да успее да си отвори устата, за да й каже, че е било недостойно някой от нас да остане да учи, щом ректорът разговаря тъй с мене и тебе. А докато я настрои против ректора дотам, че тя да побеснее и да попита защо Бойд не го е застрелял, ще бъде вече полунощ. Не, не можем да се върнем вкъщи преди полунощ.
	Близнаците се спогледаха мрачно. Те не трепваха пред необуздани коне, пред побоища, завършващи с гърмежи, нито пред гнева на съседите си, но изпитваха неописуем страх от хапливите забележки на червенокосата си майка и от камшика й за езда, с който отупваше прахта от панталоните им, без да й мигне окото.
	— Имам идея — предложи Брент. — Хайде да идем у Уилксови. Ашли и момичетата ще се радват да вечеряме с тях.
	Стюарт явно се притесни.
	— Не, да не ходим там. Те ще бъдат улисани в приготовления за празненството, а пък и…
	— О, съвсем забравих — отвърна бързо Брент. — Няма да ходим тогава.
	Момчетата дръпнаха поводите и известно време яздиха мълчаливо. От смущение по загорелите бузи на Стюарт бе избила червенина. До предишното лято той бе ухажвал Индия Уилкс с одобрението на двете семейства и на целия окръг. Всички смятаха, че спокойната и сдържана Индия Уилкс би могла да поукроти буйния му нрав. Във всеки случай поне се надяваха на това. И Стюарт вероятно щеше да се сгоди за нея, ала Брент не беше доволен. Брент харесваше Индия, но я мислеше за твърде обикновена и скучна и не можеше да се влюби в нея, та да прави компания на Стюарт. Това бе първият случай, когато интересите на близнаците не съвпаднаха, и Брент се дразнеше от вниманието на Стюарт към едно момиче, което му се струваше съвсем безлично.
	Но ето че предишното лято на един политически сбор в дъбовата гора край Джоунсбъро и двамата отведнъж видяха с други очи Скарлет О’Хара. Познаваха я от години и още от детството тя им беше любима другарка в игрите, защото можеше да язди и да се катери по дърветата почти толкова ловко, колкото и те. Сега обаче, за тяхна изненада, тя се бе превърнала в млада дама, и то едва ли не най-очарователната на света.
	Те за първи път забелязаха колко игриви са зелените й очи, колко са дълбоки трапчинките й, като се засмее, колко малки са ръцете и крачетата й и какво тънко кръстче има. Техните остроумни шеги я караха да се залива в звънлив весел смях и вдъхновени от мисълта, че тя ги смята за славни момчета, просто надминаха себе си.
	Това бе паметен ден в живота на близнаците. По-късно, когато си го припомняха най-подробно, винаги се чудеха как е възможно дотогава да не са забелязвали прелестите на Скарлет. Така и не стигнаха до верния отговор, който всъщност бе, че този ден Скарлет си науми те да я забележат. Такава й беше природата, че не търпеше някой мъж да е влюбен в друга жена, а не в нея, и като видя Стюарт застанал до Индия, малката хищница не можа да остане безучастна по време на сбора. Пък и не се задоволи само със Стюарт, а заложи капан и за Брент, при това тъй изкусно, че всецяло покори братята.
	Сега и двамата бяха влюбени в нея, а Индия Уилкс и Лети Мънроу от Лъвджой, която Брент ухажваше без особено въодушевление, бяха почти изличени от съзнанието им. Близнаците не се запитваха какво ще стане с отхвърления, ако Скарлет избере единия от тях. За това щяха да мислят, когато му дойдеше времето. А в момента бяха доволни, че по отношение на чувствата си пак са на едно мнение, защото помежду им не съществуваше ревност. Създалото се положение забавляваше съседите и дразнеше майка им, която не харесваше Скарлет.
	— Ще си получите заслуженото, ако тая въртиопашка избере един от двама ви — казваше тя. — Или може би ще вземе и двамата и тогава ще трябва да вървите в Юта, при мормоните, макар че и те надали ще ви приемат. Ако се ядосвам за нещо, то е, че някой ден ще се напиете, ще вземете да ревнувате един от друг тая малка двулична нахалница и ще се изпозастреляте. Впрочем това май не е лошо като идея.
	От деня на сбора Стюарт започна да се чувствува неловко в присъствието на Индия. Не че тя го упрекна в нещо или показа било с поглед, било с жест, че е наясно за рязката промяна в чувствата му — една истинска дама като нея не би си позволила това; и все пак Стюарт изпитваше неудобство и вина пред нея. Той си даваше сметка, че тя още го обича, и дълбоко в себе си таеше чувство, че не е постъпил достойно. Стюарт все още много я харесваше и уважаваше за сдържаното и безупречно поведение, за нейната начетеност и за всички благородни качества, които тя притежаваше. Но, по дяволите, тя беше винаги толкова безцветна и неинтересна — все една и съща, сравнена с бляскавия чар на Скарлет. С Индия човек винаги знаеше докъде е напреднал в ухажването, а със Скарлет нямаше и най-малка представа. Само това стигаше, за да бъде един мъж напълно объркан, но то си имаше своята привлекателност.
	— Хайде тогава да прескочим до Кейд Калвърт и да вечеряме там. Скарлет каза, че Катлийн се е върнала от Чарлстън. Може да знае новини от Форт Съмтър, които още не сме чули.
	— Катлийн ли? Тя, обзалагам се, дори не знае, че има форт на пристанището, камо ли че бил пълен с янки, преди да ги насметем оттам. От нея можем да научим само за баловете, на които е ходила, и за обожателите, дето е навъдила.
	— Е, ще бъде забавно да ни побъбри. Пък и ще има къде да се потулим, докато мама си легне.
	— Ех, да му се не види! Аз харесвам Катлийн, защото е веселячка, и ми се ще да чуя за Каро Рет и другите познати от Чарлстън, само че ще пукна, ако трябва да изтрая още една вечеря с мащехата й, тая смахната севернячка.
	— Не й придиряй, Стюарт. Не е лоша жена.
	— Не й придирям. Аз я съжалявам, а не обичам да съжалявам някого. Толкова много се суети в старанието си да угоди и да бъде гостоприемна, че все ще каже и ще направи тъкмо туй, дето не трябва. Нервите ме хващат от нея! Отгоре на всичко смята, че южняците са някакви диви варвари. Дори го казала на мама. Страхува се от южняците. Когато и да сме отишли у тях, все изглежда уплашена до смърт. Прилича ми на проскубана кокошка, кацнала на стол, с тоя оцъклен стреснат поглед и само някой да помръдне, току-виж се разкудкудякала и запляскала с криле.
	— Е, не можеш да я кориш. Нали ти простреля Кейд в крака.
	— Да, но бях пиян, иначе нямаше да го сторя — отвърна Стюарт. — Ала Кейд изобщо не се разсърди, нито пък Катлийн, Рейфърд или мистър Калвърт. Само тая мащеха се разпищя и каза, че съм бил дивак и че свестните хора били в опасност сред нецивилизованите южняци.
	— Жената не е виновна. Расла е сред янките и няма добри обноски. В края на краищата ти го рани, а той й е заварен син.
	— По дяволите! Това не е причина да ме обижда! Ти си роден син на мама, а тя вдигна ли врява, когато Тони Фонтейн те улучи в крака? Съвсем не, само изпрати да повикат стария доктор Фонтейн, за да превърже раната, и го попита защо Тони се е прицелил така лошо. Тя каза, че мерникът му сигурно е пострадал от пиенето. Помниш ли как побесня Тони тогава?
	Двете момчета се разсмяха гръмогласно.
	— Мама е страшна! — заяви Брент. В гласа му звучаха нотки на обич и възхищение. — На нея винаги можеш да разчиташ, че ще се държи както трябва и няма да те изложи пред хората.
	— Да, но като нищо ще ни изложи пред татко и момичетата, щом се приберем довечера — отвърна мрачно Стюарт. — Слушай, Брент, след всичко това май няма да заминем за Европа. Нали помниш, мама каза, че ако ни изключат от още един университет, ще ни се размине голямото пътешествие. Е, много важно! Това не ни засяга, нали? Какво има да се види в Европа? Бас ловя, че тия чужденци не могат да ни покажат нищо, което да го нямаме тук, в Джорджия. Сигурен съм, че конете им не са тъй бързи, нито пък момичетата им толкова хубави, да не говорим, че нямат ръжено уиски, дето да се сравнява с татковото.
	— Ашли Уилкс казва, че имало страшно много театър и музика. На Ашли му е харесала Европа. Все за нея разправя.
	— Нали ги знаеш Уилксови. Те са побъркани за музика, книги и театър. Мама вика, че това е, защото техният дядо е от Вирджиния, а във Вирджиния много си падали по тия неща.
	— Нека си ги пазят за тях си. На мене ми дай хубав кон за езда, свястно пиене, едно добро момиче, което да ухажвам, и едно лошо, с което да се забавлявам, пък който иска, нека върви в Европа. Какво ни интересува, че ще изпуснем пътешествието? Представи си, че бяхме в Европа сега, когато ще почне война. Нямаше да успеем да се върнем у дома навреме. Сто пъти повече ми се ходи на война, отколкото в Европа.
	— На мене също, не ще и дума… Слушай, Брент, знам къде можем да идем на вечеря. Хайде да прекосим блатото и да се отбием у Ейбъл Уайндър. Ще му кажем, че и четиримата сме вече у дома и можем да започнем военната подготовка.
	— Това е идея! — извика въодушевено Брент. — Можем да чуем всички новини за Ескадрона и да разберем на какъв цвят за униформите са се спрели най-сетне.
	— Ако ще приличаме на зуави, за нищо на света няма да постъпя в Ескадрона. Ще се чувствам като кокона в тия червени шалвари. Все едно си по женски кюлоти.
	— Сички ли ще вървим у мистър Уайндър? Щот ако е тъй, знайте, че гладни ще си останеме — намеси се Джиймс. — Готвачката им умряла и още не са си купили друга. Сега са зели няква полска работничка и негрите ми рекоха, че им се подигало от нейните буламачи.
	— Боже мили, защо не си купят нова готвачка?
	— Отде пари за негри у тоя бял измет? Че те никогаж не са имали повече от четирима роби.
	В гласа на Джиймс звучеше нескрито презрение. Неговото обществено положение беше осигурено, тъй като Тарлтънови притежаваха сто негри и, както всички роби на богати плантатори, той гледаше отвисоко на дребните фермери.
	— Ще ти смъкна кожата за тия приказки — кресна Стюарт вбесен. — Да не си нарекъл още веднъж Ейбъл Уайндър бял измет. Той е беден, то се знае, но не е измет. Проклет да съм, ако позволя на някого, бил той черен или бял, да го обижда. Няма по-достоен мъж от него в целия окръг. Защо иначе Ескадронът го избра за свой лейтенант?
	— Туй се питам и аз де — отвърна Джиймс, без да му мигне окото, че господарят го навика. — Се си мисля, че офицерините трява да ги подбират измежду богатите господа, а не сред тоя измет от блатата.
	— Не е измет! Да не искаш да го сравняваш с истинските бели нищожества като Слатъриеви? Ейбъл просто не е богат. Той е дребен фермер, а не заможен плантатор, но щом момчетата го уважават толкова, че да го изберат за лейтенант, не бива един черен да говори наглости за него. Ескадронът знае какво върши.
	Кавалерийският ескадрон беше организиран преди три месеца, в деня, когато Джорджия се отцепи от Съюза, и оттогава доброволците непрекъснато напираха да се бият. Формированието още нямаше име, макар и не по липса на предложения. По този въпрос всеки имаше мнение, от което не желаеше да се откаже, както и собствено виждане за цвета и кройката на униформите. „Клейтънските диви котки“, „Огнеядците“, „Северноджорджийските хусари“, „Зуавите“, „Северните пушки“ (макар че ескадронът щеше да бъде въоръжен с пистолети, саби, ловджийски ножове, но не и с пушки), „Клейтънските воини“, „Кървавите гръмовержци“, „Свирепите хали“ — всички тези имена си имаха своите привърженици. Тъй като още не бяха разрешили спора, наричаха тази организация „Ескадрона“ и въпреки гръмкото название, възприето накрая, докато съществуваше, тя бе известна като „Ескадрона“.
	Офицерите бяха избирани от самите членове, тъй като никой в окръга нямаше военен опит с изключение на няколко ветерани от Мексиканската и Семинолската война, ала хората от Ескадрона биха се отнесли презрително към някой ветеран, поставен за водач, ако не изпитваха към него лична симпатия и му нямаха доверие. Всички харесваха четиримата братя Тарлтън и синовете на Фонтейн, но със съжаление отказаха да ги изберат, защото Тарлтънови се напиваха твърде бързо и ставаха шумни, а Фонтейнови имаха тъй буен и опасен нрав. Ашли Уилкс бе избран за капитан, тъй като беше най-добрият ездач в окръга, а и защото разчитаха, че със своето хладнокръвие ще поддържа някакво подобие на ред. Рейфърд Калвърт получи званието старши лейтенант, защото всички обичаха Рейф, а Ейбъл Уайндър, син на ловец от блатата, самият той дребен фермер, стана младши лейтенант.
	Ейбъл беше по-възрастен от останалите доброволци — едър здравеняк, неграмотен, но буден и добросърдечен, пък и знаеше как да се държи в обществото на дами. В Ескадрона трудно вирееха високомерието и суетността. Бащите и дедите на доста от членовете произхождаха от съсловието на бедните фермери и едва по-късно бяха забогатели, тъй че нямаше място за кой знае какви предразсъдъци. Нещо повече, Ейбъл беше най-изкусният стрелец в Ескадрона, превъзходен мерач, който от седемдесет метра можеше да улучи окото на катеричка; той знаеше всичко за живота под открито небе — как да запали огън в дъждовно време, как да проследи животно и да открие вода. В Ескадрона почитаха практическите умения, пък и харесваха Ейбъл, затова го направиха офицер. Той се отнесе към тази чест сериозно, без неуместно възгордяване, сякаш приемаше нещо дължимо. Но знатните дами и робите на плантаторите не можеха да отминат обстоятелството, че той не е от благородно потекло, въпреки че мъжете не се вълнуваха от произхода му.
	В началото Ескадронът се попълваше най-вече от синовете на плантаторите — едно сформирование на благородници, където всеки си осигуряваше кон, оръжие, екипировка, униформа и личен слуга. Но в новия окръг Клейтън богатите плантатори бяха малко и за да се образува боеспособна част, се наложи да наберат още доброволци измежду синовете на дребните фермери, ловците от горите и блатата, а в отделни редки случаи приемаха и бедняци, ако някакви достойнства ги издигаха над съсловието им.
	Тези млади мъже, също като по-богатите си съседи, горяха от желание да се бият с янките, стигнеше ли се до война; тук обаче възникна деликатният въпрос за средствата. Малцина дребни фермери притежаваха коне. Те обработваха нивите си с мулета, а и този добитък им беше оскъден — имаха най-много по четири-пет. Не можеха да се лишат от мулетата и да ги пратят на война, дори да приемаха такива животни в Ескадрона, а то бе недопустимо. Колкото до белите бедняци, те се смятаха заможни, ако имаха дори едно муле. Обитателите на горите и блатата не притежаваха нито коне, нито мулета. Те преживяваха с това, което изкарваха от своята педя земя или от блатния дивеч, обикновено търгуваха чрез размяна и през годината рядко скатаваха пет долара в брой, тъй че конете и униформите бяха извън възможностите им. Но те бяха тъй отчаяно горди в бедността си, както и плантаторите в охолството си, и не биха приели от богатите си съседи нещо, което и отдалеч да напомня за подаяние. Ето защо, за да се пощади самолюбието им и в същото време да се попълни Ескадронът, бащата на Скарлет, Джон Уилкс, Бък Мънроу, Джим Тарлтън, Хю Калвърт и изобщо всички едри плантатори от окръга с изключение на Ангъс Макинтош бяха внесли суми за закупуване на снаряжение и коне. В резултат на това всеки плантатор даде съгласие да плати за екипировката на собствените си синове и на известен брой други младежи, но всичко се уреждаше така, че безимотните членове на сформированието можеха да приемат коне и униформи, без да е накърнена честта им.
	Ескадронът се събираше два пъти седмично в Джоунсбъро, където доброволците провеждаха военна подготовка и споделяха нетърпението си час по-скоро да се обяви война. Необходимият брой коне все още не бе набавен, но тези, които вече имаха коне, ги подгонваха по поляната зад сградата на съда, като си въобразяваха, че извършват кавалерийски маневри. Те вдигаха гъсти облаци прахоляк, крещяха до пресипване, размахваха саби от времето на Войната за независимост, свалени от стените на гостните им. Онези, които още нямаха коне, седяха пред магазина на Булард, наблюдаваха ездачите, дъвчеха тютюн и обсъждаха последните слухове. Понякога провеждаха състезания по стрелба. От обучения в стрелба нямаше необходимост. Повечето южняци боравеха с пушки откак се помнеха и ловуването, което беше неотменна част от бита им, ги бе направило безпогрешни стрелци.
	Огнестрелните оръжия, донасяни на всеки сбор от плантаторските имения и колибите сред блатата, представляваха доста разнообразна колекция. Имаше оръжия с дълги цеви за лов на катерици, използвани още в годините, когато първите заселници бяха прехвърлили Алегените; допотопни мускети, зареждащи се откъм дулото, жертва на които при усвояването на Джорджия бяха станали немалко индианци; кавалерийски пищови на въоръжение още от 1812 година, от Семинолската и Мексиканската война; пистолети за дуел, инкрустирани със сребро; едрокалибрени револвери с къса цев; ловджийски двуцевки и красиви нови английски пушки с лъскави приклади от скъпо дърво.
	Обученията винаги завършваха в кръчмата на Джоунсбъро и до смрачаване ставаха толкова сбивания, че офицерите с труд умиротворяваха обстановката още преди да бе избухнала войната срещу янките. Точно при една такава свада Стюарт Тарлтън простреля Кейд Калвърт, а Тони Фонтейн рани Брент. Току-що изключени от университета във Вирджиния, близнаците си бяха у дома по времето, когато се организираше Ескадронът, и се присъединиха към него с ентусиазъм, но след случката със стрелбата, само преди два месеца, майка им ги стегна и ги изпрати в Джорджийския университет с нареждане да останат там. Докато бяха далеч от вкъщи, те остро чувстваха липсата на военните тренировки с оживлението и възбудата, които се създаваха, и смятаха, че си струва да останат без образование, щом могат да яздят, да крещят и да стрелят в компанията на своите приятели.
	— Хайде тогава да свърнем напряко към фермата на Ейбъл — предложи Брент. — Можем да пресечем реката в имението на мистър О’Хара, после ще минем през пасището на Фонтейнови и ей ни право там.
	— За ядене ще получиме само месо от опосум и треволяци — взе да се опъва Джиймс.
	— Ти няма да получиш нищо — ухили се Стюарт. — Ще се върнеш у дома и ще кажеш на мама да не ни чака за вечеря.
	— А, не, не отивам! — викна ужасен Джиймс. — Не отивам! Мене да не би да не ме боли, кат ям бой от мис Биатрис? Най-напред ще ме зафане, задет съм оставил пак да ви изфърлят, след туй, че не съм ви завел у дома тая вечер, та да ви напердаши, и кво ще излезе накрая — пак аз за сичко виновен! Не ме ли земете у мистър Уайндър, цяла нощ ще седя в гората, пък там може и на патрула да налетя. Ама по-хубаво да ме пипне патрулът, отколкот мис Биатрис, когат е ядосана.
	Близнаците стояха объркани и възмутени пред решителния отказ на негъра.
	— Той ще се остави като някой глупак да го хване патрулът и ето ти още нещо, за което мама да ни натяква седмици наред. Кълна се, тия черните са жива беля. Понякога си мисля, че аболиционистите може и да са прави.
	— Е, няма да е честно да караме Джиймс да понесе нещо, от което ние самите гледаме да избягаме. Ще трябва да го вземем. Но внимавай, черен нахалнико! Ако почнеш да се перчиш пред негрите на Уайндър и да намекваш, че ядем само пържени пилета и шунка, а те нямат на масата си нищо освен заешко и месо от опосум, тогава ще… ще кажа на мама! А и няма да те вземем с нас на война.
	— Да се перча ли? Що да се перча пред някви си нищожества? Не, сър, знам аз как да се държа. Господарката нали и мене е учила на ум и разум заедно с вас.
	— Като гледам каква стока сме и тримата, май не е сполучила много — отвърна Стюарт. — Хайде, давайте, да вървим.
	Той дръпна назад едрия си дорест кон и като заби шпори в него, с лекота се прехвърли през оградата от пръти, забучени в пръхкавата земя на Джералд О’Хара. Конят на Брент го последва, а след него — и жребецът на Джиймс. Негърът се беше вкопчил в гривата му, притиснал колене към седлото. Той не обичаше да прескача огради, но се беше прехвърлял и през по-високи, за да не изостава от господарите си.
	Когато в сгъстяващия се здрач поеха през червените бразди надолу по хълма, по посока на речното корито, Брент извика на брат си:
	— Слушай, Стю! Не ти ли се струва, че Скарлет щеше да ни покани на вечеря?
	— Все си мисля, че щеше — викна в отговор Стюарт. — И все пак защо…


>>	Глава II

	Когато близнаците оставиха Скарлет изправена на верандата на Тара и последният звук от чаткащите копита заглъхна, тя тръгна към креслото си като насън. Усещаше лицето си неестествено вцепенено, а устните й бяха изтръпнали от това, че доскоро ги разтягаше в насилени усмивки, за да не позволи на близнаците да узнаят тайната й. Тя подгъна единия си крак на креслото и се отпусна уморено; сърцето й като че набъбваше от болка, додето стана толкова голямо, че сякаш изпълни гърдите й. Биеше учестено, с неравни кратки удари; ръцете й бяха студени и я потискаше предчувствие за беда. На лицето й бяха изписани огорчение и смут — онзи смут на разглезеното дете, което е получавало всичко, стига само да го поиска, и сега за първи път се сблъсква с неприятните неща в живота.
	Ашли да се ожени за Мелани Хамилтън!
	О, не беше вярно! Близнаците грешаха. Или пък това бе някоя от техните шеги. Как не — Ашли да е влюбен в нея! Пък и кой ли би се влюбил в този дребосък Мелани, дето приличаше на същинска мишка! Скарлет си припомни с презрение тъничката детинска фигура на Мелани, сериозното й сърцевидно личице, което бе толкова невзрачно, че изглеждаше направо грозновато. А и Ашли сигурно не бе я виждал от месеци. Той не беше ходил в Атланта повече от два пъти след онази забава, която устрои миналата година в Дванайсетте дъба. Не, Ашли нямаше как да е влюбен в Мелани, защото… о, не бе възможно да се е излъгала!…
	Той беше влюбен в нея самата! Тя, Скарлет, бе тази, която той обичаше — сигурна беше!
	Скарлет чу тежките стъпки на Мами, които разтърсваха пода на вестибюла, и побърза да спусне краката си на земята и да си придаде по-спокойно изражение. Ако Мами заподозреше нещо нередно, тя не би се примирила само с подозрения. Мами смяташе, че цялото семейство О’Хара трябва да й принадлежи телом и духом, че техните тайни са и нейни тайни; и най-беглият намек за някаква загадка й беше достатъчен, за да се втурне по дирята като копой. Скарлет от опит знаеше, че ако любопитството на Мами не се задоволи начаса, тя ще отнесе въпроса до Елен и тогава Скарлет ще бъде принудена да открие всичко на майка си или поне да измисли някоя благовидна лъжа.
	На вратата се появи Мами, грамадна възрастна жена с хитри слонски очички. Беше с черна лъскава кожа, чистокръвна африканка, безкрайно предана на семейството. За Елен тя беше опорен стълб, трите й дъщери довеждаше до отчаяние, а сред домашната прислуга всяваше истински ужас. Мами беше негърка, но правилата й за поведение и чувството й за достойнство бяха също тъй ревностни като на господарите й, та дори и по-непоклатими. Тя беше отгледана в будоара на Соланж Робияр, майката на Елен О’Хара — изтънчена, студена и надменна французойка, която не спестяваше нито на децата си, нито на слугите справедливите наказания при най-малко нарушение на благоприличието. Навремето Мами беше бавачка на Елен и когато тя се задоми, дойде с нея от Савана. Мами подлагаше на строга дисциплина тези, които обичаше, а тъй като Скарлет й бе любимка и гордостта й от нея беше безмерна, тя непрестанно я тормозеше.
	— Господата отидоха ли си? А вий, мис Скарлет, що не ги поканихте да останат на вечеря? Аз поръчах на Порк да тури прибори и за тях. Къде ви е доброто възпитание?
	— О, тъй ми омръзна да ги слушам, като приказват за войната, че нямаше да ги изтърпя по време на вечерята, още повече, че татко щеше да седне при нас и да ми надува главата с Линкълн.
	— Държите се кат съща слугиня. Чудя се що се хабихме толкоз да ви учиме с мис Елен, кат сичкият ни труд отива на вятъра. И що без шал? Стъмва се и захладнява. Колко пъти вече повтарям, че ще се разболеете, ако вечер седите гола навънка. Хайде прибирайте се, мис Скарлет.
	Скарлет се извърна настрани с престорено безгрижие, благодарна, че в залисията си покрай шала Мами не се взря в лицето й.
	— Не, искам да поседя и да погледам залеза. Толкова е красиво. Ти бягай да ми вземеш шала. Моля те, Мами, а аз ще почакам тук, докато татко си дойде.
	— Гъгнете нещо, кат че ви е пипнала настинка — подозрително я изгледа Мами.
	— Ами, няма такова нещо — отвърна Скарлет нетърпеливо. — Донеси ми шала.
	Мами се потътри към къщата и Скарлет я чу да подвиква пред стълбите на прислужницата от горния етаж.
	— Хей, Роза! Подай ми шала на мис Скарлет. — Сетне кресна: — Ах, черна негодница! Се я няма, кога му потрява на човек. Ей на, ще ме кара аз да се катера за пустия му шал.
	Скарлет чу как стъпалата застенаха под тежестта й и безшумно се изправи. Когато Мами се върнеше, пак щеше да подхване проповед за гостоприемството, а Скарлет усещаше, че не ще изтрае да й натякват за такива дреболии сега, когато сърцето й се къса. Както се чудеше къде да се скрие, додето мъката й поутихне, изведнъж се сети за нещо, което й вдъхна слаба надежда. Следобед баща й беше отишъл в Дванайсетте дъба, плантацията на Уилксови, с намерение да купи Дилси, жената на своя камериер Порк. Дилси беше икономка и акушерка в Дванайсетте дъба и откакто преди шест месеца се беше оженил за нея, Порк преследваше денонощно господаря си с молби да купи Дилси, та да живеят двамата в една плантация. Най-после Джералд склони и отиде да направи предложение за Дилси.
	„Сигурно татко ще знае дали тая ужасна история е вярна — мислеше си Скарлет. — Дори да не е чул нищо, вероятно е забелязал някакво оживление сред Уилксови. Ако успея да го видя насаме преди вечеря, може би ще разбера истината — че това е само една от обичайните отвратителни шеги на близнаците.“
	Наближаваше време Джералд да се върне и ако искаше да го види насаме, трябваше да го пресрещне там, където пътят се сливаше с алеята. Тя отиде на пръсти до стълбите пред верандата и се озърна предпазливо през рамо, за да се увери, че Мами не я наблюдава през някой от прозорците на горния етаж. Като не видя широкото черно лице със снежнобял тюрбан да наднича неодобрително измежду трепкащи завеси, тя решително повдигна зелените поли на роклята си и забърза по пътеката, доколкото й позволяваха привързаните с панделки пантофки.
	Тъмните кедри от двете страни на чакълената алея сключваха клоните си високо горе и образуваха сумрачен тунел. Щом стигна под възлестата им плетеница, тя се успокои, че няма опасност да я забележат от къщата, и позабави крачка. Задъхваше се; корсетът й бе доста стегнат и не й позволяваше да тича, но тя продължи забързано. Скоро стигна края на алеята и излезе на пътя. Ала спря чак след завоя, където няколко дървета, израсли наедно, затулваха къщата от погледа й.
	Пламнала и запъхтяна, тя седна на един пън, за да чака баща си. Вече трябваше да се е прибрал, но Скарлет се радваше, че той закъснява. Така щеше да има време да успокои дишането си и да отпусне изопнатите черти на лицето си, та да не събуди подозренията му. Всеки миг очакваше да чуе тропот на копита и да го види в подножието на хълма, както винаги шеметно препускащ. Но минутите се нижеха, а Джералд го нямаше. Докато вървеше надолу, болката отново взе да изпълва сърцето й.
	„О, не може да е вярно! — мислеше си тя. — Но защо не идва?“
	Не откъсваше очи от криволичещия път, кървавочервен след сутрешния дъжд. Мислено го проследи в извивките му надолу по хълма до ленивите води на река Флинт, през гъсто обраслите мочурляци, а сетне по следващото възвишение до Дванайсетте дъба, където живееше Ашли. Това бе всичко, което този път означаваше сега за нея — път към Ашли и красивата къща с бели колони, която увенчаваше хълма подобно на гръцки храм.
	„О, Ашли! Ашли!“ — беззвучно изстена тя и сърцето й затупа по-бързо.
	Смразяващият смут и лошото предчувствие, които я терзаеха, откакто близнаците Тарлтън й съобщиха вестта, сякаш се поуталожиха и отново я обзе тръпката, в чийто плен бе от две години насам.
	Сега й се струваше чудно, че когато е била малка, Ашли никога не й е изглеждал тъй привлекателен. В детството си тя го виждаше да идва и да си отива, ала това не я вълнуваше. Но преди две лета, когато Ашли, току-що завърнал се от тригодишно пътешествие из Европа, дойде у тях да поднесе почитанията си, тя го обикна още в същия миг. Всичко стана тъй просто и неочаквано.
	Скарлет седеше на предната веранда, когато той се зададе по дългата алея — яздеше, облечен в сив костюм, с широка черна вратовръзка, под която се белееше ризата му, покрита с басти. Дори сега тя можеше да си припомни облеклото му до най-малките подробности — лъснатите до блясък ботуши, главата на Медуза върху камеята, забодена на вратовръзката му, широкополата панамена шапка, която той свали още щом я видя. Скочи от коня си, подхвърли поводите на едно негърче и се взря в нея. Усмихна се и сънливите му сиви очи грейнаха, а слънцето светеше тъй ярко, че русата му коса приличаше на лъскав сребърен шлем. Помнеше и думите му: „Я колко си пораснала, Скарлет!“ После той се изкачи леко по стълбите и целуна ръката й. А гласът му! Никога нямаше да забрави как подскочи сърцето й, когато го чу сякаш за пръв път — леко провлечен, звучен и мелодичен.
	Тя го пожела още в този първи миг, тъй внезапно и естествено, както пожелаваше храна, за да утоли глада си, коне, за да ги язди, и мека постеля, на която да отдъхне.
	В продължение на две години той й кавалерстваше по баловете, излетите и увеселенията, които се устройваха в окръга — никога толкова често, колкото близнаците Тарлтън или Кейд Калвърт, нито тъй настоятелно, както по-малките синове на Фонтейн, ала все пак не минаваше седмица Ашли да не се отбие в Тара.
	Наистина той никога не изразяваше любовта си и в ясните му сиви очи не проблясваше онова ярко пламъче, което Скарлет съзираше в погледите на другите мъже. И все пак… все пак тя знаеше, че той я обича. Не би могла да греши. Инстинкт, по-силен от разума и житейския опит, й подсказваше, че той е влюбен в нея. Много често тя крадешком улавяше погледа му, когато не бе нито сънлив, нито унесен, а отправен към нея с копнеж и тъга, които я озадачаваха. Знаеше, че Ашли я обича. Защо тогава не й го каже? Това не можеше да разбере тя. Но всъщност толкова много неща у него не проумяваше.
	Той беше винаги безупречен като кавалер, но някак отчужден. Никой никога не можеше да отгатне мислите му, най-малко Скарлет. В една общност, където всеки казва точно онова, което мисли, и то в момента, щом му дойде на ума, сдържаността на Ашли будеше раздразнение. Той беше не по-малко опитен от другите младежи, що се отнася до обичайните развлечения в околността — лов, комар, танци и политически спорове; пък и беше най-добрият ездач. Различаваше се обаче от всички останали по това, че тези приятни занимания не бяха смисъл и съдържание на живота му. Никой друг не споделяше интереса му към книгите и към музиката, нито удоволствието от писане на стихове.
	О, защо бе толкова красив с тази руса коса, толкова сдържано галантен и тъй влудяващо досаден с приказките си за Европа, за книги, музика и поезия и за неща, които изобщо не я интересуваха… и все пак, тъй желан! Нощ след нощ, когато Скарлет си легнеше, след като бе седяла с него в полумрака на верандата, тя с часове се мяташе неспокойно и се утешаваше единствено с мисълта, че следващия път той непременно ще й направи предложение. Но следващият път идваше и отминаваше, а нищо не се случваше, освен че трескавата възбуда я завладяваше все повече.
	Тя го обичаше и искаше той да й принадлежи, ала не го разбираше. Беше естествена, волна като ветровете, които духаха над Тара, като жълтата река, дето се виеше край плантацията, и до края на дните си нямаше да проумее, че на света съществуват и сложни неща. Ала ето че за първи път в живота си се бе сблъскала със сложна личност.
	Ашли произхождаше от род, където отдаваха свободното си време на размишления, а не на дела, увличаха се в прекрасни, но нереални мечти. Той се пренасяше в свой вътрешен мир, който бе по-красив от Джорджия, и към действителността се връщаше без охота. Общуваше с хора, ала не изпитваше към тях нито симпатия, нито ненавист. Съзерцаваше живота, а той нито го радваше, нито го натъжаваше. Приемаше вселената и мястото си в нея такива, каквито са, и без да се вълнува от съдбата си, се вглъбяваше в музиката и книгите, потъваше в своя по-хубав свят.
	Как той успя да я покори, след като бе тъй различен от нея, Скарлет не можеше да си обясни. Самата загадка, която той представляваше, възбуждаше любопитството й като врата без ключ. Нещата, които тя не можеше да разбере у него, я караха да го обича още повече, а странното му сдържано присъствие само усилваше решимостта й да го притежава. В това, че някой ден той ще й направи предложение, тя не се и съмняваше, тъй като беше твърде млада и разглезена и не познаваше поражението. А сега тази ужасна вест бе паднала като гръм. Ашли да се ожени за Мелани! Не можеше да е истина!
	Как тъй, та нали едва миналата седмица, когато яздеха към къщи по здрач, на връщане от Китния хълм той промълви: „Скарлет, имам да ти кажа нещо толкова важно, че дори не знам как да го изрека.“ Тя смирено сведе очи, а сърцето й затупа в диво опиянение при мисълта, че щастливият миг е настъпил. Тогава той каза: „Не сега! Почти стигнахме и няма време. О, Скарлет, какъв страхливец съм аз!“ И като пришпори коня си, препусна в галоп по хълма към Тара.
	Докато седеше в очакване, Скарлет си припомняше тези думи, които я бяха ощастливили, ала сега те внезапно придобиха нов, злокобен смисъл. Ами ако той се бе канил да й съобщи новината за годежа си!
	О, веднъж само да си дойдеше баща й! Не можеше нито минута повече да търпи напрежението от неизвестността. Пак погледна с надежда към пътя, но отново остана разочарована.
	Слънцето вече бе отвъд хоризонта и аленото сияние помежду земята и небето вече розовееше. Лазурният свод бавно избледняваше в синкавозелено като цвета на яйце от червеношийка. Отвред я обгърна неземният сумрачен покой на природата. Над полята пропълзяха матови сенки. Червените бразди и изораният червен път изгубиха магическия си кървав оттенък и се превърнаха в обикновена кафява земя. В пасището отвъд пътя конете, мулетата и кравите стояха кротко, надвесили глави над оградата, и очакваха да ги откарат в оборите, за да ги нахранят. Тъмните сенки на гъсталака, който ограждаше потока в пасището, ги плашеха и те поклащаха уши, вперили поглед в Скарлет, сякаш благодарни на човешкото присъствие.
	В тайнствения полумрак високите борове край речното блато, тъй топло зелени на слънчева светлина, сега се чернееха на пастелния небосклон — една плътна редица черни гиганти, които скриваха от погледа ленивите жълти води на реката. На отвъдния хълм високите бели комини над къщата на Уилксови постепенно чезнеха в сянката на яките дъбове, които ги заобикаляха, и накрая само далечните светлинки подсказваха, че там живеят хора. Скарлет бе облъхната от топлото и влажно ухание на пролетта с упойващия мирис на току-що изорана рохкава земя и напираща свежа зеленина.
	Залезът, пролетта, новата премяна на храстите и дърветата не бяха никакво чудо за нея. Тя приемаше тяхната красота тъй естествено, както дишаше и пиеше вода, защото никога не бе търсила съзнателно красота другаде освен в женските лица, конете, копринените рокли и други подобни материални неща. И все пак ведрината, която здрачът бе разпръснал над грижливо гледаната земя на Тара, като че внесе някакво успокоение в разтревоженото й съзнание. Тя обичаше тази земя, без дори да го усеща; обичаше я като майчиното си лице под светлината на лампата по време на молитва.
	Джералд все още не се появяваше на безлюдния път. Ако се наложеше да го чака още дълго, Мами току-виж дошла и я подбрала към къщи. Но докато в мрачината напрягаше очи към пътя, тя чу тропота на копита откъм долния край на пасището и видя как кравите и конете се пръснаха уплашени. Джералд О’Хара препускаше напряко през ливадите в буен галоп.
	Той се устреми по възвишението, пришпорил якия си дългокрак ловен кон и отдалеч приличаше на дребосъче, яхнало исполински жребец. Дългата му бяла коса се развяваше, а той разлудяваше коня с камшик и викове.
	Макар и погълната от собствените си тревоги, тя го наблюдаваше с нежност и гордост, тъй като Джералд бе превъзходен ездач.
	„Чудя се защо все го тегли да прескача огради, щом изпие няколко чашки — помисли си тя, — и то след като миналата година падна и си счупи коляното. Уж трябваше да му дойде умът. А и се закле пред мама никога повече да не скача с коня.“
	Скарлет не изпитваше страхопочитание към баща си и го чувстваше много повече свой връстник, отколкото сестрите си, тъй като прескачането на огради скришом от Елен възгордяваше Джералд по момчешки и той ликуваше с известно чувство за вина — удоволствие, каквото изпитваше и тя самата, щом успееше да надхитри Мами. Надигна се от мястото си, за да го вижда по-добре.
	Големият кон стигна до оградата, напрегна мускули и прелетя над нея леко като птичка, а ездачът му нададе възторжен вик и изплющя с камшика във въздуха. Без да забележи дъщеря си, застанала в сянката на дърветата, той дръпна поводите, спря коня на пътя и доволно го потупа по шията.
	— Никой в окръга не може да се мери с тебе, че и в щата дори — с гордост му рече той; ирландският акцент силно личеше в говора му въпреки трийсет и деветте години, прекарани в Америка. Сетне бърже се зае да приглажда косата си, набраната риза и вратовръзката, която се бе извъртяла и закачила на ухото му. Скарлет знаеше, че той се гласи така припряно, за да се представи пред жена си като благопристоен господин, яздил кротко до вкъщи след посещение у съседа си. Сети се също, че сам й предоставя желаната възможност да започне разговор, без да разкрие истинската си цел.
	Тя се засмя. Както бе и възнамерявала, смехът й го стресна, а щом я видя, по червендалестото му лице се изписа сконфузено и същевременно предизвикателно изражение. Слезе сковано от коня, тъй като коляното му беше неподвижно, и като преметна поводите на ръката си, закуцука към нея.
	— Е, госпожичке — каза той, като я щипна по бузата, — така значи, шпионираш ме, че да ме издадеш на майка си като сестра ти Сюелин миналата седмица?
	В дрезгавия му басов глас звучеше възмущение, но също и нотка на подмилкване, а Скарлет уж укорително зацъка с език, докато наместваше вратовръзката му. Той й дъхна на уиски, примесено с лек дъх на джоджен. Около него се носеха и миризми на тютюн, добре смазана кожа и коне, което Скарлет винаги свързваше с баща си и инстинктивно харесваше у другите мъже.
	— Не, татко, не съм дрънкало като Сюелин — увери го тя и се отдръпна да огледа с критично око облеклото му.
	Джералд беше дребен мъж, малко по-висок от метър и шейсет, но с толкова набито тяло и широк врат, че когато бе седнал, непознатите винаги го смятаха за по-едър. Якият му торс се държеше на къси здрави крака, винаги обути в ботуши от най-добрата кожа, която можеше да се достави, и постоянно разкрачени като на наперено хлапе. Повечето дребни хора, които гледат на себе си твърде сериозно, са смешни; но японското петле е на почит в кокошия двор, а така беше и с Джералд. Никой никога не би имал наглостта да приема Джералд О’Хара като смешно малко човече.
	Той беше шейсетгодишен и ситно къдравата му коса бе сребристобяла, но живото му лице бе гладко, а проницателните му сини очички бяха младежки и безгрижни като на юноша, в чиято глава най-сложният проблем е колко карти да поиска на покер. Лицето му — закръглено, червендалесто, с къс нос, с широка уста и войнствен израз, беше тъй типично ирландско, че дори да пребродиш надлъж и шир родината му, напусната тъй отдавна, трудно ще срещнеш друго такова.
	Под сприхавия нрав на Джералд О’Хара се криеше най-нежно сърце. Той не можеше да гледа как някой роб се гърчи под камшика, било то и заслужено, не можеше да слуша спокойно жалното мяукане на котенце или плача на дете; ала изпадаше в ужас при мисълта, че тази негова слабост може да бъде разкрита. Той и не подозираше как само за пет минути всеки, който го срещне, разбира, че е добряк. В противен случай суетата му силно би пострадала, защото му се нравеше илюзията, че когато крещи заповеднически колкото му глас държи, всички му треперят и се подчиняват. Никога не му беше идвало наум, че в плантацията се подчиняват само на един-единствен глас, нежен и тих — гласа на жена му Елен. Но това бе тайна, която той нямаше да узнае, тъй като всички, от Елен до най-глупавия работник в плантацията, бяха в мълчалив доброжелателен заговор, който целеше да поддържа увереността му, че неговата дума е закон.
	Скарлет дори по-малко от всеки друг обръщаше внимание на гневните изблици и крясъците му. Тя беше най-голямото му дете и сега, когато Джералд бе разбрал, че няма да има повече синове след тримата, които лежаха в семейното гробище, той бе придобил навика да се отнася към нея като мъж с мъж, а това много й се харесваше. Тя приличаше на баща си повече, отколкото сестрите й. Карийн, с рождено име Каролайн Айрийн, бе нежна и мечтателна, а Сюелин, кръстена Сюзан Елинор, се гордееше със своите изтънчени маниери на дама.
	Нещо повече, Скарлет и баща й бяха свързани помежду си и с взаимното споразумение да се прикриват един другиго. Ако Джералд я завареше да се прекатерва през оградата, вместо да извърви осемстотин метра до вратата или да се заседява до късно на предните стълби с някой обожател, той лично я смъмряше, и то доста строго, но никога не споменаваше за това пред Елен или Мами. От своя страна, когато Скарлет го видеше да прескача огради след тържественото обещание, дадено пред съпругата му, или когато научеше колко е загубил на покер — а услужливата мълва често я осведомяваше, — тя се въздържаше да го съобщи по време на вечеря с престорено наивния маниер, присъщ на Сюелин. Скарлет и баща й взаимно си разменяха сериозни уверения, че ако неща от този род стигнат до ушите на Елен, ще я наскърбят, а двамата за нищо на света не желаеха да наранят нейната чувствителна душа.
	Скарлет гледаше баща си в чезнещата светлина и усещаше, без да знае защо, че присъствието му й действа успокояващо. У него имаше нещо жизнено, земно и грубовато, което й допадаше. Тъй като ни най-малко не притежаваше аналитичен ум, тя не съзнаваше, че това е така, защото тези качества в известна степен са присъщи и на нея самата въпреки шестнайсетгодишните усилия на Елен и Мами да ги заличат.
	— Сега си в съвсем приличен вид — каза тя — и не вярвам някой да заподозре, че пак си правил твоите номера, освен ако сам не се похвалиш. Но след като миналата година счупи коляното си, като прескачаше същата тази ограда, струва ми се, че…
	— Дявол да го вземе, няма да позволя собствената ми дъщеря да ми казва какво да прескачам и какво да не прескачам — кресна той и пак я щипна по бузата. — Вратът ми си е мой и само мой. А ти, госпожичке, какво търсиш тук без шал?
	Като видя, че той прилага позната тактика, за да се измъкне от неприятния разговор, тя го хвана под ръка и каза:
	— Тебе чаках. Не знаех, че толкова ще се забавиш. Чудех се дали си купил Дилси.
	— Че я купих, купих я, но цената ме разори. Купих нея и малката Приси. Джон Уилкс беше готов направо да ми ги подари, но аз не ща да се каже някога, че Джералд О’Хара е използвал приятелството за своя изгода. Накарах го да вземе три хиляди за двете.
	— Божичко, татко, три хиляди! И защо ти беше да купуваш Приси?
	— Доживях, значи, собствените ми дъщери да ме съдят! — високопарно възкликна Джералд. — Приси е мило момиченце и аз си рекох…
	— Знам я. Лукаво и простовато същество — прекъсна го спокойно Скарлет, без да се смущава от избухването му. — И си я купил само защото Дилси те е помолила.
	Джералд се смути и оклюма както винаги, когато го хванеха да върши добро дело, а Скарлет невъздържано се изсмя на прозрачните му хитрини.
	— Е, та лошо ли съм направил? Каква щеше да ми е ползата да купя Дилси, ако тя постоянно тъжи за детето си? Ама никога вече няма да разреша на черен от тая плантация да се жени вън от нея. Много скъпо ми излиза. Е, хайде, котенцето ми, да се прибираме за вечеря.
	Сенките вече се сгъстяваха, от небето бе изчезнал и последният зеленикав оттенък и приятната пролетна топлина отстъпи пред вечерния хлад. Но Скарлет се бавеше и се чудеше как да насочи разговора към Ашли, без да допусне Джералд да се усъмни в нещо. Това бе трудно, тъй като у Скарлет нямаше деликатност, а Джералд толкова си приличаше с нея, че винаги успяваше да прозре непохватните й увъртания, както и тя неговите. А когато я разобличаваше, рядко биваше тактичен.
	— Как са в Дванайсетте дъба?
	— Горе-долу както обикновено. Кейд Калвърт беше там и щом уредих работата с Дилси, седнахме всички на верандата и пийнахме по няколко чашки пунш. Кейд тъкмо се е върнал от Атланта и разправя, че там е настанала страхотна бъркотия, всички приказвали за война и…
	Скарлет въздъхна. Щом Джералд веднъж подхванеше за войната и отцепването, часове щяха да минат, преди да млъкне. Тя го прекъсна с друг въпрос.
	— Казаха ли нещо за утрешното увеселение?
	— Май че споменаха, да. Мис… как й викаха… онова мило дете, дето беше идвало миналата година, нали знаеш, братовчедката на Ашли. А, да, мис Мелани Хамилтън — тъй се казваше, — тя и брат й Чарлс вече са пристигнали от Атланта и…
	— О, дошла е значи?
	— Да, такава мила и кротка душица, няма да я чуеш дума да каже за себе си, тъкмо както приляга на една девойка. Хайде сега, дъще, не се помайвай. Майка ти ще прати да ни търсят.
	Сърцето на Скарлет замря. Тя се бе надявала отчаяно, че нещо ще задържи Мелани Хамилтън в Атланта, където й беше мястото, и това, че дори баща й харесваше благия й кротък нрав, толкова различен от нейния, я накара да изостави всяка предпазливост.
	— Ашли също ли беше там?
	— Беше — Джералд се освободи от ръката на дъщеря си, извърна се и остро се вторачи в лицето й. — Ако затова си излязла да ме чакаш тук, защо не каза веднага, вместо да го усукваш?
	Скарлет не намери какво да отговори и почувства, че лицето й пламва от притеснение.
	— Приказвай де.
	Тя продължаваше да мълчи и мислено съжаляваше, че няма как да разтърси здраво баща си и да му каже да си затвори устата.
	— Беше там и се осведоми за тебе много любезно, а и сестрите му също. Надяват се, че нищо няма да ти попречи утре да идеш на празненството. Пък и аз не виждам кое е туй, дето ще те спре — подхвърли той язвително. — А сега, дъще, кажи какво има между тебе и Ашли.
	— Нищо няма — отвърна кротко тя и го дръпна за ръката. — Хайде да се прибираме, татко.
	— Аа, значи сега ти искаш да се прибираме — отбеляза той. — Да, ама аз пък ще стоя тук, додето не разбера какво става с тебе. Сега, като си помисля, доста особена си напоследък. Да не се е занасял с тебе? Правил ли ти е предложение да се омъжиш за него?
	— Не — отговори тя.
	— Няма и да ти направи — отсече Джералд.
	Гневът пламна в нея, но Джералд я възпря с властен жест.
	— По-кротко, госпожичке! Днес следобед Джон Уилкс сподели с мен, че Ашли ще се жени за мис Мелани. Утре ще обявят годежа.
	Ръката на Скарлет пусна бащината и увисна безжизнена. Значи истина беше!
	Остра болка прониза сърцето й, сякаш зъби на хищно животно се забиха в него. Като през завеса усети погледа на баща си, изпълнен донякъде с жалост, донякъде с раздразнение от това, че е изправен пред трудност, която не може да разреши. Той обичаше Скарлет, но му беше неприятно, че тя му натрапва детинските си грижи, за да се справя той с тях. Елен беше тази, която намираше разрешение за всичко. Скарлет трябваше на нея да повери тревогите си.
	— Правиш се за смях, а и всички нас излагаш, тъй ли? — постепенно повишаваше глас той, както винаги в моменти на възбуда. — Тичала си подир мъж, който не е влюбен в тебе, след като можеш да имаш което си щеш момче от окръга, а?
	Изпод болката й нахлуха гняв и наранена гордост.
	— Не съм тичала след него. Просто… просто се изненадах.
	— Само че лъжеш! — заяви Джералд и като се вгледа в съкрушеното й лице, прибави в изблик на разнеженост: — Мъчно ми е за тебе, дъще. Но в края на краищата ти си още дете, а наоколо има кандидати колкото щеш.
	— Мама е била само на петнайсет години, когато си се оженил за нея, а аз съм на шестнайсет — глухо промълви Скарлет.
	— Майка ти беше друга — каза Джералд. — Никога не е била лекомислена като тебе. Хайде сега, момичето ми, горе главата, а другата седмица ще те заведа в Чарлстън на гости на леля ти Йолали и там покрай цялата олелия, дето се вдига около Форт Съмтър, ще забравиш Ашли само за няколко дни.
	„Той смята, че съм дете — помисли си Скарлет, тъй задавена от скръб и ярост, че не можеше да отрони ни дума. — Въобразява си, че щом ми покаже нова играчка, мигом ще забравя мъката си.“
	— Слушай, не ми вири нос — предупреди я Джералд. — Ако имаше малко ум, отдавна да се беше омъжила за Стюарт или Брент Тарлтън. Помисли си за това, дъще. Омъжи се за един от близнаците и тогава ще съединим плантациите, а аз и Джим Тарлтън ще построим чудесна къща точно където се сливат земите ни, в онази голямата борова гора, и…
	— Ще спреш ли да се отнасяш с мен като с дете! — кипна Скарлет. — Не искам да ходя в Чарлстън, нито да имам къща, нито да се омъжвам за близнаците. Искам само… — Тя се сепна, но бе вече късно.
	Гласът на Джералд беше необичайно тих, когато заговори бавно, като че измъкваше думите от някакъв рядко отключван склад в съзнанието си.
	— Ти искаш само Ашли, но няма да го имаш. Дори ако той беше пожелал да се ожени за тебе, с неохота щях да дам съгласието си въпреки чудесната ми дружба с Джон Уилкс. — И като видя стреснатия й поглед, той продължи: — Искам моето момиче да е щастливо, а с него ти нямаше да си щастлива.
	— О, щях да бъда! Щях!
	— Не е тъй, дъще. Щастие може да има само когато се женят хора от едно тесто.
	Скарлет изпита внезапно предателско желание да му извика: „Но ти и мама не сте от едно тесто, а сте щастливи!“, ала го потисна, защото се боеше, че за такава дързост може да отнесе и плесница.
	— Уилксови са по-различни от нас — продължи той бавно, като търсеше думите. — Те са различни и от съседите ни. Не приличат на нито едно от познатите ми семейства. Особняци са те и хубаво правят, че се женят за братовчедите си, та си пазят чудатостите за тях си.
	— Ама, татко, Ашли не е…
	— По-кротко, котенце! Нищо не съм казал срещу момчето, защото ми харесва. И като казвам особняк, то не значи шантав. Той не е особняк като Калвъртови, готови да заложат цялото си състояние на един кон, или като Тарлтънови, при които във всяко поколение се намират по един-двама пияници, или като Фонтейнови, същински бесни зверчета, дето могат да убият човек за това, че уж ги погледнал накриво. Такива чудатости мога да ги разбера, то се знае, и само по Божия милост Джералд О’Хара се е спасил от тях! А и мисля, че ако му беше съпруга, Ашли нямаше да побегне с друга жена или пък да те бие. Ако го направеше, щеше да си по-доволна — поне щеше да го разбереш. Но той е особен по друг начин и никой изобщо не може да го разбере. Аз го харесвам, но от туй, дето ми го приказва, кажи-речи нищо не проумявам. Признай ми честно, котенце, схващаш ли нещо от неговите брътвежи за книги, поезия, музика, маслени картини и други такива щуротии?
	— О, татко — извика Скарлет нетърпеливо, — ако се омъжа за него, ще променя всичко това.
	— А, ще промениш значи, тъй ли мислиш? — сприхаво възкликна Джералд, като я изгледа проницателно. — Много малко познаваш мъжете тогава, да не говорим за Ашли. Никоя съпруга не е променила мъжа си ни на йота, това да го запомниш. А да промениш някой от Уилксови… Това ще стане на кукуво лято, дъще. Цялото им семейство е чудато и винаги си е било такова. А сигурно такова и ще си остане вечно. Казвам ти, те са се родили особняци. Погледни ги само как тичат към Ню Йорк и Бостън, за да слушат опера и да зяпат рисунки разни, и как купуват цели сандъци с френски и немски книги от янките! Ей ги, все четат и мечтаят, Господ знае за какво, като могат по-добре да си прекарат времето в лов или игра на покер, както правят свестните мъже.
	— Няма човек в окръга, който да се държи на коня по-добре от Ашли — отвърна Скарлет, вбесена от намека за липса на мъжественост, отправен по адрес на Ашли, — никой, с изключение може би на баща му. Колкото до покера, че нали само миналата седмица в Джоунсбъро Ашли ти прибра двеста долара?
	— Калвъртовите синове пак са се раздрънкали — промърмори унило Джералд, — откъде иначе ще знаеш сумата. Ашли може да се равнява с най-добрите ездачи и с най-добрите играчи на покер — такива като мене, котенце! И не отричам, че седне ли да пие, може да събори под масата дори Тарлтънови. Умее ги всички тия работи, ама не ги прави от душа. Затова ти казвам, че е особняк.
	Скарлет замълча със свито сърце. Тя не можеше да измисли как да възрази, защото знаеше, че Джералд е прав. Ашли не беше запален в нито едно от приятните занимания, които му се удаваха тъй добре. Към всички неща, които живо вълнуваха останалите, той проявяваше интерес само от учтивост.
	Като изтълкува правилно мълчанието й, Джералд я погали по ръката и каза тържествуващо:
	— Ето на, Скарлет! Ти признаваш, че е вярно. Какво би правила с мъж като Ашли? Ами че те всички са завеяни, тия Уилксови. — И продължи да я предумва ласкаво: — Като ти споменах Тарлтънови одеве, не мисли, че ти ги натрапвам. Те са чудесни момчета, но ако си хвърлила око на Кейд Калвърт, за мене е все едно. Калвъртови всички са добри хора, макар че старият взе за жена севернячка. А когато си ида от тоя свят… Чуй, миличка! Ще оставя Тара на тебе и Кейд…
	— Няма да взема Кейд, ако ще и на тепсия да ми го поднесеш! — викна ядно Скарлет. — И престани да ми го пробутваш! Не ми трябва нито Тара, нито някоя си друга загубена плантация. Плантациите не струват нищо, ако…
	Тя се канеше да каже „ако нямаш мъжа, когото искаш“, но Джералд, разярен от пренебрежението, с което тя се отнесе към предложения дар — онова, което след Елен той обичаше най-много на света, викна гръмовито:
	— Ти ли, Скарлет О’Хара, можа да изречеш, че Тара, тая земя, не значи нищо за тебе?
	Скарлет кимна упорито. Беше твърде нещастна, за да я е грижа, че ядосва баща си.
	— Единствено земята значи нещо на тоя свят — викна той, като възмутено размахваше здравите си къси ръце, — защото тя е вечна, хубаво го запомни! Тя е едничкото, за което си струва да се трудиш, да се бориш… да умреш дори.
	— О, татко — с негодувание възропта тя, — ти говориш съвсем като ирландец.
	— Да не би да съм се срамувал някога от това? Напротив, гордея се. Не забравяй, че и ти, госпожичке, си наполовина ирландка! А за всеки, който има поне капка ирландска кръв в жилите си, земята, където живее, му е свидна като майка. Срамувам се от тебе в тая минута. Предлагам ти най-красивата земя на света, като изключим графство Мийд, в старата родина, а ти какво? Сумтиш!
	Джералд бе започнал да се поддава на яростта си и собствените му викове му доставяха едва ли не удоволствие, когато нещо в нещастното лице на Скарлет го сепна.
	— Но хайде, ти си още млада. Ще се пробуди и у теб тая любов към земята. От това не можеш избяга, щом си от ирландско потекло. Още си дете и се тревожиш за поклонниците си. Като попораснеш, сама ще разбереш… Ако решиш нещо за Кейд или близнаците, или за някой от синовете на Евън Мънроу, ще видиш как добре ще те подредя!
	— О, татко!
	До този момент Джералд беше вече твърде уморен от разговора и раздразнен от това, че на плещите му се е стоварила подобна грижа. Особено огорчен беше, задето Скарлет все още изглежда безутешна, след като й бяха предложени най-добрите партии в окръга и Тара в прибавка. Джералд обичаше подаръците му да бъдат приемани с ръкопляскане и целувки.
	— А сега стига цупене, госпожичке! Няма значение за кого ще се омъжиш, стига той да мисли като тебе, да е благородник, южняк и човек с достойнство. При жената любовта идва след женитбата.
	— О, татко, това са такива старомодни ирландски идеи!
	— Много са си добри те! На какво приличат тия американски щуротии, дето всеки е хукнал да се жени по любов като слугите, като янките! Най-хубавите бракове са ония, при които родителите на момичето правят избора. Че как ще може някое глупаче като тебе да различи добрия човек от негодника? Ето на, погледни Уилксови. Кое ги е запазило тъй горди и силни през толкова поколения? Ами туй, че винаги са се женили за равни на тях, за братовчедите, които е избрало семейството им.
	— О! — изплака Скарлет, връхлетяна от нова болка при думите на Джералд, които й напомняха за ужасната и неизбежна истина.
	Джералд погледна сведената й глава и неловко запристъпя от крак на крак.
	— Нали не плачеш, а? — попита той, като несръчно се опитваше да повдигне брадичката й и да обърне лицето й към себе си, а собственото му лице се сгърчи от жалост.
	— Не! — извика ядно тя и се дръпна.
	— Лъжеш, но аз съм горд от това. Доволен съм, че у тебе има честолюбие, котенце. И утре, на празненството, искам да те видя горда. Няма да търпя целият окръг да те одумва и да ти се смее, че се топиш по човек, който никога не е изпитвал към тебе друго освен приятелство.
	„Изпитвал е — помисли си тъжно Скарлет. — О, и още как! Знам, че ме обича. Отгатвам го. Ако имах още малко време, със сигурност щях да го накарам да ми го каже. Ах, да не беше само този обичай на Уилксови да се женят винаги за братовчедите си!“
	Джералд хвана ръката й и я пъхна под своята.
	— Сега ще вървим да вечеряме и всичко да си остане между нас. Не искам да тревожа майка ти, а и ти няма защо да го правиш. Издухай си носа, дъще.
	Скарлет издуха носа си в разкъсаната кърпичка и двамата тръгнаха по тъмната алея, а конят бавно ги последва. Близо до къщата Скарлет тъкмо се канеше да заговори отново, когато видя майка си, застанала в сумрака на верандата. Тя беше сложила шапката, шала и ръкавиците си, а зад нея стоеше Мами, навъсена като градоносен облак, и носеше черната кожена чанта, в която Елен О’Хара държеше бинтове и церове за лечение на слугите. Устните на Мами бяха месести и увиснали и когато беше възмутена, тя можеше да издаде долната така, че да стане два пъти по-голяма от обикновено. Сега устната й бе издадена напред и Скарлет знаеше, че отвътре Мами кипи заради нещо, което не одобрява.
	— Мистър О’Хара — извика Елен, като ги зърна двамата на алеята. Елен принадлежеше към такова поколение, че държеше на официалностите дори след седемнайсет години брачен живот и след раждането на шест деца. — Мистър О’Хара, има болен в къщата на Слатъри. Бебето на Еми се е родило, но умира и трябва да бъде кръстено. Отивам там с Мами, за да видя какво мога да направя, нали?
	Тя извиси въпросително глас, сякаш плановете й зависеха от съгласието на Джералд — чиста формалност, която обаче извънредно много ласкаеше съпруга й.
	— За Бога! — избухна Джералд. — Защо тоя бял измет ви вика точно когато е време за вечеря и искам да ви разправя какво се говори в Атланта за войната! Отивайте, мисис О’Хара. Знам, че няма да заспите спокойно, ако някой е в беда, а вие не сте там да помогнете.
	— Че тя кога ли е спала спокойно? Се тича посред нощ да се разправя с болни негри и бели нищожества, дет и сами могат да се погрижат за себе си — мърмореше Мами монотонно, докато слизаше по стълбите към каретата, спряна в страничната алея.
	— Замести ме на трапезата, скъпа — каза Елен на Скарлет, като нежно я помилва по бузата.
	Въпреки едва преглъщаните сълзи Скарлет изпита приятен трепет при майчиното докосване, което за нея представляваше неизчерпаема магия, при лекия дъх на сухата лимонова есенция, носещ се от шумолящата й рокля. За Скарлет Елен О’Хара беше нещо удивително — едно истинско чудо, което живееше в къщата заедно с нея и я изпълваше с благоговение, възхищение и блажено спокойствие.
	Джералд помогна на жена си да се качи в каретата и даде нареждане на кочияша да кара внимателно. Тоби, който се занимаваше с конете на Джералд от двайсет години, се нацупи в безмълвно възмущение, че го учат как да си гледа работата. Той потегли с Мами до него, застинали и двамата в неповторима картина на намусено африканско недоволство.
	— Ако не правех толкова услуги на тези нищожни Слатъриеви, а трябваше да си плащат — пухтеше Джералд, — щяха да се съгласят да ми продадат нещастните си няколко акра блатиста земя, та окръгът най-после да се отърве от тях.
	След това, развеселен от хрумналата му нова шега, възкликна:
	— Дъще, хайде да идем да кажем на Порк, че вместо да купя Дилси, съм продал него на Джон Уилкс.
	Той хвърли поводите на едно малко негърче, застанало наблизо, и се заизкачва по стълбите. Вече беше забравил за разбитото сърце на Скарлет и съзнанието му бе заето само с това как ще подразни камериера си. Скарлет бавно се изкачваше след него и усещаше в краката си оловна тежест. Тя си мислеше, че бракът между нея и Ашли не би бил по-странен от брака между баща й и Елен Робияр О’Хара. За кой ли път се почуди как нейният шумен, грубоват баща е успял да вземе жена като майка й, защото едва ли двама души биха могли да се различават повече по произход, възпитание и душевност.


>>	Глава III

	Елен О’Хара беше на трийсет и две години и според нормите на времето си минаваше вече за жена на средна възраст, след като бе родила шест деца и погребала три от тях. Тя беше висока и надвишаваше с цяла глава буйния си дребен съпруг, но се движеше с такава сдържана грация, като леко поклащаше кринолина си, че ръстът й не правеше впечатление. Шията й, на фона на черната тафта на стегнатия корсаж, беше млечнобяла, заоблена и стройна и винаги изглеждаше леко наклонена назад под тежестта на разкошната коса, събрана в мрежичка на тила й. От майка си, французойка, чиито родители бяха избягали от Хаити по време на Революцията през 1791 година, тя бе наследила тъмните бадемови очи, засенчени от черни мигли, както и смолистата коса; от баща си — офицер в Наполеоновата армия, имаше правия си, издължен нос и четвъртитата челюст, смекчена от нежната извивка на скулите й. Но само изживените години биха могли да придадат на Елен този горд израз без сянка от високомерие, това благородство и меланхоличния поглед, в който не трепваше и искрица закачливост.
	Тя би била забележително красива жена, ако в очите й имаше някакъв плам, някаква топлота в усмивката й или живост в гласа й, който галеше с нежната си мелодичност слуха на близките и прислугата. Имаше мекия напевен изговор на джорджийците от Крайбрежието, с провлечени гласни, старателно произнасяни съгласни и бегли следи от френски акцент. Този глас никога не се повишаваше при заповед към слуга или смъмряне на дете, но на него мигновено се подчиняваха в Тара, където гръмките крясъци на мъжа й бяха тихомълком пренебрегвани.
	Скарлет не помнеше майка й някога да е била друга. Гласът й винаги звучеше нежно и приятно, независимо дали хвалеше или упрекваше, и тя всякога се справяше най-невъзмутимо с ежедневните неочаквани трудности, които възникваха в шумното домакинство на Джералд; никога не губеше присъствие на духа и запази самообладание дори когато тримата й синове починаха още като бебета. Скарлет не беше виждала майка си да опира гръб на облегалката на стола, когато седеше. Не беше я виждала и да седне без ръкоделие, освен когато се хранеше, когато се грижеше за болни или се занимаваше със счетоводните книги на плантацията. Ако имаше гости, това беше някаква фина бродерия, но в останалите случаи ръцете й бяха заети с ризите на Джералд, роклите на момичетата или дрехи за прислугата. Скарлет не можеше да си представи ръцете на майка си без златния й напръстник и знаеше, че щом чуе шумоленето на роклята й, непременно ще види придружаващото я момиченце — негърче, чието единствено задължение бе да издърпва конците на тропоските и да разнася от стая в стая кутията за шевни принадлежности, изработена от розово дърво, докато Елен сновеше из къщата, за да надзирава готвенето, чистенето и шиенето на дрехи за цялата плантация.
	Тя не познаваше случай, при който майка й да е изглеждала разстроена или видът й да не е бил изряден, независимо в кой час на деня или нощта. Когато Елен се обличаше за бал, за гости или дори за сесиите на съда в Джоунсбъро, често имаше нужда от два часа за приготовления, две камериерки и Мами, за да постигне задоволителен според нея резултат; щом обаче трябваше да се действа бързо, тя успяваше да се спретне за учудващо кратко време.
	Скарлет, чиято стая беше точно срещу спалнята на родителите й, помнеше от най-ранните си години забързаните леки стъпки на боси черни нозе по дъсчения под призори, настоятелното чукане по вратата на майка й и приглушените изплашени гласове, които шепнеха за болест, раждане или смърт в някоя от дългата редица варосани бараки, където живееха негрите. Като дете тя често се промъкваше до вратата, надничаше през тясната пролука и виждаше Елен да се появява от тъмната стая, където Джералд хъркаше ритмично и невъзмутимо — в ръката й свещ с трепкащо пламъче, с чанта лекове под мишница, с пригладена коса и старателно закопчани дрехи.
	Скарлет тутакси се успокояваше, щом чуеше строгия, но състрадателен шепот на майка си, която се отдалечаваше на пръсти по коридора: „Шшт, не толкова високо. Ще събудите мистър О’Хара. Това не е болка за умиране.“
	Да, хубаво беше да се пъхне отново в леглото си и да знае, че Елен ще се погрижи всичко да е наред.
	Сутрините след дългите нощни бдения при раждане или смърт, когато и старият доктор Фонтейн, и синът му бяха при болни и не можеха да й помогнат, Елен, както обикновено, седеше на челното място по време на закуска. Тъмните й очи бяха оградени с кръгове от умората, но гласът и държането й с нищо не издаваха изнурението. Под външността й, изтъкана от благородство и достойнство, имаше стоманена твърдост, която караше близките й да благоговеят пред нея — не само момичетата, но и Джералд, макар че той по-скоро би умрял, отколкото да го признае.
	Понякога вечер, когато Скарлет се повдигаше на пръсти, за да целуне стройната си майка, тя спираше поглед на късата й нежна горна устна, от която устата изглеждаше твърде уязвима, и се питаше дали някога от тази уста е звънтял глупав момичешки смях и дали нощем Елен е шепнела тайните си на близки приятелки. Но не, това й се струваше невъзможно. Сигурно винаги е била това, което бе и днес — олицетворение на сила и мъдрост, единствената жена, която знаеше отговорите на всички въпроси.
	Ала Скарлет грешеше. Преди години Елен Робияр от Савана се заливаше в безпричинен смях като всяка петнайсетгодишна девойка от този прелестен крайбрежен град и по цели нощи си шушукаше доверително с приятелки, пред които споделяше всичките си тайни освен една. Това беше в годината, когато Джералд О’Хара, двайсет и осем години по-възрастен от нея, се появи в живота й; същата година младостта й заедно с черноокия й братовчед Филип Робияр я напуснаха. Защото, когато Филип, със святкащия поглед и необуздания нрав, си отиде завинаги от Савана, той отнесе със себе си целия плам от душата на Елен и остави на дребния кривокрак ирландец, който я взе за жена, само нежната обвивка на тази душа.
	Ала това беше достатъчно за Джералд, зашеметен от ненадейния си късмет да се ожени за такова момиче. Ако нещо си бе отишло от нея, той така и не усети липсата му. Беше умен човек и разбираше, че е цяло чудо, дето той, ирландец без име и богатство, които да го препоръчат, можа да спечели дъщерята на едно от най-състоятелните и знатни семейства по Крайбрежието. Защото той, Джералд, трябваше сам да постигне всичко в живота.


	Джералд бе дошъл в Америка на двайсет и една години. Той беше тръгнал набързо от родината си, както неведнъж се бе случвало и с други ирландци преди и след него, с едните дрехи на гърба си, с два шилинга в джоба, след като си плати билета, и с наградата, обявена за главата му. Колкото до наградата, той смяташе, че е прекалено голяма за провинението му. Никой оранжист, непратен още в ада, не струваше сто лири на британското правителство, та дори и дяволът не би дал толкова за него. Но щом правителството бе взело така присърце смъртта на управителя на един английски лорд, който не живееше в земите си, за Джералд О’Хара бе време да изчезва, и то бързичко. Наистина той бе нарекъл въпросния управител „оранжистко копеле“, но това, по мнението на Джералд, не даваше никакво право на онзи да го оскърбява, като си подсвирква „Водите на Бойн“.
	От битката при Бойн бяха изминали повече от сто години, но за семейство О’Хара и техните съседи този промеждутък от време сякаш не съществуваше. Те изживяваха поражението тъй, като че едва предишния ден техните надежди и мечти, както и земите и богатствата им бяха изчезнали в същия облак прах, който вдигал конят на уплашения принц от династията на Стюартите, побягнал и оставил след себе си Вилхелм Орански и омразните му наемници с оранжеви кокарди да вилнеят сред привържениците на Стюартите в Ирландия.
	По тази и други причини семейството на Джералд не беше склонно да придава голямо значение на избухналата кавга с фатален изход; лошото бе, че последиците можеха да са твърде сериозни. От години английската полиция гледаше с лошо око на всички тях, тъй като бяха заподозрени в подривна дейност срещу правителството, та Джералд не беше единственият от семейството, който си плю на петите и напусна Ирландия между първи и втори петли. Той почти не помнеше двамата си по-големи братя Джеймс и Андрю — мълчаливи младежи, които излизаха и се прибираха в среднощни часове, изпълняваха някакви тайнствени поръчения или изчезваха за цели седмици и тогава майка им се поболяваше от тревоги. Те бяха забягнали в Америка още навремето, след като под свинарника у тях откриха скривалище за оръжие. Сега бяха преуспяващи търговци в Савана, макар че къде ли бе това, един Господ знае, както винаги отбелязваше майка им, когато споменаваше двамата си най-големи синове. При тях именно беше изпратен и младият Джералд.
	Когато напускаше дома си, майка му го целуна по бузата и прошепна в ухото му горещата си католическа благословия; а баща му рече за сбогом: „Помни кои сме и никому не оставай длъжник!“ Петимата му братя левенти го изпратиха с топли и малко покровителствени усмивки, защото Джералд бе дребничкият изтърсак в семейството, в което всички останали мъже бяха едри здравеняци.
	Петимата му братя и баща му бяха широкоплещести и високи над метър и осемдесет, но Джералд, който на двайсет и една години едва надхвърляше метър и шейсет, знаеше, че съдбата не му е отредила да расте повече. Не му бе присъщо да се вайка за ниския си ръст, а и той никога не бе му пречил да постига всичко, което желае. По-скоро на него дължеше закалката на характера си, защото отрано бе разбрал, че дребните хора трябва да са твърди, за да оцелеят сред мъжагите. А на Джералд твърдост не му липсваше.
	Високите му братя бяха мрачни и неразговорливи хора, у които болката от навеки загубената семейна слава и свързаните с нея традиции се бе превърнала в спотаена омраза, избликваща навремени в горчив хумор. Ако и Джералд се беше родил едър като тях, сигурно щеше да поеме пътя им и мълчаливо да се нареди сред бунтарите, недоволни от правителството. Но Джералд беше „гърлест и твърдоглав“, както с умиление се изразяваше майка му, от нищо бе готов да избухне и да развърти юмруци, накратко — отявлен скандалджия. Сред снажните потомци на рода О’Хара той се клатушкаше като наперено японско петле, попаднало сред едри породисти птици, а те го обичаха и го дразнеха добродушно, за да се забавляват с наежената му бойкост. Ако понякога му показваха яките си юмруци, то беше само за да не се забравя и да си знае мястото на най-малък сред тях.
	Образованието, с което Джералд пристигна в Америка, беше съвсем оскъдно, но той и не подозираше, че е така, нито пък щеше да се разтревожи, ако някой му кажеше. Майка му го беше научила да чете и да пише с ясен почерк. Смятането му се удаваше с лекота. С това книжовният му запас се изчерпваше. Единствените думи, които знаеше на латински, бяха онези, които трябваше да повтаря по време на католическата служба. От историята познаваше само многобройните неправди, стоварили се над Ирландия. В поезията и музиката беше пълен невежа, ако не се смятаха стиховете на Мур и старинните ирландски народни песни. Макар че хранеше най-дълбоко уважение към хората, които бяха по-учени от него, не се смущаваше ни най-малко от това, че той самият не е образован. А и защо ли му бяха нужни знания в една страна, където и най-невежите ирландци бяха натрупали състояния? Това, което се искаше тук, беше да си здрав и силен и да не се боиш от работа.
	Джеймс и Андрю, които го взеха в магазина си в Савана, също не съжаляваха за това, че му липсва образование. Той спечели уважението им с четливия си почерк, точните сметки и търговския си нюх, докато ако се бе проявил като познавач и ценител на литературата и музиката, младият Джералд щеше само да си навлече презрителното им недоволство. В началото на века Америка беше гостоприемна за ирландците. Джеймс и Андрю, които бяха започнали търговията си със закрити фургони, пътуващи от Савана до градовете във вътрешността на Джорджия, бяха преуспели и имаха вече собствен магазин, а покрай тях преуспяваше и Джералд.
	Той харесваше Юга и скоро, по собствено мнение, стана южняк. Имаше много неща в Юга и южняците, които никога нямаше да схване, но с присъщата си всеотдайност и замах възприе като свои идеите, обичаите и заниманията им така, както ги разбираше — покера и надбягванията с коне, страстта към политиката и законите на дуела, Правата на Юга и ненавистта към янките, робството и всевластния господар — памука, презрението към белите голтаци и галантността към жените. Той дори свикна да дъвче тютюн. Колкото до това да издържа на уиски, нямаше нужда тепърва да се учи, защото по рождение си имаше тази способност.
	И все пак Джералд си оставаше Джералд. Привичките и възгледите му се промениха, но не и обноските му, които едва ли би променил, дори това да му се удаваше. Той се любуваше на непринудената изисканост на богатите собственици на памукови и оризови плантации, които идваха в Савана от старинните си имения — същински замъци; пристигаха, яхнали чистокръвни коне и последвани от каретите на също тъй изисканите си дъщери и съпруги и от фургоните с роби. За Джералд обаче тази изисканост бе непостижима. Доставяше му удоволствие да слуша ленивия им провлечен говор, но самият той не можеше да се отърве от резкия си ирландски акцент. Харесваше му елегантната небрежност, с която вършеха важните си сделки и рискуваха на една карта роб, плантация, дори цяло състояние, а след това плащаха загубите си, без да се лишат от доброто си настроение, така безгрижно, сякаш подхвърляха дребна монета на някое негърче. Но Джералд познаваше бедността и никога не се научи да губи със самообладание и чувство за хумор.
	Приятен народ бяха тези джорджийци от Крайбрежието — сладкогласни, пламенни, но незлобливи и забавни със своите прищевки, тъй че Джералд ги харесваше. Ала младият ирландец имаше неуморима, енергична и жизнерадостна природа; той бе току-що пристигнал от една страна, където духаха влажни и студени ветрове и обвитите в мъгла блата не носеха болести на хората, а това винаги щеше рязко да го отличава от свикналите на безделие знатни богаташи, израсли в полутропичния малариен климат.
	От тях той възприемаше само онова, което намираше за нужно, и отхвърляше нещата, без които можеше да мине. Най-полезният южняшки обичай според него беше покерът, при условие, че човек може да носи на пиене. Вродената склонност на Джералд към картите и способността му да остава трезвен под действието на кехлибареното питие му донесоха две от трите най-ценни негови притежания — камериера му и плантацията. Третото беше съпругата му, а нея той беше уверен, че дължи само на тайнственото Божие благоволение.
	Камериерът на име Порк, лъскаво черен, изпълнен с достойнство и обучен във всички тънкости на шивашкото изкуство, беше станал негова собственост след партия покер, продължила цяла нощ. Джералд играеше с един плантатор от острова Сен Симон, който не му отстъпваше в смелите блъфове, но се оказа далеч не толкова издръжлив на нюорлиънския ром. Въпреки че предишният господар на Порк по-късно предлагаше отново да го откупи на двойна цена, Джералд беше непреклонен. Той притежаваше първия си роб и този роб се оказа „ей Богу, най-добрият камериер по цялото Крайбрежие“, а това беше началната стъпка към осъществяването на неговото съкровено желание. Джералд искаше да бъде земевладелец и собственик на роби.
	Той бе твърдо решил, че няма цял живот да се занимава с търговия като Джеймс и Андрю, нито пък да прекарва нощите си над безкрайни върволици от цифри. За разлика от братята си той ясно съзнаваше, че търговците са белязани като хора от по-долна ръка. Джералд искаше да стане плантатор. Със страстната жажда на ирландец, живял като арендатор в земите, които едно време дедите му бяха владели и в които бяха ловували, той мечтаеше да види пред себе си ширналите се зелени акри на своята собствена земя. Бе си поставил едничка цел, решен да я следва с цената на всичко — да се сдобие с къща, плантация, коне и слуги. Предпочиташе да ги има тук, в тази нова страна, където не съществуваше двойната заплаха, тегнеща над родната му земя — налозите, поглъщащи целия доход от реколтата, и постоянната опасност от внезапна конфискация. Но с течение на времето Джералд разбра, че амбициите и осъществяването им са две различни неща. Местната аристокрация беше завзела цялото Крайбрежие и се бе укрепила тъй здраво, че за него не оставаше надежда да спечели сред нея мястото, за което мечтаеше.
	И тогава ръката на съдбата и една ръка карти му поднесоха в дар плантацията, която той нарече Тара, и заради нея се засели на север, във вътрешността на щата.
	Това стана през гореща пролетна нощ в един игрален салон в Савана. Джералд случайно дочу думите на някакъв непознат, седнал близо до него, и те го накараха да наостри уши. Този човек бе от Савана и се връщаше в града, след като бе прекарал дванайсет години във вътрешността. Той беше един от печелившите в лотарията, организирана от щатските власти с цел да се разпредели огромната територия в Средна Джорджия, напусната от индианците една година преди Джералд да пристигне в Америка. Човекът отишъл там и създал плантация, но сега къщата изгоряла, „проклетото място“ му дотегнало и той с радост щял да се отърве от него.
	Обладан от мисълта за собствена плантация, Джералд нареди нещата така, че да бъде представен на непознатия. Интересът му порасна още повече, когато научи, че северната част на щата се заселва с новодошли от Северна и Южна Каролина и Вирджиния. Джералд бе живял в Савана достатъчно дълго, за да възприеме общото мнение на хората от Крайбрежието, че цялата останала част от щата представлява само горски пущинаци и че във всеки гъсталак се спотайва по някой индианец. Покрай търговските сделки на фирмата „Братя О’Хара“ той бе посещавал Огъста, отдалечена на сто и шейсет километра нагоре по река Савана, и бе ходил в старите градове, разположени още по на запад. Тогава бе видял, че тази част е не по-слабо населена, отколкото Крайбрежието, но от разказа на непознатия излизаше, че плантацията му е на повече от четиристотин километра северозападно от Савана, малко на юг от река Чатахучи. На Джералд му бе известно, че северно от тази река земята все още е във владение на племето чероки и затова се смая, когато човекът с насмешка отхвърли предположенията за опасността от индианците и разказа за градовете и плантациите, които процъфтявали в този нов край.
	Час по-късно, когато разговорът позамря, с лукавство, което съвсем не отговаряше на съвършено невинния поглед на ясните му сини очи, Джералд предложи да поиграят. Нощта напредна, пресушиха се доста чаши и дойде момент, в който всички останали напуснаха играта, а Джералд и непознатият застанаха сами един срещу друг. Непознатият изсипа всичките си чипове и добави към тях нотариалния акт на плантацията. Джералд също сложи всичките си чипове и постави отгоре портфейла си. Макар че парите вътре принадлежаха на фирмата, угризенията на Джералд не бяха толкова големи, че на заранта да го отведат на изповед. Той знаеше какво иска, а когато искаше нещо, тръгваше към него по най-прекия път. Освен това имаше вяра в щастливата си звезда и в карето, което държеше в ръце, затова нито за момент не се запита как ще възстанови сумата, ако противникът му свали на масата по-силни карти.
	— Печалбата ви не е кой знае каква, пък и аз съм доволен, че няма да плащам повече данъци за това място — въздъхна притежателят на фул с аса, като поиска мастило и писалка. — Голямата къща изгоря преди година, а плантацията е потънала в храсти и саморасли борчета. Но, тъй или иначе, всичко е вече ваше.
	Същата вечер Джералд наставляваше със сериозен тон Порк, който му помагаше да се съблече:
	— Никога не смесвай карти с уиски, ако не си закърмен с ирландска ракия.
	Камериерът, изпълнен с възхищение към новия си господар, бе започнал дори да имитира акцента му и отговорът му, който звучеше като смесица от местното негърско наречие и езика на ирландското графство Мийд, би озадачил всекиго освен тях двамата.
	Мътната река Флинт, която течеше кротко между стени от борове и черни дъбове, обвити с диви лози, бе като протегната за прегръдка ръка и обхващаше новата земя на Джералд от две страни. Застанал на възвишението, където някога се бе издигала къщата, Джералд се радваше на тази висока зелена бариера. Тя подсилваше у него съзнанието му на собственик, като че бе ограда, която сам бе направил, за да отбележи границите на владението си. Той бе стъпил върху почернелите камъни от основите на изгорялата сграда, гледаше към дългата алея с дървета, водеща към пътя, и възторжено ругаеше, защото радостта му беше твърде голяма, за да може да изрече благодарствена молитва. Тези две еднакви редици мрачни дървета бяха негови, негова беше и запустялата ливада, потънала в бурени, високи до кръста, сред които се издигаха магнолиеви дръвчета, обсипани с бели цветове. Обрасли с борчета и ниски храсталаци, необработените ниви, хълмисти и покрити с червена глина, се простираха във всички посоки, додето стигаше погледът му. Те принадлежаха на Джералд О’Хара, бяха само негови, защото имаше неуязвима за алкохола ирландска глава и куража да заложи всичко на пет карти.
	Джералд затвори очи и сред покоя на запуснатата земя почувства, че е у дома си. Тук, където стоеше, щеше да построи бяла тухлена къща. Отвъд пътя щеше да вдигне нов плет, за да загради добитъка за угояване и чистокръвните коне, а червената земя, която се свличаше надолу по хълма към плодородната почва на речното корито, щеше да блесне под слънцето пухкавобяла — необхватни акри памук!
	Фамилията О’Хара отново щеше да се нареди сред имената на заможните и издигнати семейства.
	Със собствения си малък капитал, парите, които успя да заеме от скептично настроените си братя, и със закръглената сума от ипотеката върху земята Джералд купи първите си полски работници и дойде в Тара. Той заживя в ергенско уединение в четиристайната къщичка на управителя до построяването на голямата бяла къща, която виждаше в мечтите си.
	Разчисти нивите, засади памук и отново зае пари от Джеймс и Андрю, за да купи още роби. Членовете на семейство О’Хара бяха свързани помежду си и се държаха здраво един за друг както в успеха, тъй и в несгодите не поради някаква силна семейна привързаност, а защото бяха разбрали през трудните години, че за да оцелее един род, пред хората той трябва да се показва единен. Те услужиха на Джералд с пари, а следващите години си ги получиха обратно с лихвата. Постепенно плантацията се разшири, тъй като Джералд купи някои от съседните земи, а след време и бялата къща се превърна от мечта в действителност.
	Тя беше построена на хълма с труда на робите и представляваше малко неугледна сграда, разпростряна на голяма площ с изглед към зеления склон на пасището, спускащо се към реката. Джералд й се радваше от сърце, защото, дори когато беше нова, като че носеше върху себе си патината на времето. Къщата бе плътно заобиколена от яките дънери на стари дъбове, а клоните им, под които някога бяха минавали индианци, се сплитаха над покрива й и хвърляха гъста сянка. Поляната, очистена от бурените, бе застлана с килим от детелина и бермудска трева и Джералд държеше тя да е винаги добре поддържана. Всичко в Тара, от кедровата алея до редицата белосани бараки, в които живееха робите, изглеждаше здраво, устойчиво, строено за векове, и когато Джералд излезеше в галоп иззад завоя на пътя, водещ към плантацията, и зърнеше покрива си сред зелените клони, сърцето му винаги се изпълваше с гордост, сякаш виждаше тази гледка за първи път.
	Дребният, гръмогласен и твърдоглав Джералд бе постигнал мечтата си.
	Джералд бе в чудесни отношения с всички жители на околността, като се изключат Макинтош, съседът му отляво, и Слатъри, чиито мизерни три акра се намираха отдясно, в блатата между реката и плантацията на Джон Уилкс.
	Семейство Макинтош бяха оранжисти от шотландско-ирландски произход, тъй че дори да притежаваха достойнствата на всички светци от католическия календар, заради потеклото си щяха завинаги да си останат проклетници в очите на Джералд. Вярно, че живееха в Джорджия от седемдесет години, а преди това цяло едно поколение от рода им бе живяло в Северна и Южна Каролина; но тъй или иначе, първият от тази фамилия, пристигнал в Америка, беше от Ълстър, а на Джералд това му стигаше.
	Те бяха мълчаливи и своенравни хора, които страняха от всички и сключваха бракове само с роднините си от Каролина. Джералд не беше единственият, който не ги обичаше, защото хората от околността бяха общителни, държаха на добросъседските отношения и ни най-малко не проявяваха снизхождение към онези, на които липсваха подобни качества. Слуховете, че са поддръжници на аболиционизма, още повече засили неприязънта към Макинтошови. Всъщност старият Ангъс никога не бе освободил нито един роб и дори бе извършил недопустимо нарушение на приличието, като бе продал някои от негрите си на пътуващи търговци на роби, поели към тръстиковите плантации в Луизиана, но въпреки това слуховете не заглъхваха.
	— Аболиционист е, то се знае — споделяше Джералд с Джон Уилкс, — но когато у един оранжист убежденията се сблъскат с шотландската стиснатост, винаги пострадват убежденията.
	Със семейство Слатъри нещата стояха малко по-иначе. Те бяха бедняци и не можеха да разчитат дори на малкото уважение, което съседските семейства неволно отдаваха на мрачната независимост на Ангъс Макинтош. Старият Слатъри, който упорито се бе вкопчил в няколкото си акра земя, не отстъпваше на нееднократните предложения на Джералд и Джон Уилкс да ги купят и бе един вечно хленчещ неудачник. Жена му, винаги разчорлена, болнава и безцветна на вид, бе наплодила цял зайчарник намусени дребосъци и продължаваше да ражда всяка година. Том Слатъри не притежаваше роби и сам с двете си най-големи момчета обработваше памуковата си нивица, без да проявява особено постоянство, а жена му с помощта на малките деца гледаше някакво жалко подобие на зеленчукова градина. Памукът обаче никога не даваше добра реколта, а поради постоянните раждания на мисис Слатъри градината едва изхранваше множащата се челяд.
	Нещо обичайно беше Том Слатъри да обикаля съседите си и да проси памуково семе за посев или някой пушен бут, та „да свърже двата края“. Малкото енергия, която имаше, Слатъри влагаше в омразата си към своите съседи, тъй като зад любезността им усещаше презрение. Особено силно той мразеше „надутите черньовци на богаташите“. Негрите в окръга, които работеха като домашна прислуга, се чувстваха по-високо стоящи от белите голтаци и не го криеха. Това уязвяваше дълбоко Слатъри, а по-добрата им осигуреност в живота предизвикваше завистта му. За разлика от него, който водеше мизерно съществувание, те бяха сити, прилично облечени и когато бяха болни или вече стари, имаше кой да се грижи за тях. Те се гордееха с доброто име на господарите си и повечето от тях можеха да се похвалят, че са собственост на уважавани семейства, а той самият бе презрян от всички.
	Том Слатъри би могъл да продаде стопанството си за три пъти по-висока цена от истинската на кой да е плантатор от окръга. Бе като трън в очите на цялата околност и никой не би пожалил пари, ако можеше да го прогони, но той предпочиташе да остане тук и да води жалко съществуване от едната бала памук годишно и подаянията на съседите си.
	С всички останали от околността Джералд се разбираше много добре и поддържаше приятелски отношения. Уилксови, Калвъртови, Тарлтънови, Фонтейнови — всички грейваха в усмивка, щом видеха дребната фигурка да препуска на големия бял кон по алеята към дома им. Веднага се даваха разпореждания за високи чаши, в които се сипваше по една ликьорена чашка уиски върху чаена лъжичка захар и стръкче окълцан джоджен. Джералд беше обичлив и след време съседите разбраха това, което децата, негрите и кучетата бяха открили от пръв поглед — че въпреки гръмливия му глас и грубоватите обноски той е добросърдечен, отзивчив и всякога готов да помогне със съвет или с пари.
	Пристигането му бе винаги съпроводено с олелия от кучешки лай и крясъци на малки негърчета, които хукваха презглава да го посрещнат, боричкаха се кое да поеме поводите на коня му, кривяха се и се смееха на добродушните му ругатни. Белите деца с викове се втурваха да седнат на коленете му, та да ги подрусва, докато напада пред възрастните безчестната политика на янките. Дъщерите на неговите приятели му доверяваха сърдечните си тайни, а младежите от околността, които се страхуваха да признаят пред бащите си, че имат неизплатени дългове, в негово лице откриваха истински приятел в нуждата.
	— Значи ти, вагабонтин такъв, имаш дълг от цял месец насам — крясваше той. — Защо, за Бога, не дойде по-рано да ми поискаш пари?
	Знаеше се, че в приказките е недодялан и троснат, ала не от лошотия, тъй че при виковете му младият човек само се усмихваше сконфузено и промърморваше:
	— Вижте, сър, никак не ми се щеше да ви безпокоя, а баща ми…
	— Баща ти е добър човек, не ще и дума, ама не си поплюва, затуй вземай парите и точка по въпроса.
	Последни капитулираха съпругите на плантаторите. Ала когато мисис Уилкс — „истинска дама, надарена с рядкото умение да мълчи“, както я характеризираше Джералд — каза на съпруга си една вечер, след като шумът от копитата на Джералдовия кон затихна по алеята: „Езикът му е груб, но той е благороден човек“, можеше да се счита, че Джералд е окончателно приет сред тях.
	Той не знаеше, че за да извоюва подобно признание, е трябвало да мине този период от почти десет години, и никога не му бе хрумвало, че отначало съседите му го наблюдаваха подозрително. Според него самия той принадлежеше към местното висше общество още от момента, когато за пръв път бе стъпил в Тара.
	Когато Джералд стана на четирийсет и три години и с набитата си фигура и червендалесто лице напомняше благородниците, изобразявани по ловните гравюри, той откри, че колкото и да му е скъпа Тара, колкото и гостоприемни и добросърдечни да са съседите му, все пак нещо не му достига. Искаше да има съпруга.
	Нуждата от господарка в Тара беше належаща. Дебелата негърка, която преди работеше в двора и от немай къде беше повишена в готвачка, никога не приготвяше яденето навреме, а камериерката, по-рано работничка в полето, оставяше прахта да се трупа по мебелите и все нямаше чисти чаршафи подръка, тъй че винаги когато пристигнеха гости, наставаше невъобразима суматоха. Порк, единственият негър в плантацията, обучен за къщна работа, надзираваше прислугата, но дори и той се бе отпуснал и разхайтил след няколко години, прекарани в безредното домакинство на Джералд. Като камериер поддържаше спалнята на господаря си в ред, а като иконом сервираше чевръсто и умело, но колкото до другите неща, оставяше ги да следват собствения си ход.
	С безпогрешния си природен инстинкт всички негри бяха открили, че Джералд е като кучетата, които много лаят, но никога не хапят, и най-безочливо се възползваха от това. Наоколо непрекъснато се носеха заплахи към робите, че ще бъдат продадени на юг или ще отнесат камшика, но от Тара не беше продаден ни един роб, а наказанието с камшик бе изпълнено един-единствен път, и то за това, че не бяха се погрижили за любимия кон на господаря след продължителен лов.
	Зорките сини очи на Джералд не пропускаха да забележат колко добре са поддържани къщите на съседите му и с каква лекота дамите с изрядни прически и шумолящи поли се справят с прислугата си. Той нямаше представа за задълженията на тези жени — задължения, които не свършваха от зори до полунощ, тъй като те трябваше да упражняват непрекъснат надзор над децата, готвенето, шиенето и прането. Джералд виждаше само резултатите от усилията им и те му правеха силно впечатление.
	Той осъзна ясно необходимостта от съпруга, когато една сутрин се обличаше, за да отиде до града на поредната сесия на съда. Порк му донесе любимата риза с жабо, така неумело закърпена от камериерката, че занапред можеше да я носи само камериерът му.
	— Мистър Джералд — каза Порк на разгневения си господар, докато сгъваше ризата с изражение на благодарност, — трява ви на вас стопанка, и то такваз, дет да върти много прислуга.
	Джералд смъмри Порк за нахалството му, но съзнаваше добре, че камериерът му е прав. Искаше да има и деца, при това, ако се помайваше много-много, току-виж станало твърде късно. Но не желаеше да вземе коя да е подобно на мистър Калвърт, който се ожени за гувернантката на осиротелите си дечица, пък и тя беше янки на всичко отгоре. Неговата съпруга трябваше да е дама от знатно потекло, по външен вид и достойнства да не отстъпва на мисис Уилкс и да умее да се справя с Тара тъй добре, както мисис Уилкс със своето владение.
	Ала на пътя към сродяването му с някое от семействата в окръга стояха две трудности. Първата беше липсата на момичета във възраст за женене. Втората, и по-сериозна, се състоеше в това, че Джералд беше „нов човек“, въпреки че от десет години живееше по тези места, пък и бе чужденец. Никой не знаеше нищо за семейството му. При все че отбраното общество във вътрешността на Джорджия не бе толкова непристъпно като аристокрацията от Крайбрежието, никое семейство не беше склонно да даде дъщеря си на човек, за чийто дядо не се знаеше нищо.
	На Джералд му бе ясно, че въпреки искрената симпатия от страна на мъжете в окръга, с които той ловуваше, пиеше и обсъждаше политиката, едва ли имаше такъв, за чиято дъщеря би могъл да се ожени. А нямаше намерение да дава повод за приказки по къщите, че този или онзи баща със съжаление е отказал на Джералд О’Хара правото да ухажва дъщеря му. Макар че съзнаваше положението си, Джералд не смяташе, че стои по-долу от съседите си. Нищо не бе в състояние да го убеди, че отстъпва на когото и да било. Това беше просто един странен обичай, съществуващ в окръга, според който момичетата се омъжваха само в семейства, живели в Юга много по-дълго от неговите двайсет и две години, притежаващи земи и роби и отличаващи се само с модните за времето пороци.
	— Стягай багажа. Отиваме в Савана — съобщи той на Порк. — И само да те чуя веднъж да изтървеш „Сст“ или „Верицата му!“, продавам те и окото ми не мига, щото и аз самият рядко употребявам такива думи.
	Той се надяваше, че Джеймс и Андрю ще му дадат някакъв съвет и че някои от техните стари приятели имат дъщери, които да отговарят на изискванията му и са готови да го приемат за съпруг. Братята му го изслушаха внимателно, но не го насърчиха. Те нямаха роднини в Савана, към които да се обърнат, защото бяха пристигнали в Америка вече женени. Колкото до дъщерите на техните приятели, те били отдавна омъжени и вече гледали деца.
	— Нито си богат, нито си от знатно семейство — каза му Джеймс.
	— Парите си съм спечелил сам и мога да направя семейството си знатно. Не ща да се женя за случайно момиче.
	— Нависоко хвърчиш — сухо отбеляза Андрю.
	Все пак те направиха за Джералд всичко, което можаха. Джеймс и Андрю бяха вече възрастни хора и добре поставени в Савана. Имаха много приятели и цял месец развеждаха Джералд от къща на къща по вечери, танци и градински увеселения.
	— Само една ми хваща окото — каза накрая Джералд, — а тя дори не е била родена, когато съм пристигнал тук.
	— И коя е таз, дето ти хваща окото?
	— Мис Елен Робияр — отвърна Джералд, като се стараеше отговорът му да прозвучи безгрижно, тъй като тъмните бадемови очи на Елен Робияр го бяха развълнували повече, отколкото му се щеше да признае. Въпреки необяснимата вялост в поведението й, тъй странна у едно момиче на петнайсет години, тя го плени. Освен това у нея се чувстваше някакво притаено отчаяние, което го пронизваше право в сърцето и го караше да проявява нежност, с каквато не се бе отнасял с никого друг на света.
	— Та ти можеш да й бъдеш баща!
	— Че аз съм в разцвета на силите си — викна Джералд, дълбоко засегнат.
	Джеймс се обърна към него спокойно:
	— Чуй, Джери, в Савана няма момиче, за което да имаш по-малко изгледи да се ожениш. Баща й е Робияр, а тия французи са горди като сатаната. А майка й, Бог да я прости, беше истинска благородна дама.
	— Не ме е грижа — разпалено отвърна Джералд. — Освен това майка й е умряла, а старият Робияр ме харесва.
	— Като човек — да, но не и за зет.
	— И без това момичето няма да се съгласи — намеси се Андрю. — Влюбена е в онзи неин щур братовчед, Филип Робияр, макар че семейството й денонощно я увещава да се откаже от него.
	— Има вече цял месец, откакто е заминал за Луизиана — каза Джералд.
	— Ти пък откъде знаеш?
	— Знам — отвърна той, без да се впуска в обяснения, че тези ценни сведения е получил от Порк, нито че Филип е заминал на запад поради изричното настояване на семейството си. — Пък и не вярвам да го е обичала толкоз, та да не може да го забрави. На петнайсет години човек е твърде млад и не разбира много-много от любов.
	— По-скоро ще я дадат на въртоглавия й братовчед, отколкото на тебе.
	И така, Джеймс и Андрю бяха не по-малко смаяни от всички други, когато се разчу, че дъщерята на Пиер Робияр ще се омъжва за дребния ирландец от северния край на щата. Цяла Савана бръмчеше от приказки и догадки относно Филип Робияр, който бе заминал на запад, но слуховете не можеха да намерят отговор на въпросите. За всички беше загадка защо най-хубавата от Робияровите дъщери се омъжва за някакъв гръмогласен червендалест дребосък, който едва стига до рамото й.
	Дори самият Джералд никога не проумя докрай как стана всичко това. Знаеше само, че се е случило чудо. За пръв път в живота си той почувства смущение и бе изпълнен с покорство, когато Елен, много бледа, но напълно спокойна, докосна ръката му и каза: „Ще се омъжа за вас, мистър О’Хара.“
	Семейството й, поразено като от гръм само отчасти се досещаше за причината. Единствено Елен и Мами, нейната бавачка, знаеха всичко за онази нощ, през която покрусената девойка плака като дете, а на заранта, внезапно пораснала, взе своето решение.
	С мрачно предчувствие Мами донесе на младата си господарка пакетче, изпратено от Ню Орлиънс и адресирано с непознат почерк. То съдържаше миниатюра с лика на Елен, която тя с писък захвърли на пода, четири писма, написани от нея до Филип Робияр, и кратко известие от някакъв свещеник, че братовчед й е намерил смъртта си при едно пиянско сбиване.
	— Те го прогониха — татко, Полин и Йолали. Прогониха го. Мразя ги. Мразя ги всички. Не желая да ги видя вече. Искам да се махна. Ще ида надалече, за да не ги виждам никога повече — нито тях, нито този град, нито някой друг, който да ми напомня за… за него.
	А когато нощта бе почти превалила, Мами, която бе изплакала очите си, прегърна тъмнокосата глава на господарката си и възрази:
	— Гълъбче, как ще направите таквоз нещо?
	— Ще го направя. Той е мил и добър човек. Или ще се омъжа за него, или ще ида в манастир в Чарлстън.
	Именно заплахата, че ще отиде в манастир, накара объркания и съкрушен Пиер Робияр да даде най-накрая съгласието си. Той беше заклет презвитерианец, макар и от семейство на католици, и мисълта, че дъщеря му може да стане монахиня, го отблъскваше дори повече от решението й да се омъжи за Джералд О’Хара. В края на краищата човекът не беше лош, само му липсваше знатен произход.
	И тъй, Елен, вече не Робияр, обърна гръб на Савана, за да не я види никога повече, и отпътува за Тара с един съпруг на средна възраст, Мами и двайсет „къщни“ негри.
	На следващата година се роди първото им дете, което кръстиха Кати Скарлет — на майката на Джералд. Джералд беше разочарован, защото искаше син, но все пак се зарадва на малката си чернокоса дъщеричка, почерпи с ром всички слуги в Тара и доста пийнал, огласи плантацията с весели викове.
	Ако Елен някога бе съжалявала за внезапното си решение да се омъжи, никой никога не го разбра, а най-малко Джералд, който едва не се пръскаше от гордост всеки път, щом я погледнеше. Тя беше сложила кръст на Савана и спомените си още когато напусна този изискан крайморски град и от часа на пристигането си в окръга прие, че нейният дом сега е в Северна Джорджия.
	Когато се раздели завинаги с бащиния си дом, Елен остави една къща, чиито красиви и изящни линии напомняха женско тяло или кораб с опънати платна. Построена във френски колониален стил, с бледорозова декоративна гипсова мазилка, тя елегантно се извисяваше над земята. До верандата водеха вити стълби с перила от ковано желязо, нежни като дантела. Мрачен богат дом — изискан, но надменен.
	Тя беше напуснала не само разкошното си жилище, но и цялата цивилизация, създала подобни красиви творения, и се бе озовала в свят, тъй странен и различен, сякаш бе на друг континент. Северна Джорджия беше сурова страна и хората, които я населяваха, бяха калени и решителни. От високото плато в подножието на Сините планини, накъдето и да погледнеше, Елен виждаше вълнисти червени хълмове с оголени тук-там гранитни скали и стройни тъмни борове. За нейния вкус, оформен на Крайбрежието, тази природа бе дива и първична. Елен бе привикнала с нежната сочна красота на крайбрежните острови, потънали в сив мъх и увивна зеленина, с белите ивици на плажовете, напечени от жаркото слънце, с ширналите се пясъчни равнини, осеяни с малки и големи палми.
	Този край познаваше и зимния мраз, и летните горещини, а хората притежаваха устрем и енергия, непознати за нея. Те бяха сърдечни, внимателни, изпълнени с доброжелателство, но в същото време жилави, мъжествени и гневливи.
	Жителите на Крайбрежието, което тя бе напуснала, се гордееха със способността си да приемат с безгрижен вид всичките си дела, дори дуелите и семейните вражди, докато у тези хора от Северна Джорджия имаше някаква необузданост. По Крайбрежието животът бе улегнал, а тук бе все още нов, буен и кипящ.
	Всичките познати на Елен в Савана бяха все едно извадени от един и същ калъп, толкова си приличаха по възгледи и традиции, а тук светът бе многолик. Заселниците на Северна Джорджия прииждаха от най-различни места — от други краища на Джорджия, от Северна и Южна Каролина, от Вирджиния, от Европа и от Севера. Някои от тях като Джералд бяха пришълци, които се стремяха да забогатеят. Други като Елен произхождаха от стари фамилии, но животът в предишния им дом бе станал непоносим и те търсеха пристан в далечни земи. Много пък се бяха преместили, без да имат никакви причини — просто неспокойната кръв на техните предшественици-пионери бушуваше в жилите им.
	Тези хора, дошли от най-различни места, от различен произход и с различно минало, придаваха на тукашния бит една непринуденост, нова за Елен, която никога не можа да свикне докрай с нея. На Крайбрежието тя инстинктивно отгатваше какво би сторил този или онзи при всякакъв случай. Ала как биха постъпили хората от Северна Джорджия, й бе невъзможно да предусети.
	Благоденствието на южните щати, които по това време процъфтяваха, даваше още по-голямо ускорение на стопанските дела в областта. Целият свят изпитваше крещяща нужда от памук, а доскоро необработваната земя на окръга, неизтощена и плодородна, го раждаше в изобилие. Памукът за окръга бе като сърцето за човешкото тяло, а сеенето и брането му бяха жизнените пулсации на червената земя. От виещите се бразди извираше богатство, оттам избликваше и самочувствието — самочувствие, което се градеше на зелените храстчета и акрите пухкава белота. Щом памукът можеше да ги направи богати само за едно поколение, колко ли по-богати щяха да бъдат децата им!
	Тази увереност в утрешния ден даваше плам и вдъхновение на живота и хората от окръга се впускаха в земните наслади тъй пълно и от сърце, както Елен никога не би могла. Имаха достатъчно много пари и роби, за да намерят свободно време за развлечения, а те обичаха да се забавляват. Като че никога не бяха толкова заети, та да не могат да се откъснат от работата си и да отидат на риболов, на лов или надбягвания с коне, а колкото до баловете и градинските увеселения — те се устройваха едва ли не всяка седмица.
	Елен не пожела и не успя никога да стане като околните си — твърде много от себе си бе оставила в Савана, — но се отнасяше към тях с уважение и след време започна да се възхищава на прямотата и чистосърдечието на тези хора, които имаха твърде малко задръжки и ценяха човека заради личните му достойнства.
	Тя стана най-обичаната съседка в целия окръг. Беше пестелива и благодушна господарка, добра майка и предана съпруга. Разбитото сърце и себеотрицанието, които би посветила на църквата, сега бяха отдадени всецяло на дома, детето и на човека, който я бе отвел от Савана и от спомените, без никога да й задава въпроси.
	Когато Скарлет навърши една годинка и растеше по-жизнена и буйна, отколкото, по мнението на Мами, подобаваше на едно момиченце, се роди второто дете на Елен, Сюзан Елинор, която наричаха Сюелин, а след време на бял свят се появи и Карийн, записана в семейната библия Каролайн Айрийн. Последваха три момченца, които починаха още преди да проходят и сега лежаха в гробището, засенчено от сплетените клони на кедрите на стотина метра от къщата под три камъка, на всеки от които имаше надпис „Джералд О’Хара младши“.
	От деня, когато Елен за първи път дойде в Тара, имението се преобрази. Макар и само петнайсетгодишна, тя бе подготвена за отговорностите, които очакваха господарката на една плантация. Преди брака за младите момичета най-важно бе да са мили, нежни, красиви и приятни, но след брака от тях се изискваше да се справят с домакинства, наброяващи сто и повече души, бели и черни, и това се имаше предвид при възпитанието им.
	Като всяка девойка от добро семейство, Елен бе получила такава подготовка за брака, а освен това тя имаше и Мами, която бе способна да влее енергия и в най-несръчния негър. Елен бързо въведе ред, достойнство и изисканост в домакинството на Джералд и придаде на Тара непозната дотогава красота.
	Сградата беше строена без какъвто и да било архитектурен план и към нея бяха добавяни допълнителни стаи единствено с оглед на удобството, но под грижите и старанието на Елен тя придоби очарование, което заличаваше липсата на единен проект. Кедровата алея, водеща от главния път до къщата — тази алея, без която нито едно плантаторско имение не изглеждаше завършено, — хвърляше хладна и плътна сянка, край която зеленината на останалите дървета изглеждаше още по-свежа. Глицинията, спускаща се над терасите, пъстрееше върху белите варосани стени и се преплиташе с нежнорозовите миртови храсти край входа и белоцветните магнолии в двора, тъй че неугледните очертания на къщата донякъде се прикриваха.
	През пролетта и лятото бермудската трева и детелината на поляната зеленееха изумрудени и със сочната си свежест изкушаваха ятата пуйки и гъски, които можеха да се разхождат само в задния двор. По-старите птици непрекъснато организираха набези към предния двор, примамени от зеленината на тревата и съблазнително напъпилите жасминови храсти, и циниите в лехите. На предната веранда постоянно дежуреше малък черен страж, за да възпира опустошителните им нападения. Негърчето, седнало на стълбите, въоръжено с нарязана на ленти кърпа, бе неотменна част от Тара. Видът му бе нещастен, защото му бе забранено да замеря птиците, а можеше само да размахва кърпата срещу тях и да ги къшка.
	Елен възлагаше тази задача на цели дузини момченца и това беше първата отговорна длъжност, през която минаваха слугите от мъжки пол в Тара. Навършеха ли десет години, пращаха ги при Татенцето, стария обущар на плантацията, за да учат занаята му, при Еймос — колар и дърводелец, при краваря Фил или при мулетаря Къфи. Ако не покажеха склонност към никое от тези занимания, те ставаха полски работници и — според разбиранията на самите негри — губеха възможност за каквото и да било обществено положение.
	Животът на Елен не беше лесен, нито пък щастлив, но тя и не бе очаквала да е лесен, а колкото до липсата на щастие — това беше женската участ. Светът принадлежеше на мъжете и тя го приемаше такъв, какъвто е. Мъжът притежаваше имота, а жената се оправяше с него. Мъжът се ласкаеше от мисълта, че той управлява всичко, а жената хвалеше неговите умения. Мъжът издаваше кански викове, ако в пръста му се забиеше треска, а жената приглушаваше стенанията си от родилните мъки, за да не смути спокойствието му. Мъжете имаха груб език и често се напиваха. Жените се преструваха, че не чуват неприличните слова, и без упреци отвеждаха пийналите си съпрузи в леглото. Мъжете можеха да бъдат грубияни и скандалджии; жените бяха длъжни да са мили, сдържани и опрощаващи.
	Тя беше възпитана в традициите на истинските дами и бе научена как да носи бремето си и все пак да запазва очарованието си. Намеренията й бяха и от трите си дъщери да направи също тъй изискани дами. С по-малките момичета имаше успех, защото Сюелин тъй много искаше да е привлекателна, че приемаше всички мамини наставления внимателно и покорно, а Карийн беше свенлива и послушна по природа. Ала при Скарлет, истинска потомка на Джералд, пътят към съвършенството на благородните дами беше труден.
	За ужас на Мами тя предпочиташе да играе не със смирените си сестри или с благовъзпитаните момичета на Уилксови, а с чернокожите деца от плантацията и със съседските момчета; при това умееше да се катери по дърветата и да мята камъни не по-зле от тях. Мами бе силно смутена от това, че една дъщеря на Елен може да има подобни черти в характера си, и често й внушаваше „да се държи като малка дама“. Самата Елен имаше по-толерантно и далновидно становище по въпроса. Тя знаеше, че обикновено другарите от детските игри по-късно се превръщат в поклонници, а първото задължение на едно момиче бе да се омъжи. Казваше си, че детето просто е много жизнено и че още има време да я обучи на изкуствата и достойнствата, които ще я направят привлекателна за мъжете.
	На тази цел Елен и Мами бяха посветили всичките си усилия и когато Скарлет поотрасна, прояви се като схватлива ученичка по този предмет, но не научи почти нищо друго. Въпреки многото гувернантки и двете години, прекарани в девическия пансион в близкия град Файетвил, нейното образование бе съвсем повърхностно, но в окръга нямаше момиче, което да танцува по-добре от нея. Тя знаеше как да се усмихне, така че да се появят трапчинките й, как да пристъпи леко на пръсти, та широките й поли върху обръчите да се люшнат пленително, как да погледне мъжа в лицето, а после да сведе очи и миглите й да запърхат, все едно тръпне от нежни чувства. Преди всичко беше се научила да крие от мъжете острия си ум зад изражение, мило и простодушно като на бебе.
	Елен с нежни напомняния, а Мами с постоянно придиряне усърдно се стремяха да изградят у нея качества, които биха я направили наистина желана за съпруга.
	— Скъпа моя, трябва да бъдеш по-нежна, по-улегнала — говореше Елен на дъщеря си. — Не бива да прекъсваш господата, когато говорят, дори ако мислиш, че знаеш по тези въпроси повече от тях. Мъжете не харесват дръзките девойки.
	— Младите госпожици, дет само знаят да се мръщят и да си вирят носа и се повтарят „туй ще направя“, „туй няма да направя“, най-често не могат да си фанат съпруг — мрачно пророкуваше Мами. — Младите госпожици трява да навеждат очи надолу и да казват „Да, сър, тъй си е“ и „Да, сър, както вий речете“.
	Двете я учеха на всичко онова, което трябваше да знае една благородна дама, но тя усвояваше само външните белези на благородството. Никога не можа да постигне истинските добродетели, които естествено пораждат достойното поведение, а и не виждаше никакви причини да се стреми към тях. Външният блясък й бе достатъчен, защото с него печелеше всеобщо възхищение, а тя не желаеше нищо повече. Джералд се хвалеше, че дъщеря му е най-голямата красавица в пет окръга, и с известно основание, защото бе получила предложения едва ли не от всички младежи в околността и от много други — чак от Атланта и Савана.
	На шестнайсет години, благодарение на Елен и Мами, Скарлет изглеждаше мила и очарователна палавница, а всъщност беше своенравна, суетна и опърничава. От баща си бе наследила лесно разгарящите се страсти, типични за ирландците, а от майка си, с нейния всеотдаен и търпелив характер — нищо друго освен повърхностно лустро. Елен никога не схвана докрай цялата показност в поведението на Скарлет, защото тя се проявяваше пред майка си откъм най-добрата си страна, прикриваше своите лудории, сдържаше буйния си нрав и се стараеше да изглежда колкото може по-блага в присъствието на Елен, защото само с един укорен поглед майка й можеше да я накара да се почувства засрамена до сълзи.
	Мами обаче не си правеше никакви илюзии по отношение на Скарлет и беше постоянно нащрек от опасения, че лустрото може да се пропука. Погледът на Мами беше по-проницателен от погледа на Елен и Скарлет не помнеше да й се е удавало някога да заблуди Мами за дълго време.
	Разбира се, тези две любещи наставници нямаха нищо против пламенния темперамент, жизнеността и чара на Скарлет. Това бяха качества, с които южнячките се гордееха. Тяхната загриженост се пораждаше от упорития й, необуздан характер, наследен от Джералд, и понякога те се страхуваха, че не ще успеят да прикриват недостатъците й до момента, в който ще си намери добра партия за женитба. Ала Скарлет имаше намерение да се омъжи, и то за Ашли, затуй гореше от желание да изглежда скромна, отстъпчива и наивна, щом това бяха достойнствата, които привличаха мъжете. Защо мъжете искаха това, тя не знаеше. Знаеше само, че подобен начин на поведение се възнаграждава. Никога не се заинтересува дотолкова, че да разбере причината, защото нямаше никакво понятие за душевните преживявания на хората и дори за собствените си. Известно й бе само, че ако постъпи така или каже иначе, мъжете ще реагират по съответен начин. Това бе нещо като математическа формула и не й изглеждаше трудно — в ученическите й години математиката беше единственият предмет, който й се удаваше с лекота.
	Ако се ориентираше слабо относно разсъжденията на мъжете, то съзнанието на жените й бе още по-непонятно, защото далеч по-малко се интересуваше от тях. Никога не беше имала приятелка и не бе чувствала липсата на дружба с момиче. За нея всички жени, включително и двете й сестри, бяха потенциални съперници в преследването на една и съща плячка — мъжа.
	Всички жени, с едно-единствено изключение — майка й!
	Елен О’Хара беше съвсем различна и Скарлет я приемаше като нещо свято и напълно отделено от останалото човечество. Като дете Скарлет мислеше, че майка й и Дева Мария са една и съща жена, и дори когато вече бе голяма, не виждаше причина да промени мнението си. За нея Елен означаваше пълната закрила, каквато съществуваше само в рая или под майчиното крило. Тя знаеше, че майка й е олицетворение на справедливост и истина, на сърдечност и нежност, на дълбока мъдрост — истинска благородна дама.
	Скарлет много искаше да бъде като майка си. Единствената трудност съзираше в това, че когато човек е справедлив, искрен, нежен и всеотдаен, изпуска много от радостите на живота и със сигурност се лишава от много обожатели. А животът бе прекалено кратък, за да се пропускат приятните неща. Някой ден, когато се омъжеше за Ашли, когато остарееше и имаше свободно време, тя щеше да стане като Елен. Но дотогава…


>>	Глава IV

	Тази вечер Скарлет изпълняваше на трапезата всичките си задължения като домакиня поради отсъствието на майка й, но в ума си постоянно се връщаше към ужасната новина за Ашли и Мелани. Тя отчаяно копнееше за завръщането на майка си от Слатъриеви, защото без нея се чувстваше изоставена и безпомощна. Какво право имаха тези хора с вечните си болести да откъсват Елен от къщи точно когато тя, Скарлет, тъй много се нуждае от нея.
	През цялата унила вечеря боботещият глас на Джералд гърмеше в ушите й, докато накрая тя усети, че вече не може да издържа. Баща й напълно бе забравил следобедния им разговор и се беше впуснал в монолог за последните новини от Форт Съмтър, а за да наблегне на думите си, непрекъснато удряше с юмрук по масата и размахваше ръце. Джералд имаше този навик да натрапва своите теми в разговора по време на хранене и обикновено Скарлет, заета със собствените си мисли, почти не го чуваше. Тази вечер обаче тя не можеше да избяга от гласа му, колкото и да се напрягаше да чуе шума от каретата, с която Елен щеше да се прибере.
	Разбира се, Скарлет нямаше намерение да споделя с майка си това, което й тежеше на сърцето, защото Елен щеше да се смае и наскърби, ако научеше, че някоя от нейните дъщери е обикнала мъж, сгоден за друго момиче. Но изправена пред първата трагедия в своя живот, тя инстинктивно се стремеше към утехата, която й носеше самото майчино присъствие. Скарлет винаги се чувстваше защитена, когато Елен бе до нея, защото на света не съществуваше нищо толкова лошо, че Елен да не може да го поправи дори само с близостта си.
	Тя стана внезапно при проскърцването на колелета по алеята, но отново се отпусна на стола, щом шумът заглъхна по посока на задния двор. Не можеше да е Елен, защото тя щеше да се качи по предните стълби. Откъм тъмния двор долетяха възбуденото бърборене и резкият смях на негрите. Като погледна през прозореца, Скарлет видя Порк, напуснал стаята миг преди това — държеше над главата си запалена борина, а някакви неразличими фигури слизаха от фургона. Смехът и говорът се извисяваха и снишаваха сред мрака приятни, непринудени и безгрижни, с гърлена звучност и напевност. След това по стълбите на задната веранда и из галерията, водеща към главната сграда, се потътриха боси крака, които спряха точно пред вратата на трапезарията. След кратко шушукане Порк влезе при тях. Достолепната му осанка бе изчезнала и той въртеше очи, а белите му зъби проблясваха в усмивка.
	— Мистър Джералд, новата жена е дошла — съобщи той задъхано, а лицето му цяло грееше от гордост, че е младоженец.
	— Нова жена ли? Не съм купувал никаква нова жена — отряза Джералд, като го изгледа с престорен гняв.
	— И още как, мистър Джералд! Купили сте! Тя е вънка сега и иска да приказва с вас — отвърна Порк, като непрекъснато се хилеше и възбудено потриваше ръце.
	— Е, хайде, доведи булката — рече Джералд и през отворената врата Порк помаха на жена си, която току-що бе пристигнала от плантацията на Уилксови, за да стане част от домакинството на Тара. Тя влезе, а подир нея, почти скрита от широката й басмена пола, пристъпи дванайсетгодишната й дъщеря, която се вреше в краката на майка си.
	Дилси беше висока жена с изправена стойка. Бе невъзможно да отгатнеш възрастта й по застиналото бронзово лице — можеше да бъде и на трийсет, и на шейсет години. В чертите й бе очевидна индианската жилка, която надделяваше над негроидните белези. Червеният цвят на кожата й, тясното високо чело и изпъкналите скули, орловият нос, сплеснат на върха, и дебелите негърски устни говореха за смесването на две раси. Беше сдържана и от движенията й лъхаше достойнство, по което превъзхождаше дори Мами, защото у Мами чувството за достойнство бе придобито, а у Дилси — вродено.
	Когато заприказва, стана ясно, че говорът й е по-отчетлив, отколкото на повечето негри, и че подбира думите си по-внимателно.
	— Добър вечер, млади госпожици. Мистър Джералд, прощавайте, дето ви безпокоя, но исках да дойда тук и пак да ви благодаря, че ме купихте заедно с детето. Мене много господа биха ме купили, но нямаше да купят и Приси, та да не ми е мъка, и затуй ви благодаря. За вас ще се старая колкото мога, та да ви покажа, че не забравям доброто.
	— Хм, хм — покашля се Джералд, смутен, че са го хванали да върши добро.
	Дилси се обърна към Скарлет и ъгълчетата на очите й се сбърчиха в бегла усмивка.
	— Мис Скарлет, Порк ми каза как сте молили мистър Джералд да ме купи. Затова аз ще ви дам моята Приси за ваше слугинче.
	Тя се пресегна назад и избута момиченцето пред себе си. То беше дребно смугло създание с тънки птичи крачка и с безброй стегнато заплетени и внимателно завързани плитчици, които стърчаха на всички страни. Имаше зорък и буден поглед, от който не убягваше нищо, и заучено глуповато изражение на лицето.
	— Благодаря ти, Дилси — отговори Скарлет, — но се страхувам, че Мами ще бъде против. Тя ми е камериерка, откакто съм се родила.
	— Но вече остарява — каза Дилси със спокойствие, което би вбесило Мами. — За бавачка е добра, но вие сте вече млада дама и ви трябва пъргава камериерка, а моята Приси цяла година прислужваше на мис Индия. Тя може да шие и да прави прически като възрастна.
	Тикана от майка си, Приси най-неочаквано направи реверанс и се ухили на Скарлет, която неволно й се усмихна в отговор.
	„Хитро девойче“ — помисли си Скарлет и каза:
	— Благодаря, Дилси. Ще решим това, като се върне мама.
	— Благодаря, мис. Желая ви лека нощ — отвърна Дилси и като се обърна, излезе от стаята заедно с детето си и Порк, който щастливо се суетеше край нея.
	След като трапезата бе раздигната, Джералд поднови ораторстването си, но то не му доставяше голямо удоволствие, а на слушателите му — изобщо никакво. Гръмогласните му предсказания за близка война и реторичните му въпроси относно това дали Югът ще търпи още обиди от янките изтръгваха само промърмореното с досада „Да, татко“ и „Не, татко“. Карийн, седнала на кръгла мека табуретка под голямата лампа, се бе вдълбочила в романтичната история на някаква девойка, която след смъртта на своя любим се подстригала за монахиня. Очите й бяха насълзени от възхищение и тя мълчаливо се бе отдала на сладостна тъга, виждайки себе си в белите монашески одежди. Сюелин се занимаваше с бродерия на своята „ракла на надеждата“, както с кикот наричаше сандъка с чеиза си, и се чудеше дали на празненството ще може да откъсне Стюарт Тарлтън от полата на сестра си, за да го плени със своята женственост и нежност, каквито Скарлет не притежаваше. А Скарлет бе изпаднала в душевен смут заради Ашли.
	Как можеше татко й да приказва безконечно за Форт Съмтър и янките, когато знаеше, че сърцето й се къса? Както често се случва с твърде младите, тя се чудеше и маеше, че хората могат тъй егоистично да забравят болката й и че земята продължава да се върти, когато душата й е сломена.
	През съзнанието й сякаш бе преминал циклон и й се виждаше странно, че трапезарията, в която седят, е тъй спокойна и съвсем същата, както винаги. Тежките махагонови шкафове и масата, сребърните прибори, ярките килимчета върху лъснатия под бяха всички на обичайните си места, сякаш нищо не се е случило. Обикновено Скарлет се наслаждаваше на спокойните часове, които семейството прекарваше след вечеря в тази уютна и удобна стая. Сега обаче обстановката я дразнеше непоносимо и ако не се страхуваше, че баща й ще я засипе с гръмки въпроси, би се промъкнала тихомълком през тъмния вестибюл в малкия кабинет на Елен и би изплакала мъката си на стария диван.
	Това бе любимата стая на Скарлет. Там Елен всяка сутрин сядаше пред високото писалище, за да се занимава със счетоводните дела на плантацията и да изслушва Джонас Уилкърсън. Това беше и мястото, където семейството обичаше да почива, докато перото на Елен скърцаше по книжата. Джералд сядаше в стария люлеещ се стол, а момичетата се настаняваха върху раздърпаните възглавнички на дивана, който бе твърде разнебитен и износен, за да го поставят в салона. Скарлет копнееше да бъде там сега, сама с Елен, та да склони глава на майчиния скут и да се наплаче на воля. Нямаше ли майка й да се прибере най-сетне?
	В този миг по чакълената алея се чу хрущенето на колелетата и в стаята долетя благият глас на Елен, която освобождаваше кочияша. Всички нетърпеливо устремиха погледи към нея, когато влезе с бърза полюшваща се походка и уморено тъжно лице. С Елен в стаята нахлу и тънкият аромат на суха лимонова есенция, разнасящ се винаги от гънките на роклите й — ухание, което в съзнанието на Скарлет бе неизменно свързано с майка й. На няколко крачки след нея вървеше Мами с кожената чанта в ръка, проточила долна устна и свъсила вежди. Тя се тътреше тежко и сърдито си мърмореше нещо под носа, като се стараеше хем да не говори толкова високо, че да разберат думите й, хем пък да ги накара да забележат недоволството й.
	— Съжалявам, че закъснях — каза Елен и свали от отпуснатите си рамене карирания шал. Подаде го на Скарлет и мимоходом я погали по бузата.
	При влизането й лицето на Джералд се преобрази като от магическа пръчка.
	— Кръстено ли е отрочето? — попита той.
	— Да, и умря, бедничкото — отговори Елен. — Страхувах се, че и Еми ще умре, но вече мисля, че ще се оправи.
	Момичетата се извърнаха към нея с объркано и въпросително изражение, а Джералд философски поклати глава.
	— Е, по-добре, че е умряло, не ще и дума, нали горкичкото беше незаконоро…
	— Късно е. По-добре да се помолим сега — прекъсна го Елен тъй непринудено, че ако Скарлет не познаваше майка си, нямаше да забележи как тя пресече думите на баща й.
	Интересно би било да се узнае кой е бащата на бебето на Еми Слатъри, но на Скарлет й беше ясно, че няма да научи истината по въпроса, ако чака да я чуе от майка си. Скарлет подозираше Джонас Уилкърсън, защото често го бе виждала привечер да се вижда с Еми по пътя. Джонас беше янки и ерген, а фактът, че е само един управител, завинаги пресичаше възможностите му да влезе в доброто общество. Няма момиче що-годе с положение, за което той би могъл да се ожени, нито хора, с които да общува, освен Слатъриеви и други дрипльовци като тях. Тъй като по образование доста надвишаваше Слатъриеви, съвсем естествено беше да не иска да се ожени за Еми, независимо колко често се разхождаше с нея по тъмно.
	Скарлет въздъхна, тъй силно се беше изострило любопитството й. Пред очите на майка й се случваха толкова неща, а тя изобщо не трепваше, все едно, че нищо не е станало. Елен пренебрегваше всичко, което противоречеше на представите й за благоприличие, и се опитваше да приучи на това и Скарлет, но твърде безуспешно.
	Елен пристъпи към полицата над камината, за да вземе молитвената си броеница от инкрустираното ковчеже, в което винаги я държеше. И тогава Мами се обади с решителен глас:
	— Мис Елен, преди да почнете молитвите, седнете хапнете нещо.
	— Благодаря, Мами, но не съм гладна.
	— Аз сама ще ви приготвя вечерята, а вие ще я изядете — заяви Мами и начумерила вежди, тръгна към кухнята.
	— Порк — извика тя, — кажи на готвачката да позасили огъня. Мис Елен се прибра.
	Подът се разтресе под тежестта й, а недоволствената й тирада се извиси във вестибюла и сега ясно достигаше до ушите на семейството в трапезарията.
	— Колко пъти да разправям, че не бива пръста да си мръдва човек за тия бели отрепки! По света не можеш намери по-некадърна и неблагодарна пасмина. Не й е работа на мис Елен да се съсипва от грижи за хора, дет, ако струваха поне пукната пара, щяха да си имат негри да им прислугват. Ех, все повтарям аз…
	Гласът й заглъхна из коридора, който водеше към кухнята. Мами си имаше свой начин да осветлява господарите относно мнението си по всички въпроси. Тя знаеше, че е под достойнството на високопоставените бели да обръщат и най-малко внимание на това, което някой негър си мърмори под носа. Сигурна беше, че за да не накърнят гордостта си, те няма да откликнат на приказките й, щом прекрачи от прага навън, колкото и високо да говори. Това я предпазваше от мъмрене, а същевременно не оставяше съмнение у никого за възгледите й във всяко едно отношение.
	Порк влезе в стаята с чиния, прибори и салфетка. По петите му ситнеше Джек, десетгодишно негърче, което с една ръка бързо закопчаваше бялото си ленено сако, а в другата държеше тръстикова пръчка, по-висока от него, с прикрепени книжни хартийки, която размахваше да пъди мухите. За тази цел Елен имаше красиво ветрило от паунови пера, но него използваха само при много специални случаи, и то след бурна домашна разправия, поради упоритото убеждение на Порк, готвачката и Мами, че пауновите пера носят нещастие.
	Елен седна на стола, който Джералд й поднесе, и тутакси я нападнаха от четири страни.
	— Мамо, дантелата на новата ми бална рокля се е разшила, а утре вечер искам да съм с нея в Дванайсетте дъба. Ще ми я оправиш ли, моля те?
	— Мамо, новата рокля на Скарлет е по-хубава от моята и въобще аз изглеждам ужасно в розово. Не може ли тя да облече моята розова, а да ми даде зелената си? На нея й отива розово.
	— Мамо, мога ли да остана и на бала утре? Вече съм на тринайсет години…
	— Мисис О’Хара, ще повярвате ли… Я млъкнете момичета, преди да съм ви напляскал! Кейд Калвърт е бил в Атланта тая сутрин и вика… По-тихо, ви казах, че от вас не мога да си чуя приказката! Разправя, че целият град бил с главата надолу, правели военни учения и сформирали бойни части. От Чарлстън се дочувало, че вече няма да търпят обиди от янките.
	Елен се усмихна уморено на олелията, която вдигнаха близките й, и като добра съпруга най-напред се обърна към мъжа си.
	— Щом достойните граждани на Чарлстън са решили така, сигурна съм, че скоро и ние ще ги последваме — каза тя, защото в нея бе дълбоко вкоренено убеждението, че ако не се брои Савана, в този малък пристанищен град са събрани най-изисканите и най-знатни хора от целия континент. Всъщност това мнение се поддържаше предимно от самите чарлстънци.
	— Не, Карийн, догодина, мила. Тогава ще можеш да оставаш на баловете и да носиш бални рокли и как ще се весели тогава момиченцето ми с розовите бузки! Не се мръщи, скъпа, нали ще бъдеш на градинското увеселение и ще останеш за вечеря, но докато не навършиш четиринайсет години — никакви балове.
	Дай ми роклята си, Скарлет. Ще ти пришия дантелата след молитва.
	Сюелин, скъпа, не ми харесва тонът ти. Розовата ти рокля е чудесна и ти подхожда, както и зелената рокля подхожда на Скарлет. Но утре вечер можеш да сложиш гранатовата ми огърлица.
	Зад гърба на майка си Сюелин отправи тържествуващ поглед към Скарлет, която бе възнамерявала да изпроси огърлицата за себе си. Скарлет й се изплези. Сюелин дразнеше сестра си със своето вечно хленчене и егоизма си и ако не беше Елен да я въздържа, Скарлет често би й удряла по някоя плесница.
	— А сега, мистър О’Хара, разкажете ми какво още чухте от Кейд Калвърт за Чарлстън — рече Елен.
	Скарлет знаеше, че майка й никак не се интересува от войната и от политика изобщо, защото смяташе, че това са мъжки работи, твърде сложни за една дама. Но на Джералд му доставяше удоволствие да споделя мислите си, а Елен неизменно се грижеше за неговите удоволствия.
	Джералд се впусна да разказва новините, а през това време Мами постави блюдата пред господарката си — препечени филийки, бяло месо от пържено пиле и варен ямс, полят с разтопено масло, от който още се вдигаше пара. Мами ощипа малкия Джек и той стреснато се захвана със задължението си да поклаща ритмично хартиените ленти зад гърба на Елен. Застанала до масата, Мами следеше зорко всяка хапка, която Елен набождаше с вилицата си, сякаш възнамеряваше сама да й натъпче храната при първия признак на колебание. Елен се хранеше послушно, но Скарлет виждаше, че от умора не усеща какво яде и се насилва само заради неумолимото изражение, застинало на лицето на Мами.
	Когато чиниите бяха изпразнени, а Джералд бе тъкмо в разгара на възмущението си от крадливите янки, които искали да освободят черните, а не предлагали нито пени срещу тяхната свобода, Елен стана от стола си.
	— Ще се молим ли сега? — попита той без ентусиазъм.
	— Да. Много е късно… Виж ти, станало десет часът — възкликна тя, когато часовникът отекна със задавени резки удари. — Карийн трябваше отдавна да е в леглото. Порк, моля те, нагласи лампата, а ти ми подай молитвеника, Мами.
	Подсетен от дрезгавия шепот на Мами, Джек остави мухогонката в ъгъла и вдигна чиниите, а Мами взе да рови в чекмеджето на бюфета за овехтелия молитвеник. Порк се повдигна на пръсти, за да достигне халката на веригата, и бавно спусна лампата, докато масата грейна в ярка светлина, а таванът се засенчи. Елен прибра полата си и коленичи на пода; постави молитвеника на масата и стисна длани над него. Джералд се намести до нея, а Скарлет и Сюелин заеха обичайните си места зад отсрещния край на масата и подложиха под коленете си широките фусти, за да не им убива твърдият под. Карийн, която беше дребна за възрастта си, не можеше да коленичи удобно пред масата и застана пред един стол с лакти, опрени на седалката. Тя обичаше тази поза, защото рядко се случваше да не задреме по време на молитвата, а така майка й не можеше да я вижда.
	Откъм вестибюла се чуха стъпки и шумолене — слугите коленичеха край прага. Мами се отпусна с пъшкане, до нея се нагласи Порк, изправил гръб, сякаш е глътнал бастун; камериерките Роза и Тина грациозно разпростряха ярките си басмени поли; появи се и готвачката — лицето й изсъхнало и жълтеникаво под снежнобялото боне. Джек, оглупял от сънливост, се настани колкото можеше по-далеч от щипещите пръсти на Мами. Тъмните очи на негрите проблясваха в очакване, защото молитвата с белите им господари беше едно от важните събития през деня. Смисълът на красивите старинни изрази на молебствието им бе почти непонятен, но явно молитвата удовлетворяваше някаква тяхна духовна потребност, защото винаги се полюшваха в такт, щом запееха ведно: „Господи Исусе, помилуй…“
	Елен притвори очи и поде молитвата. Гласът й се повишаваше и заглъхваше, напевен и утешителен. Когато изрече благодарствените слова за здравето и щастието в дома й, всички сведоха глави в кръга от жълтата светлина.
	Щом завърши молитвите си за обитателите на Тара, за баща си, майка си, сестрите си, трите си покойни дечица и „всички страдалци по света“, тя взе между дългите си пръсти белите зърна на броеницата и подхвана молитва към Божията майка.
	Като нежен полъх на вятъра прозвуча в отговор хорът на бели и негри:
	— Пресвета майко Богородице, моли се за нас грешните, и нине и присно, и во веки веков.
	Въпреки сърдечната си мъка и болката от непролетите сълзи Скарлет бе овладяна от умиротворението, както винаги в този час. Преживяното разочарование и страхът от утрешния ден сториха място на възраждаща се надежда. Не някакво религиозно опиянение утеши развълнуваната й душа, защото религията не означаваше за нея нищо повече от ритуал. Магията се излъчваше от ведрото лице на майка й, отправила взор към престола Господен, светците и ангелите, та да измоли благословение за онези, които обичаше. Когато Елен се обръщаше към небето, Скарлет вярваше, че то я чува.
	Елен свърши и Джералд, който никога не можеше да намери броеницата си за часа на молитвата, започна крадешком да свива пръсти един по един. Под монотонното бръмчене на гласа му мислите на Скарлет неволно отлетяха в друга посока. Тя знаеше, че би трябвало да се обърне към съвестта си. Елен я беше учила, че в края на всеки ден неин дълг е да пречисти душата си, като признае многобройните си прегрешения и помоли Бога за опрощение и сила да не ги повтаря никога. Но сега Скарлет беше заета със сърцето си, а не със съвестта си.
	Тя отпусна глава над скръстените си ръце, за да не вижда Елен лицето й, и пак се замисли с тъга за Ашли. Как можеше той да се жени за Мелани, когато всъщност обичаше нея, Скарлет, и знаеше колко го обича тя самата? Как можеше нарочно да разбива сърцето й?
	Ала внезапно една нова мисъл проблесна като комета в главицата й. „Ами та той, Ашли, си няма и представа, че съм влюбена в него!“
	Тя едва не изстена от вълнение при това неочаквано хрумване. В миг съзнанието й замря, вцепени се, а сетне препусна трескаво.
	„Че откъде да знае? Винаги се държа с него тъй нежно и префърцунено, да го е страх да ме пипне… Нищо чудно да си мисли, че не ме интересува освен като приятел. Да, ето защо не ми е заговорил за любовта си! Смятал е всичко за безнадеждно. И затова изглежда толкава…“
	Мисълта й се вкопчи в онези мигове, когато крадешком бе зървала, че я наблюдава, и тогава сивите му очи, тази непреодолима преграда към истинския Ашли, бяха широко отворени, незащитени и изпълнени с болка и отчаяние.
	„Обезсърчил се е, защото смята, че съм влюбена в Брент, Стюарт или Кейд. Сигурно си казва, че щом не може да ме спечели, по-добре да угоди на семейството си и да се ожени за Мелани. Ако знае само колко го обичам…“
	Непостоянните й настроения я тласнаха от дълбоко униние към трепетно щастие. Това бе обяснението за сдържаността на Ашли, за странното му поведение. Той не подозираше истината! Суетата й услужливо подкрепи желанието да повярва и превърне догадката в убеждение. Ако той знаеше, че го обича, веднага щеше да се втурне към нея. Тя трябваше само да…
	„О, каква глупачка съм била — възторжено си мислеше тя, като впиваше пръсти в наведеното си чело. Как не се сетих досега? Трябва някак да му отворя очите. Ако знае, че го обичам, никога няма да се ожени за нея! Никога!“
	Внезапно осъзна, че Джералд е млъкнал, а погледът на майка й е отправен към нея. Занарежда бързо молитвата си, като изричаше думите машинално, но с толкава прочувствен глас, че Мами отвори очи и я стрелна изпитателно. Когато свърши и дойде редът на Сюелин, а сетне и на Карийн да кажат молитвата, тя отново се отдаде на опияняващото хрумване.
	И сега дори не беше късно! Из околността нерядко се разнасяше скандалната вест, че единият от годениците се е върнал едва ли не от олтара и е забегнал с някой трети. При това годежът на Ашли още не беше обявен! Да, време имаше достатъчно!
	Ако Ашли и Мелани не бяха свързани от любов, а само от някакво отдавнашно обещание, защо да не можеше той да го наруши и да се ожени за нея? Разбира се, той щеше да го направи, щом узнаеше за любовта на Скарлет. Само трябваше да измисли как да му го каже. Щеше да намери някакъв начин. А после…
	Скарлет отново бе изтръгната от сладостния си блян, защото бе забравила да се включи в молитвата и майка й я гледаше укорително. Като се присъедини към останалите, тя отвори за миг очи и бързо огледа стаята. Коленичилите фигури, меката светлина на лампата, неясните сенки на поклащащите се негри, дори познатите предмети, видът на които й бе толкова омразен преди час, мигновено бяха преобразени от собствените й чувства и стаята отново й се стори чудесна. Тя никога нямаше да забрави този момент и картината пред очите си!
	— Пресвета Богородице! — подхвана майка й и Скарлет послушно припяваше: „Моли се за нас“, докато Елен с нежния си алт възхваляваше добродетелта на Божията майка.
	Както винаги, още от детството, за Скарлет това беше миг на преклонение по-скоро пред майка й, отколкото пред Богородица. Колкото й светотатствено да бе, изричаха ли се древните слова, в съзнанието на девойката се появяваше извърнатото нагоре лице на Елен, а не образът на Дева Мария. „Лек за болните“, „люлка на мъдростта“, „спасение за грешниците“, „мистична роза“ — това бяха красиви думи, защото изразяваха достойнствата на Елен. Но тази вечер, поради собственото си състояние, Скарлет откриваше в цялата церемония, в нежно изричаните думи и тихото припяване някаква неотразима прелест, каквато досега не бе усещала. Душата й се въззе към Бога с искрена благодарност, че й е посочил път, дето да я изведе от нещастието право в обятията на Ашли.
	Когато прозвуча последното „амин“, всички се надигнаха с изтръпнали нозе. Мами бе изправена с общите усилия на Тина и Роза. Порк взе една дълга подпалка от полицата над камината, запали я от лампата и излезе във вестибюла. Там, срещу витата стълба, имаше орехов бюфет, твърде голям за трапезарията, върху който бяха поставени няколко лампи и дълга редица свещници. Порк запали една лампа и три свещи и наперено, все едно е главен шамбелан и придружава не друг, а кралското семейство до покоите му, ги поведе нагоре по стълбите, вдигнал лампата високо над главата си. Следваха го Елен и Джералд, хванати под ръка, а зад тях се качваха момичетата, всяка взела по един свещник.
	Скарлет влезе в стаята си, постави свещта върху високия скрин и започна да рови из тъмния дрешник за балната рокля, която трябваше да бъде зашита. Преметнала я върху ръката си, тя тихо прекоси коридора. Вратата към спалнята на родителите й беше открехната и преди да успее да почука, до ушите й долетя тихият, но категоричен глас на Елен:
	— Мистър О’Хара, трябва да уволните Джонас Уилкърсън.
	Джералд избухна:
	— А къде ще намеря друг управител, който няма да ме мами под носа ми?
	— Утре сутринта трябва незабавно да бъде уволнен. Големия Сам е добър като надзирател и би могъл да поеме задълженията му, докато назначите нов управител.
	— Ахаа — чу се гласът на Джералд. — Такава ли била работата! Значи нашият господинчо Джонас е прегрешил със…
	— Той трябва да бъде уволнен.
	„Ето кой е бащата на бебето на Еми Слатъри — помисли си Скарлет. — Впрочем какво ли друго може да се очаква от един янки и дъщерята на тия бели нищожества?“
	Джералд смутолеви нещо в отговор и след като благоразумно го изчака да млъкне, Скарлет почука на вратата и влезе да даде роклята на майка си.
	Докато Скарлет се съблече и духна свещта, планът за следващия ден вече бе готов в главата й до най-малките подробности. Той беше твърде прост, защото тя бе наследила Джералдовата непоклатима целеустременост и вниманието й беше насочено само към крайния резултат, до който възнамеряваше да стигне по най-прекия път.
	Най-напред, ще бъде горда, както изискваше баща й. Пристигне ли в Дванайсетте дъба, ще е по-весела и закачлива откогато и да било. Никой няма да заподозре, че новината за Ашли и Мелани я е разстроила. Ще флиртува с всички мъже до един. Жестоко бе спрямо Ашли, но пък така той още повече ще закопнее по нея. Тя нямаше да пренебрегне нито един мъж, който тепърва ще се задомява, като се започне от стария Франк Кенеди с рижите бакенбарди — обожател на Сюелин, и се стигне до кроткия, срамежлив и изчервяващ се Чарлс Хамилтън, брата на Мелани. Те ще гъмжат около нея като пчели около кошер и, разбира се, Ашли също ще изостави Мелани, за да се присъедини към рояка на обожателите й. След това тя ще измисли как да се отдели за пет минути насаме с него, далече от тълпата. Надяваше се, че по този начин всичко ще се уреди от само себе си, защото иначе би било по-трудно. Във всеки случай, ако Ашли не направи първата крачка, просто тя трябва да я направи.
	Когато най-после останат сами, той още ще вижда пред очите си как мъжете се блъскат за място до нея; ще е завладян от мисълта, че тя е желана от всички тях, и в погледа му отново ще се появят тъгата и отчаянието. И тогава тя ще го ощастливи, като му даде да разбере, че колкото и успехи да има, предпочита него пред всички мъже на света. В мига, когато му го признае мило и свенливо, ще изглежда по-прекрасна от всякога. Разбира се, това ще стане по начин, достоен за една дама. Тя не би и помислила да му каже открито и дръзко че го обича — в никакъв случай! Но как точно ще се изрази, беше подробност, която не я притесняваше ни най-малко. И по-рано се бе оправяла при подобни положения, щеше да успее и този път.
	Докато лежеше в леглото, обляна от струящата бледа лунна светлина, тя си представяше отчетливо цялата сцена. Виждаше изненадания щастлив израз на лицето му в мига, когато осъзнава, че тя наистина го обича, чуваше думите, с които я моли да стане негова жена.
	Естествено, тогава трябваше да му отговори, че не би и помислила да се омъжи за младеж, сгоден за друго момиче, но той щеше да настоява и накрая тя щеше да отстъпи. А после щяха да решат да избягат в Джоунсбъро още същия следобед и…
	Боже мили, ами че утре вечер по това време тя можеше да бъде вече мисис Ашли Уилкс!
	Седна в леглото, обхванала коленете си с ръце, и за един щастлив миг наистина се почувства като младоженка — съпруга на Ашли! Ала внезапно лек хлад пролази в сърцето й. Ами ако нещата не се подредят по този начин? Ако Ашли не я помоли да избяга с него? Но тя решително пропъди подобно предположение от съзнанието си.
	„Не бива да мисля за това сега — каза си Скарлет твърдо, — иначе ще се разстроя. Няма причина да не стане както аз искам… ако той ме обича. А знам, че е тъй.“
	Тя вирна брадичката си и светлите й очи, оградени с черни мигли, заискриха на лунната светлина. Елен никога не й беше казвала, че желанието и осъществяването му са две различни неща; животът не я бе научил, че в едно състезание бързината не винаги е гаранция за победа. Тя лежеше сред сребристите сенки, обладана от нарастваща смелост, и градеше планове, възможни само на шестнайсет години, когато животът е тъй приятен, че поражението изглежда невъзможно, а красивата рокля и нежната кожа се смятат за оръжия, всесилни да спечелят благоволението на съдбата.


>>	Глава V

	Беше десет часът сутринта. Денят бе топъл за април и през сините завеси на широкия прозорец слънцето хвърляше ярки златисти отблясъци в стаята на Скарлет. По кремавите стени играеха слънчеви зайчета, махагоновите мебели бяха обагрени във виненочервени тонове, а подът, там, където не беше застлан с пъстри килимчета, блестеше като стъклен.
	Във въздуха се усещаше първият полъх на лятото, пролетта бе в разцвета си и скоро, макар и неохотно, свежестта й щеше да отстъпи пред знойния пек на джорджийското слънце. В стаята струеше приятна топлина, напоена с кадифения аромат на благоуханни цветове, на свежа зеленина и влажна, разорана земя. От прозореца на Скарлет се виждаха двойните редове жълти нарциси покрай чакълената алея, разцъфнали в устремна красота, и златистите жасминови храсти, същински кринолини със свенливо отпуснатите си вейки, осеяни с жълти цветчета. В магнолиевото дръвче под прозореца, подели вечерния си спор за право над него, се препираха дроздове и сойки; сойките — с пронизително и свадливо цвърчене, дроздовете — сладкогласни и жаловни.
	Тези сияйни утрини обикновено привличаха Скарлет на прозореца, където тя опираше лакти на широкия перваз и поемаше със сетивата си ароматите и звуците на Тара. Ала днес слънцето и лазурното небе породиха у нея само една мисъл: „Слава Богу, не вали.“ На леглото, прилежно сгъната в голяма картонена кутия, лежеше ябълковозелената й бална рокля от моаре, обшита с фестонирана дантела. Беше приготвена за танците в Дванайсетте дъба, но Скарлет безразлично сви рамене, щом погледът й попадна върху нея. Ако плановете й се окажеха успешни, нямаше да облече тази рокля. Много преди да започнеше балът довечера, тя и Ашли щяха да са на път за Джоунсбъро, където ще се венчаят. Въпросът, който я вълнуваше сега, бе с каква рокля да се появи на утринното увеселение.
	Коя от роклите ще разкрие най-добре прелестите й и ще я направи неотразима за Ашли? От осем часа тя мереше и захвърляше тоалети един след друг, а сега стоеше насред стаята, ядосана и обезсърчена, само по дантелени гащички, ленен корсет и три бухнали фусти с къдрави воланчета. Дрехите лежаха нахвърляни по пода, леглото и столовете в пъстроцветни купчини, от които се подаваха развързани панделки.
	Розовата рокля от муселин с широк пембен колан, чиито краища стигаха почти до земята, беше подходяща, но нали миналото лято се появи с нея, когато Мелани дойде на гости в Дванайсетте дъба и тя сигурно щеше да си я спомни. А можеше да е и толкова ехидна, че да го каже гласно. Черната рокля от плътна коприна с буфан ръкави и висока дантелена яка чудесно подчертаваше белотата на кожата й, но с нея изглеждаше малко по-възрастна от годините си. Скарлет застана пред огледалото и разтревожено се взря в лицето си, сякаш при шестнайсетте си години очакваше да види бръчки и увиснала кожа около брадичката. В никакъв случай не биваше да изглежда зряла и улегнала пред миловидната и крехка младост на Мелани. Муселинената с виолетовите райета беше красива с широката вмъкната дантела и ажура над подгъва, но на нея не й подхождаше. Би отивала на нежния профил на Карийн и на сантименталното й изражение, ала Скарлет чувстваше, че в тази рокля тя самата прилича на ученичка. Как би изглеждала тогава до спокойната и уверена в себе си Мелани? Най-подходяща беше зелената карирана тафта на ситни воланчета, обточени със зелена кадифена панделка. Всъщност това беше любимата й рокля, защото придаваше на очите й малко по-тъмен, изумруден оттенък. Но точно отпред на корсажа се открояваше едно мазно петно. Разбира се, върху него можеше да забоде брошката си, ала Мелани вероятно имаше зорко око. Оставаха няколко пъстри памучни рокли, но според Скарлет те не бяха достатъчно празнични за случая, и зелената муселинена рокля, която бе носила предишния ден. Ала тя бе следобедна. Не подхождаше за градинско празненство, защото имаше съвсем малки бухнали ръкави, а деколтето й беше дълбоко изрязано като на бална рокля. Все пак не й оставаше нищо друго, освен да облече нея. В края на краищата нямаше защо да се срамува от шията, ръцете и гърдите си, дори и да не беше прилично да ги излага на показ от сутринта.
	Застанала пред огледалото и извърната, за да се види отстрани, тя си мислеше, че във фигурата й няма нищо, от което да е недоволна. Шията й не беше дълга, затова пък бе приятно заоблена, ръцете — пълнички и съблазнителни. Гръдта й, повдигната от корсета, бе много хубава. Никога не бе имала нужда да пришива копринени къдрички към подплатата на корсажа си, както правеха повечето шестнайсетгодишни девойки, за да придадат на фигурите си желаната сочност. Беше доволна, че е наследила от Елен нежни бели ръце и малки крачета; би желала да има и ръста й, но и собственият й беше добър според нея. „Колко жалко, че не бива да се показват краката“ — помисли си тя, като вдигна нагоре фустата си и ги заразглежда със съжаление — закръглени и чудесно оформени под дългите дантелени гащички. Такива хубави крака имаше! Дори момичетата от пансиона във Файетвил трябваше да го признаят. А колкото до кръстчето й — безспорно във Файетвил, Джоунсбъро и още три окръга наоколо никой нямаше толкова тънка талия.
	Мисълта за фигурата й я върна към по-практични въпроси. Зелената муселинена рокля беше с талия четирийсет и три сантиметра, а корсетът й беше завързан за четирийсет и шест сантиметровата черна рокля. Мами трябваше да я пристегне още малко. Тя отвори вратата, ослуша се и чу тежките стъпки по коридора на долния етаж. Извика я нетърпеливо, без да сдържа гласа си, защото знаеше, че по това време Елен е в склада за пушено месо и отмерва на готвачката дневната дажба.
	— Някои хора май си мислят, че мога да фърча — сумтеше Мами, като тътреше крака по стълбите. Тя влезе в стаята с пухтене и израз на човек, който очаква сражение и няма никакво намерение да го избягва. В големите й черни ръце имаше поднос с димящи блюда — два големи ямса, полети с масло, елдени питки със сироп и дебел резен шунка, плуващ в сос. При вида на всичко това лекото раздразнение по лицето на Скарлет се промени в упорито войнствено изражение. Във вълнението си при избирането на рокля тя бе забравила за желязното правило на Мами — преди всяко празненство нейните три питомки трябваше да са тъй натъпкани с храна, че да не могат да хапнат нищичко от приготвените за гостите лакомства.
	— Недей, не ща да ям. Можеш да го отнесеш обратно в кухнята.
	Мами постави подноса на масата и застана наежена с ръце на кръста.
	— Ще ядете и още как! Хич и не мисля да ви пущам гладна кат на последния празник, и то само щот тъй ме боляха пустите черва, че не можах да ви донеса яденето, преди да тръгнете. Ще изядете сичко до последната хапка.
	— Нищо подобно! Ела тук сега и ме стегни по-здраво, защото съм закъсняла вече. Чух, че изкараха каретата.
	Мами започна да я увещава ласкаво:
	— Айде, мис Скарлет, бъдете добра и хапнете мъничко поне. Мис Карийн и мис Сюелин си изядоха сичко.
	— То се знае — презрително подхвърли Скарлет. — Нямат и капчица воля. Но аз отказвам да ям. Дотегнаха ми тия подноси. Не съм забравила как се натъпках, преди да ида у Калвъртови, а те имаха сладолед. Ледът беше докаран чак от Савана, но аз не можах да хапна повече от една лъжичка. Днес смятам да се забавлявам и да ям колкото си искам.
	При това еретично предизвикателство Мами възмутено смръщи чело. Нещата, които една девойка можеше и не можеше да върши, бяха категорично разграничени в нейното съзнание; среден вариант на поведение не можеше да съществува. Сюелин и Карийн бяха като глина във властните й ръце и страхопочтително се вслушваха в предупрежденията й. Обучението на Скарлет обаче представляваше една непрестанна борба, тъй като повечето от природните й наклонности не подобаваха на дама. Победите на Мами над Скарлет се печелеха трудно и бяха плод на негърска хитрост, недопустима за ума на белия човек.
	— Вас ако не ви е грижа кво ще приказват хората за туй семейство, мене пък не ми е се едно — отсече тя. — Няма да позволя да стане тъй, че на празненството сички да ви одумват, дет лапате кат невидяла. Сто пъти съм ви повтаряла — една дама се познава по туй, че яде кат птичка. Не ви пущам гладна у мистър Уилкс. Да не сте работничка от полето, та да се натъпчете кат прасе?
	— Мама е дама, а пък яде — възрази Скарлет.
	— Кат се омъжите, яжте и вий — сряза я Мами. — Когат мисис Елен беше на ваште години, залък не туряше в уста вън от къщи. Тъй правеха и лелите ви Полин и Йолали и ей ги сега — сичките омъжени. А лакомничките тъй си и остават стари моми.
	— Това не го вярвам. На онова празненство, когато ти беше болна и не бях яла предварително, Ашли Уилкс ми каза, че му е драго да види едно момиче със здрав апетит.
	Мами мрачно поклати глава.
	— Мъжете едно говорят, а друго мислят. Пък и не съм чула мистър Ашли да ви е направил предложение.
	Скарлет се намръщи, понечи да отвърне рязко, но се спря. Мами я беше хванала натясно и тя не намери отговор. Като видя упорството, изписано по лицето на Скарлет, Мами взе подноса и с благото лукавство, присъщо на расата й, промени тактиката. На път към вратата тя въздъхна.
	— Е, както щете тогаз. Аз пък одеве думах на готвачката, докат ви приготвяше закуската: „Една дама можеш я позна без грешка, кат видиш, че не яде на гости.“ Рекох й: „Никога не бях виждала бяла жена да яде толкоз малко кат мис Мели Хамилтън, когат гостуваше последния път на мистър Ашли…“ Тъй де, на мис Индия, да река.
	Скарлет я стрелна с подозрителен поглед, но на широкото лице на Мами не се четеше нищо друго, освен искрено съжаление, че по изисканост Скарлет не може да се мери с Мелани Хамилтън.
	— Остави този поднос и ела да ме стегнеш по-здраво — каза Скарлет раздразнено. — После ще се опитам да хапна малко. Ако ям сега, няма да можеш да ме стегнеш хубаво.
	Като прикри тържеството си, Мами остави подноса.
	— Кво ще облече агънцето ми?
	— Това — отвърна Скарлет и посочи бухналите дипли зелен муселин.
	Мами тутакси се наежи.
	— Дума да не става. Тя не е за сутрин. Не може да разголвате рамене преди три часа, а таз рокля няма ни нагръдник, ни ръкави. Пък и сто на сто ще ви излезнат лунички. Затуй ли ви мазах цяла зима с каймак, додет ви се махнат луничките от седенето на слънце по брега край Савана? Ей сега ще ида да река на майка ви кво сте си наумили.
	— Ако й кажеш думичка, преди да се облека, няма да вкуся нито хапка — заяви студено Скарлет. — Мама няма да има време да ме прати да се преобличам, след като вече съм се приготвила.
	Като видя, че е надхитрена, Мами въздъхна примирено. От двете злини за предпочитане беше Скарлет да носи следобедна рокля на сутрешно увеселение, отколкото да се тъпче пред хората като прасе.
	— Опрете се някъде и си земете въздух — изкомандва тя.
	Скарлет се подчини и се запъна здраво, вкопчена в рамката на леглото. Мами взе да дърпа енергично, като цяла се тресеше, докато тясната обиколка на талията, обхваната в банели, все повече се смаляваше, и на лицето й цъфна усмивка на гордост и умиление.
	— Никой няма таквоз кръстче кат мойто агънце — рече тя одобрително. — Мис Сюелин, щом я пристегна малко под педесе сантима, е готова да припадне.
	— Уф — изпъшка Скарлет, като с мъка си поемаше дъх. — Никога в живота си не съм припадала.
	— А хич няма да е зле, ако припадате сегиз-тогиз — посъветва я Мами. — По някой път сте доста нахакана, мис Скарлет. Се се каня да ви река, че си подбивате цената, кат не се боите от змии, мишки и други гадинки. Не приказвам за у дома, ама пред хора поне да ви призлее. Нали съм ви думала, че…
	— Оо, хайде по-бързо! Не дрънкай толкова. Ще си хвана съпруг, ще видиш, нищо, че не пищя и не припадам. Божичко, колко ми е стегнат тоя корсет. Обличай ми роклята.
	Мами внимателно спусна десетте метра зелен муселин върху разперените фусти и закопча на гърба плътно прилепналия, ниско изрязан корсаж.
	— Когат сте на слънце, ще си мятате шала на раменете и да не ви е дошло на ум да си сваляте шапката, щом ви стане топло — занарежда тя, — щот инак ще ми се върнете вкъщи почерняла кат дъртата Слатъри. Хайде сега, миличката ми, елате да хапнете, ама не яжте много бързо, та да не ви стане зле. Няма полза, ако сетне го повърнете сичкото.
	Скарлет послушно седна пред подноса, като се чудеше дали ще успее да поеме малко храна и все пак да може да диша. Мами взе една голяма бяла кърпа от закачалката до умивалника и внимателно я завърза около врата на момичето, като я разпростря и върху скута й. Скарлет започна с шунката, защото я обичаше, и преглътна с усилие.
	— За Бога, как ми се иска да съм омъжена вече — негодуващо промърмори тя и с отвращение начена ямса. — Омръзна ми вечно да бъда неестествена и никога да не мога да направя каквото ми се ще. Уморих се да се преструвам, че не ям повече от една птичка, да ходя, когато ми се тича, и да ахкам след валса, че съм замаяна, след като мога да танцувам неуморно два дни безспир. Дотегна ми да казвам: „Вие сте просто чудесен“ — на разни глупави мъже, дето нямат мозък и на половина на моя. Досади ми да се правя, че нищичко не знам, та да могат мъжете да се перчат, като ми разправят разни истории… Не мога да хапна ни залък повече.
	— Опитайте една топла питчица — заповяда безмилостно Мами.
	— Защо едно момиче непременно трябва да е глупаво, та да си хване мъж?
	— Туй е, щот мъжете не знаят кво искат. Те знаят само кво си мислят, че искат. Ама кога жената прави квот на тях им е угодно, спестява си сума ядове и не е страшно, че ще остане стара мома. Те се си дирят кротки и боязливи девойчета, дет да имат корем и мозък колкот на птиче. На никой мъж не му изнася да земе момиче, дет може да излезе по-умно от него.
	— Не мислиш ли, че мъжете остават изненадани след сватбата, когато видят, че жените им не са кръгли глупачки?
	— Е, тогаз е вече късно. Нали са венчани. Пък и не им е зле да имат край себе си някоя умна жена.
	— Един ден ще върша и ще говоря всичко, което искам, а пък че на хората не им харесвало, хич не ме интересува.
	— Туй няма да го бъде — отсече мрачно Мами, — поне додет аз съм жива. Изяжте и тез мекици. Топнете си ги в сосчето.
	— Севернячките, изглежда, не са принудени да се правят на такива глупачки. Когато бяхме в Саратога миналата година, видях много от тях и те се държаха като съвсем разумни същества, пред мъже при това.
	Мами изсумтя:
	— Пфу, янките! Вярно, на тях квот им е на сърце, туй им е и на уста, ама дали някоя от тях получи предложение в Саратога?
	— Но те също се омъжват — заспори Скарлет. — Янките не никнат от земята. Би трябвало да се задомяват и да раждат деца. Я виж колко са много.
	— Мъжете се женят за тях зарад парите им — убедено заяви Мами.
	Скарлет топна залче в соса и го сложи в уста. Може би имаше нещо вярно в думите на Мами. Сигурно беше така, защото и Елен твърдеше същото, но с малко по-други, по-деликатни думи. Всъщност майките на всичките й приятелки внушаваха на дъщерите си необходимостта да бъдат безпомощни, плахи и зависими създания. В действителност беше нужен доста ум, за да се усвои и поддържа подобна поза. Може би тя наистина се държеше прекалено дръзко. Понякога бе споделяла с Ашли и откровено бе изказвала мнението си. Възможно беше това, както и жизнеността, която проявяваше при продължителните разходки и езда, да го бяха отклонили от нея към крехката Мелани. Може би ако променеше тактиката си… Но тя чувстваше, че ако Ашли се улови на преднамерени женски хитрини, не би могла да се отнася към него със същото уважение. Глупаците, които хлътваха по превземки, припадалия и ласкателства, не заслужаваха усилията да ги спечелиш. Все пак уловки от този род изглежда се харесваха на всички мъже.
	Какво пък, ако беше сбъркала тактиката с Ашли… било каквото било. Този ден тя щеше да използва нови похвати — правилните. Искаше той да бъде неин и разполагаше само с няколко часа, за да го спечели. Ако припадането, истинско или престорено, можеше да оправи работата, тогава щеше да припадне. Ако го привличаше вятърничавото и превзето кокетиране, тя с удоволствие щеше да флиртува и да се престори на по-празноглава и от Катлийн Калвърт. А ако пък бяха необходими по-смели похвати, нямаше да се поколебае да ги приложи. Днес бе решителният ден.
	Нямаше кой да каже на Скарлет, че с естественото си поведение, въпреки смущаващата й буйност и жизненост, бе много по-привлекателна, отколкото би била с тези всевъзможни маскарадни преструвки. Дори и да й го кажеха, би се зарадвала, но нямаше да повярва. Нещо повече, нямаше да го повярва и обществото, от което тя бе част, защото никога преди или след това естествеността у жените не бе се ценила тъй малко.


	Когато каретата пое по червения път към плантацията на Уилксови, Скарлет изпита някаква гузна радост, че нито майка й, нито Мами тръгнаха с тях. На увеселението нямаше да има никой, който да попречи на плана й за действие било с леко повдигане на вежди или с нацупени месести устни. Разбира се, Сюелин нямаше да пропусне да се раздрънка на следващия ден, но ако се оправдаеха надеждите на Скарлет, възбудата на семейството около нейния годеж с Ашли или приставането й щеше къде-къде да надмине недоволството им. Да, тя наистина се радваше, че Елен е принудена да си остане вкъщи.
	Джералд, добил смелост с малко бренди, сутринта съобщи на Джонас Уилкърсън, че е уволнен, и Елен остана в Тара, за да прегледа сметките на плантацията, преди той да си замине. На тръгване Скарлет отиде да целуне майка си в малкия й кабинет, където тя бе седнала пред високото писалище, отрупано с книжа. До нея се беше изправил Джонас Уилкърсън с шапка в ръка. По бледото му изопнато лице се четеше едва сдържана яростна омраза, задето е изгонен от най-доброто място за управител в окръга. И то заради някаква си незначителна женска история. Беше се опитал да убеди Джералд, че бебето на Еми Слатъри с еднаква вероятност може да е от още десетина други мъже, с което впрочем Джералд бе съгласен, но според Елен това не го извиняваше. Джонас мразеше всички южняци. Той ги ненавиждаше за хладната им учтивост към него и презрението им към общественото му положение. Но най-вече ненавиждаше Елен О’Хара, защото тя беше въплъщение на всичко онова, което му бе омразно у южняците.
	Като старша на слугите в плантацията, Мами беше останала да помогне на Елен и сега на капрата до кочияша Тоби се возеше Дилси, сложила на скута си дълга кутия с балните рокли на момичетата. Джералд яздеше едрия си ловджийски кон край каретата, разгорещен от брендито и доволен от себе си, задето тъй бързо бе приключил с тази неприятна история около Уилкърсън. Беше прехвърлил отговорността върху Елен и през ум дори не му минаваше, че тя може да е разочарована от изпуснатата възможност да се повесели на празненството и да се види с приятели. Но при този чудесен пролетен ден, при красотата на собствените му ниви и песните на птичките той се чувстваше подмладен и весел и не можеше да мисли за други освен за себе си. Току запяваше „Пеги седнала отзад в колата“ и други ирландски песнички или жалната елегия за Робърт Емет* „Тя е далеч от страната, където почива нейният млад герой“.
	[* Робърт Емет (1778–1803) — борец за независима ирландска република, екзекутиран за бунтовническата си дейност — б.пр.]
	Беше щастлив и приятно възбуден от възможността да прекара деня в шумни разправии за янките и войната и се чувстваше горд с трите си хубавички нагиздени щерки, които се кипреха под кокетни дантелени чадърчета. Разговорът му със Скарлет от предишния ден не го тревожеше, защото напълно го беше забравил. Мислеше си само колко хубава изглежда тя и това ласкаеше самолюбието му. Този ден очите й бяха зелени като хълмовете на Ирландия. Последната мисъл го издигна в собствените му очи, тъй като в нея имаше нещо поетично, и той реши да ощастливи дъщерите си с гръмогласно, малко фалшиво изпълнение на „Увенчана със зеленина“.
	Скарлет го наблюдаваше със снизходително умиление, каквото майките изпитват към наперените си синчета, и си мислеше колко ли пиян ще е по залез слънце. В тъмното, на път за вкъщи, щеше както винаги да се опита да прескочи всички огради между Дванайсетте дъба и Тара и тя се уповаваше на милостта на провидението и опитността на коня му, които да го опазят да не си строши врата. Щеше да отмине моста с пренебрежение и да прекоси реката с коня си. У дома щеше да се прибере с викове, а Порк, който винаги в такива случаи го чакаше със запалена лампа в предното антре, щеше да го сложи да си легне на дивана в кабинета.
	Щеше да съсипе новия си костюм от сиво сукно, а на сутринта да проклина ужасно и да разправя на Елен надълго и нашироко как в тъмнината конят му е паднал от моста — явна лъжа, която нямаше да заблуди никого, но щеше да бъде приета от всички и да го накара да се помисли за голям хитрец.
	„Какъв мил, себичен и безотговорен симпатяга е татко“ — помисли си Скарлет в прилив на нежност към него. Чувстваше се тъй развълнувана и щастлива тази сутрин, че се отнасяше с обич към целия свят, в това число и към Джералд. Беше хубава и го знаеше; преди да мръкне, Ашли щеше да бъде неин; слънцето я галеше с топли и нежни лъчи и пред очите й грееше цялото великолепие на джорджийската пролет. Нежнозелените вейки на къпините покрай пътя затулваха отблъскващи кървавочервени урви, прорязани от зимните дъждове, а оголените гранитни скали, подаващи се от червената земя, бяха обвити с храсти индиански рози и заобиколени с диви бледолилави теменужки. По гористите хълмове над реката на фона на зеленината се открояваха ослепително белите цветове на кучия дрян, същински снежни преспи. Цъфтящите диви ябълки разпукваха пъпки и трептяха в нежни багри — от млечнобяло до тъмнорозово, а под дърветата, където върху посипаните борови иглички играеха слънчеви петна, орловите нокти бяха разстлали пъстроцветен килим в алено, оранжево и розово: Ветрецът довяваше лекия аромат на дъхави диви храсти и човек не можеше да се насити на упойващия благоуханен въздух.
	„Докато съм жива, ще помня този ден — помисли си Скарлет. — Може би той ще бъде и моят сватбен ден!“
	И тя с трепет в сърцето си представи как двамата с Ашли могат да препускат покрай това пищно великолепие от зеленина и цветя още същия следобед или вечерта, на лунна светлина, запътили се към свещеника в Джоунсбъро. Разбира се, после церемонията трябваше да се повтори в черквата в Атланта, но това вече щеше да е грижа на Елен и Джералд. Изтръпна от страх, като си представи как Елен ще побледнее от огорчение, че дъщеря й е пристанала на годеника на друго момиче, но знаеше, че щом майка й я зърне тъй щастлива, ще й прости. Колкото до Джералд, той щеше да вдигне ужасна врява, но при всичките му приказки от вчерашния ден, че не желае да я види омъжена за Ашли, щеше да бъде неописуемо доволен, задето семейството му се сродява с Уилксови.
	„За това ще мисля, след като се омъжа“ — каза си тя и се отърси от обхваналата я тревога.
	Невъзможно бе човек да изпитва друго чувство освен трепетна радост при това грейнало слънце, тази пролет и гледката на току-що показалите се иззад хълма на отвъдния бряг комини на Дванайсетте дъба.
	„Ще живея там до края на живота си и ще видя още най-малко петдесет пролети, а на децата и внуците си ще разказвам колко прекрасна, по-прекрасна от всички други е била тази отдавнашна пролет.“
	При тази последна мисъл тя се почувства толкова щастлива, че се присъедини към последния припев на „Увенчана със зеленина“, с което заслужи гръмогласната похвала на Джералд.
	— Не знам защо си толкова весела тая сутрин — троснато каза Сюелин, тъй като още я мъчеше мисълта колко по-добре би изглеждала тя самата в зелената бална рокля на Скарлет, отколкото законната й притежателка. И защо тая Скарлет беше такава егоистка, щом станеше дума да услужи със своя рокля или шапка? Отгоре на всичко майка им все нея защитаваше и взе, та измисли, че на Сюелин не отивало зелено. — Знаеш тъй добре, както и аз, че довечера ще бъде обявен годежът на Ашли. Татко ни го каза тая сутрин. А ти от месеци се заглеждаш по него, нали виждам.
	— Много виждаш, няма що — отвърна Скарлет и й се изплези, без да изгуби доброто си настроение. Имаше да се чуди мис Сю утре сутрин по туй време!
	— Сузи, нали знаеш, че това не е вярно — възмутено запротестира Карийн. — Скарлет харесва Брент.
	Скарлет обърна към малката си сестричка усмихнати зелени очи, зачудена как може някой да събере у себе си толкова доброта. Цялото семейство знаеше, че тринайсетгодишната Карийн е влюбена до уши в Брент Тарлтън, който дори не я забелязваше, освен като сестричка на Скарлет. В отсъствието на Елен останалите я дразнеха до сълзи за това увлечение.
	— Милата ми, Брент не ме интересува ни най-малко — отговори Скарлет, от щастие готова да бъде дори великодушна, — нито пък аз го интересувам. Ами че той чака ти да пораснеш!
	Кръглото личице на Карийн порозовя от удоволствие, примесено с недоверие.
	— О, Скарлет, наистина ли?
	— Скарлет, ти знаеш какво каза мама. Карийн е още малка да мисли за обожатели, а ето че ти сама й пускаш разни бръмбари.
	— Виж какво, и да го издрънкаш, хич не ме засяга — отвърна Скарлет. — Иска ти се малката да стои в сянка, защото след година-две ще стане по-хубава от тебе.
	— Я вие внимавайте в приказките днес, че мога и да ви нашаря с камшика — предупреди ги Джералд. — Шшт, тихо! Май чувам колелета. Туй ще са Тарлтънови или Фонтейнови.
	Когато приближиха кръстопътя с отклонението, водещо през обраслото с гъсти гори възвишение към именията Мимоза и Китния хълм, чаткането на копита и скърцането на колелета станаха по-отчетливи и иззад дърветата долетя весела женска глъчка. Джералд, който яздеше напред, дръпна юздите и даде знак на Тоби да спре на мястото, където двата пътя се събираха.
	— Тарлтъновите дами са — съобщи той на дъщерите си със светнало лице, защото освен Елен нямаше друга жена в околността, която да му харесва повече от червенокосата мисис Тарлтън. — Тя самата е на капрата. Ех, това е жена с ръце, създадени да управляват коне. Хем леки като перце, хем здрави като волски камшици, пък и тъй хубави, че да ти е драго да ги целуваш. Жалко, че ни една от вас няма такива ръце — додаде той, като огледа момичетата си с обич, но и с упрек. — Карийн се плаши от горките животни, на Сю пък ръцете й се вдървяват, щом хване юздите, а ти, котенце…
	— Мене поне кон не ме е хвърлял на земята — прекъсна го с негодувание Скарлет, — а мисис Тарлтън изхвръква на всеки лов.
	— Да, ама като й се счупи ключицата, се държа мъжки — заяви Джералд, — без никакви такива припадания и превземки. Млъкнете сега, че ето я, идва.
	Той се надигна на стремената и свали шапката си със замах при появата на каретата на Тарлтънови, препълнена с момичета в ярки рокли, с чадърчета и развети воали, а мисис Тарлтън наистина беше на капрата, както предсказа Джералд. При четирите й дъщери, бавачката им и дългите кутии с бални рокли, натоварени в каретата, за кочияш нямаше никакво място. Освен това Биатрис Тарлтън никога не позволяваше доброволно комуто и да е, бил той черен или бял, да държи поводите, стига в този момент ръцете й да не са потрошени и бинтовани. Въпреки че бе с крехка фигура и с тъй бяла кожа, че сякаш буйната й огнена коса бе изтеглила всичкия цвят от лицето й, тя се радваше на чудесно здраве и притежаваше неизчерпаема енергия. Беше родила осем деца — червенокоси и жизнени като нея самата, и ги бе възпитала чудесно, защото, по думите на хората от окръга, се отнасяше към тях по същия начин, както към кончетата си — с обич, но без прекалено внимание и глезене. „Стягай ги, но не ги пречупвай“, бе девизът на мисис Тарлтън.
	Тя обичаше конете и те не слизаха от устата й. Разбираше ги и се оправяше с тях по-добре от всеки друг в окръга. Млади жребчета препълваха обширния двор на конюшнята, стигащ чак до предната морава, както и осемте деца препълваха безредно строения дом на хълма, а когато тя се движеше из плантацията, подире й неизменно вървяха синовете и дъщерите й, кончета и ловджийски кучета. Тя беше уверена, че конете, а особено алестата й кобила Нели, са надарени едва ли не с човешка интелигентност. Ако грижите по къщата я задържаха и не можеше да отиде на езда с нея в определения час, даваше на някое негърче купа, пълна със захар и му заръчваше: „Дай на Нели една шепа и й кажи, че скоро ще ида при нея.“
	Освен в редки случаи, тя винаги беше облечена в костюм за езда, защото ако не бе възседнала кон, то поне се канеше да го стори, а тъй като ставаше с тази мисъл, навличаше амазонката още от сутринта. Всяка заран, и в дъжд, и при слънце, оседлаваха Нели и я разхождаха напред-назад пред къщата в очакване мисис Тарлтън да се освободи за един час от задълженията си. Но Китният хълм беше плантация, която трудно се управляваше и рядко се намираше свободно време, затова най-често Нели се разхождаше без ездач в продължение на часове, докато Биатрис Тарлтън по цял ден сновеше с небрежно преметнат през ръката шлейф на амазонката, изпод която се подаваха високите й лъснати ботуши.
	Този ден, облечена в семпла рокля от черна коприна, с демодирани тесни обръчи на кринолина, тя пак изглеждаше като в дрехи за езда, защото роклята беше със същата строга кройка като амазонката, а малката черна шапка с дълго черно перо, надвиснало над едното й бляскаво кафяво око, беше копие на омачканата стара шапка, с която ходеше на лов.
	Когато видя Джералд, тя размаха за поздрав камшика си и спря танцуващите алести коне, а четирите момичета зад гърба й се надвесиха от каретата и нададоха такива пронизителни радостни викове, че подплашеният впряг се вдигна на задните си крака. Случаен наблюдател би помислил, че години, а не само два дни са изминали, откакто Тарлтънови не са виждали семейство О’Хара. Ала те просто бяха общителни хора, които обичаха съседите си и особено дъщерите на О’Хара. По-точно казано, харесваха Сюелин и Карийн. В действителност нито едно момиче от окръга, може би с изключение само на вятърничавата Катлийн Калвърт, не хранеше симпатии към Скарлет.
	През лятото в окръга се организираха градински увеселения и балове средно веднъж в седмицата, но червенокосите Тарлтънови дъщери с тяхната жажда за забавления толкова се вълнуваха от всяко празненство и бал, сякаш бяха първите в живота им. Четирите представляваха мила и весела групичка — тъй скупчени в каретата, че обръчите и воланите на роклите им се застъпваха, а чадърчетата се удряха и преплитаха над широкополите им сламени шапки, окичени с рози и вързани под брадичката с черна кадифена панделка. Под тези шапки бяха представени всички нюанси на червена коса — рижата на Хети, червеникаворусата на Камила, медночервената на Ранда и морковената на малката Бетси.
	— Какво прелестно ято птички, мадам — галантно изрече Джералд, като изравни коня си с каретата, — но с майка си все още не могат да се мерят.
	Мисис Тарлтън извърна нагоре черешови очи — прехапа долната си устна с престорена признателност, а момичетата се развикаха:
	— Мамо, престани да флиртуваш, че ще кажем на татко!
	— Честно ви говоря, мистър О’Хара, щом се появи хубав мъж като вас, тя все ни измества.
	Скарлет се смееше с останалите на тези шеги, но както винаги фамилиарниченето на момичетата с майка им я смая. Те се държаха с нея като с равна, все едно беше най-много на шестнайсет години. За Скарлет дори мисълта, че може да каже такова нещо на собствената си майка, бе едва ли не кощунство. И все пак… имаше нещо много приятно в отношенията на Тарлтъновите момичета с майка им, защото при все че я критикуваха, гълчаха и дразнеха, те я обожаваха. Не че би предпочела майка като мисис Тарлтън пред Елен, побърза Скарлет да докаже лоялността си пред самата себе си, просто забавно би било човек да полудува с майка си. Но веднага се засрами от тази мисъл, защото дори в това се криеше известно неуважение към Елен. Тя знаеше, че подобни тревожни мисли никога не са влизали в четирите червенокоси глави от съседната карета, и бе обхваната от раздразнение и смътно безпокойство както всеки път, когато виждаше колко е различна от съседите си.
	Надарена от природата с жив, но неспособен на задълбочени разсъждения ум, тя все пак чувстваше подсъзнателно, че макар Тарлтъновите момичета да бяха необуздани като кобилки и палави като зайци през март, те имаха безгрижен и простодушен нрав, който бе част от тяхната наследственост. И по майчина, и по бащина линия бяха коренячки от Джорджия, същата тази Северна Джорджия, и само едно поколение ги делеше от първите тукашни заселници. Те бяха уверени в себе си и в света, който ги заобикаляше. Знаеха инстинктивно към какво се стремят, точно както и Уилксови, макар че стремежите им бяха насочени в съвсем различни посоки и у тях го нямаше конфликта между кръвта на будния, първичен ирландски селянин и аристократката с изискани обноски и нежен глас — конфликт, който често бушуваше в гърдите на Скарлет. На нея й се искаше да се прекланя пред майка си и да я обожава като идол, а в същото време да разрошва косата й и да се закача с нея. А знаеше, че тези две неща не могат да се съчетаят. Същите противоречиви емоции пораждаха у нея желание да изглежда пред младежите изтънчена дама с добро възпитание, ала и да бъде лудетина, която не се надува чак толкова, че да не позволи няколко целувки.
	— А къде е Елен? — попита мисис Тарлтън.
	— Реши да уволни нашия управител и си остана вкъщи, за да прегледа сметките заедно с него. Ами къде го стопанина и синчетата?
	— О, те отдавна отидоха в Дванайсетте дъба. Бързат да опитат дали пуншът е силен, сякаш до утре сутринта няма да им стигне времето. Ще помоля Джон Уилкс да ги остави да пренощуват у тях, дори ако трябва да ги сложи да спят в конюшнята. Петима пияни мъже ще ми дойдат твърде много. С трима се оправям добре, но…
	Джералд побърза да я прекъсне, за да смени темата. Чувстваше как зад гърба му неговите собствени дъщери се подхилват при спомена за завръщането му от празненството на Уилксови предишната есен.
	— А защо не яздите днес, мисис Тарлтън? Без Нели просто не приличате на себе си. Ами че вие сте същински мавър.
	— Мавър ли, неграмотно момче такова! — извика мисис Тарлтън, като забавно имитираше ирландския му акцент. — Искате да кажете кентавър. Маврите са доста страшни на вид.
	— Мавър — кентавър, все тая — отвърна Джералд, без да се смути от грешката си. — Освен това, мадам, вие също ставате страшна, когато насъсквате хрътките, тъй си е.
	— Казаха ли ти го, мамо — възкликна Хети. — Правила съм ти бележка, че крещиш като команч, щом видиш лисица.
	— Но не чак толкова силно, колкото ти, когато бавачката ти мие ушите — върна й го мисис Тарлтън, — пък си вече на шестнайсет години. А на въпроса защо не яздя, то е, понеже Нели се ожреби рано тази сутрин.
	— Тъй ли? — възкликна Джералд силно заинтересуван и в очите му блесна ирландската страст към конете, а Скарлет отново изпита дълбоко смущение от мисленото сравнение между майка си и мисис Тарлтън. За Елен кобилите никога не се ожребваха, нито пък кравите се отелваха, а дори и кокошките едва ли снасяха яйца. Елен напълно избягваше въпроси от този род. Мисис Тарлтън обаче нямаше подобни задръжки.
	— Някоя малка кобилка, а?
	— Не, едно чудесно жребче с дълги крачка. Трябва да наминете да го видите, мистър О’Хара. То е истински тарлтъновски кон. Червено е като къдриците на Хети.
	— Изобщо много прилича на Хети — добави Камила и изчезна с писък сред хаос от поли, фусти и разлетели се шапки, защото Хети, която беше с продълговато лице, започна да я щипе.
	— Тази сутрин моите кобилки са много палави — подхвърли мисис Тарлтън. — Рият с копита още от сутринта, щом научихме новината за Ашли и онази негова малка братовчедка от Атланта. Как й беше името? Мелани ли? Нека е жива и здрава, милото дете, но никога не мога да си спомня нито името, нито физиономията й. Нашата готвачка е жена на иконома на Уилксови и той й казал снощи новината, че тази вечер щял да бъде обявен годежът, а сутринта готвачката и нас извести. Момичетата много се развълнуваха, макар че не виждам защо. От години всички знаят, че Ашли ще се ожени за нея, разбира се, в случай че не се ожени за някоя от братовчедките си Бър от Мейкън. Знае се, че и Хъни Уилкс ще се омъжи за брата на Мелани, Чарлс. Я ми кажете, мистър О’Хара, да не би за Уилксови да е незаконно да се женят извън семейството си. Защото ако…
	Скарлет не чу останалото, изречено от мисис Тарлтън през смях. За един кратък миг слънцето помръкна за нея, сякаш затулено от облак, и светът потъна в сянка, а наоколо й всичко стана безцветно. Свежите зелени храсти повехнаха, цветчетата на кучия дрян избледняха, а цъфналата дива ябълка отпред, тъй прекрасно розова преди малко, сега й се виждаше клюмнала и печална. Скарлет впи пръсти в тапицерията на каретата и за момент чадърчето й се полюшна. Наистина тя знаеше, че Ашли е сгоден, но съвсем друго бе да чуе хората да говорят за това тъй небрежно, между другото. Ала скоро куражът, който я бе напуснал, се върна удвоен, слънцето пак засвети и гледката отново стана прекрасна. Тя знаеше, че Ашли я обича. Това беше сигурно. При мисълта колко ще се изненада мисис Тарлтън, когато вечерта не се обяви никакъв годеж, а се узнае за бягството им, на устните й плъзна усмивка. Имаше да разправя после на съседите колко потайно се е държала Скарлет, когато са разговаряли пред нея за Мелани, а в същото време тя и Ашли… На страните й отново се появиха трапчинки и Хети, която я наблюдаваше зорко, за да види какво ще е въздействието от думите на майка й, се отпусна на облегалката с озадачена физиономия.
	— Това, което казвате, е без значение, мистър О’Хара — заяви мисис Тарлтън. — Да се женят братовчеди, е голяма грешка. Не стига бракът на Ашли, но и Хъни Уилкс да се омъжи за онзи бледноват Чарлс Хамилтън, това вече…
	— Хъни никога няма да си намери мъж, ако не се омъжи за Чарли — обади се Ранда, безмилостно категорична, защото при толкова ухажори подобна опасност не я заплашваше. — Тя никога не е имала друг обожател освен него. Пък и той, макар че са сгодени, не е твърде нежен с нея. Скарлет, помниш ли го как тичаше след тебе миналата Коледа…
	— Не бъди злобна, драга — прекъсна я майка й. — Братовчедите не бива да се женят помежду си, дори вторите братовчеди. Можеш да кръстосаш кобила с брат й или жребец с дъщеря му и да получиш добри резултати, ако добре познаваш породите, но при хората не става. Случва се да излезе свястно поколение, но не чакай от тях енергия и издръжливост. Трябва…
	— Тук ще поспоря с вас! Можете ли да ми посочите по-добри хора от Уилксови? А те се женят помежду си, откак Брайън Бору е бил момченце.
	— И крайно време е да престанат, защото почва да си личи. Е, при Ашли не толкова, той наистина е хубавец, макар впрочем и той… Но я вижте двете му безцветни сестри, горкичките! Добри момичета са, то се знае, но на външност хич ги няма. Ами погледнете и малката мис Мелани. Слаба е като вейка, ако духне вятър, ще я отнесе, пък и няма живец. Изобщо е без собствено мнение. „Да, мадам“, „не, мадам“ — нищо повече от това не може да каже. Разбирате ли мисълта ми? Това семейство има нужда в него да се влее нова кръв, силна и буйна като на моите червенокоски или на вашата Скарлет. Не ме разбирайте погрешно. Уилксови са чудесни хора, макар и особняци, и аз ги обичам всичките, но бъдете откровен! Толкова са префинени, че скоро ще почнат да се израждат, не е ли тъй? На сух и равен път ще се представят много добре, но, помнете ми думата, при лошо време ще закъсат. Мисля, че енергията им постепенно е изчезнала, и не вярвам да съумеят да се преборят при трудни обстоятелства. Изнежени хора са те. На мене ми дай един здрав кон, който да препуска и на слънце, и на дъжд. Това, че са се женили помежду си, е причината да са тъй различни от тукашните хора, или дрънкат на пианото, или са заболи глави в някоя книга. Струва ми се, че Ашли предпочита по-скоро да чете, отколкото да ходи на лов. Честна дума, вярвам го, мистър О’Хара! Ами вижте им само костите. Крехки като на пиле. На тях им трябват яки самци, а не…
	— Хм, хм — неловко се покашля Джералд, като внезапно се усети, че този разговор, който му е интересен и според него съвсем приличен, на Елен би изглеждал другояче. Всъщност сигурен беше, че тя няма да си намери място, ако узнае, че подобни теми са се обсъждали пред дъщерите й тъй откровено. Ала мисис Тарлтън както обикновено беше глуха за всичко, когато подхванеше любимата си тема — кръстосването, било то между коне или хора.
	— Знам какво говоря, защото и аз имах едни братовчеди, които се ожениха един за друг и всичките им дечица, бедничките, се пръкнаха с изпъкнали жабешки очи. И когато семейството ми искаше да се омъжа за един втори братовчед, аз се запънах като магаре на мост. Казах: „Не, мамо, без мене! Не искам децата ми да са рахитици и астматици.“ Когато споменах за рахитиците, мама припадна, но аз не се предадох, а и баба ме подкрепи. Знаете ли, тя също много разбираше от кръстосване на коне и заяви, че съм права. Тя именно ми помогна да избягам с мистър Тарлтън. Вижте сега децата ми! Здрави и едри — няма ни едно болнаво или завързак между тях, само Бойд дето не е висок. А пък Уилксови…
	— Абе тия неща са божа работа — припряно се намеси Джералд, забелязал обърканото изражение на Карийн и живото любопитство по лицето на Сюелин. Страхуваше се, че те могат да зададат на Елен някои смущаващи въпроси, от които да се разбере колко зле се е справил с ролята си на техен придружител. Доволен бе поне, че любимката му сякаш витае някъде надалеко с мислите си, точно както подобава на благовъзпитана дама.
	Хети Тарлтън му дойде на помощ в затруднението:
	— Мамо, да вървим, за Бога! — извика тя нетърпеливо. — Ще се опека на това слънце. Просто чувствам как по шията ми избиват лунички.
	— Само минутка, преди да тръгнете, мадам — спря ги Джералд. — Какво решихте, ще ни продадете ли коне за Ескадрона? Войната може да избухне всеки момент и момчетата искат този въпрос да се уреди. Ескадронът е на окръга Клейтън и ние искаме клейтънски коне за него. Но вие, каквато сте си упорита, още се дърпате и не ни давате тез хубави животни.
	— Може и да няма война — опита да се измъкне някак мисис Тарлтън, а странните брачни обичаи на Уилксови напълно излетяха от ума й.
	— Ама не може тъй, мисис Тарлтън…
	— Мамо — обади се отново Хети, — с мистър О’Хара можете да си приказвате за конете и в Дванайсетте дъба.
	— Там е работата, че не можем, мис Хети — рече Джералд. — Не искам да ви задържам ни минута повече. След малко ще стигнем в Дванайсетте дъба, а там всички мъже, стари и млади, искат да научат какво става с конете. Къса ми се сърцето, като гледам такава чудесна жена като майка ви да се скъпи за конете си. Ами къде ви е патриотизмът, мисис Тарлтън? Конфедерацията нищо ли не значи за вас?
	— Мамо — викна малката Бетси, — Ранда ми е седнала на роклята и цялата ме омачка.
	— Добре де, бутни Ранда настрани и млъкни! А на вас, Джералд О’Хара, ето какво ще ви кажа — отвърна тя със святкащи очи. — Не ми излизайте с този номер за Конфедерацията! Сигурно тя не значи по-малко за мене, отколкото за вас, след като съм дала четири момчета в Ескадрона, а вие — нито едно. Но синовете ми могат да се грижат за себе си, а конете ми — не. С радост бих ги отстъпила даром, ако знаех, че ще ги яздят момчета, които познавам — от добри семейства, където са свикнали с расови животни. Не бих се поколебала нито за миг. Но да си оставя красавците в ръцете на дървари и голтаци, които са свикнали да яздят само мулета! Не, драги! Ще изживея ужасни кошмари, като си помисля само как ще ходят непочистени и как ще им разранят гърбовете от лошото оседлаване. Мислите ли, че ще позволя разни неуки глупаци да яздят любимците ми! Ами че те имат толкова нежни бърни, онези веднага ще ги разкъсат и ще ги бият, докато ги наплашат до смърт. Ето на`, дори сега настръхвам само като си го представя! Не, мистър О’Хара, много сте любезен, че държите на моите коне, но идете по-добре в Атланта и оттам купете някои стари кранти за вашите дръвници. Те няма и да усетят разликата.
	— Мамо, да тръгваме, моля те! — присъедини се и Камила към хора от нетърпеливи гласчета. — Много добре знаеш, че накрая пак ще дадеш твоите любимци. Като почнат да те увещават татко и момчетата, че Конфедерацията има нужда от тях и не знам си още какво, ще се разплачеш и ще ги дадеш.
	Мисис Тарлтън се усмихна и тръсна поводите.
	— Нищо подобно няма да направя — отвърна тя и леко докосна конете с камшика. Каретата бързо потегли.
	— Един път жена! — възкликна Джералд, като си нахлупи шапката и се върна отново до собствената си карета.
	— Карай, Тоби. Ние ще я предумаме и ще вземем конете все пак. Тя, разбира се, е права. Права е. Ако един мъж не е благородник, няма работа при конете. В пехотата му е мястото. Но какво да се прави, като няма достатъчно плантаторски синове в окръга, та да напълнят Ескадрона. Какво каза, котенце?
	— Татко, моля те, язди пред нас или след нас. Толкова прах вдигаш, че се задушаваме — каза Скарлет, която усещаше, че не може повече да понася този разговор. Той я отвличаше от мислите й, а тя държеше да ги подреди, както и да смекчи израза на лицето си, преди да стигнат в Дванайсетте дъба. Джералд послушно заби шпори в коня си и обвит в червен облак прах, изчезна след каретата на Тарлтънови, та да продължи обсъждането на въпроса за конете.


>>	Глава VI

	Те прекосиха реката и каретата заизкачва хълма. Преди още да се покаже къщата, Скарлет видя леката мъгла от пушек, застинала лениво над върховете на високите дървета, и усети апетитния аромат на печено свинско и овнешко, примесен с мириса на горящи пънове.
	Ямите за печеното, в които се поддържаше тих огън още от предишната вечер, сега щяха да изглеждат като дълги корита, пълни с розово-червени въглени, над които месото се въртеше на шишове и сокът му се процеждаше и цвъртеше в жарта. Скарлет знаеше, че уханието, разнасяно от слабия ветрец, идва откъм дъбовата горичка зад голямата къща. Джон Уилкс винаги устройваше увеселенията със скара там, на полегатия склон, спускащ се към розовата градина — приятно сенчесто място, много по-приятно например от това, където ги събираха Калвъртови. Мисис Калвърт беше заявила, че печеното месо умирисва стаите й, тъй че гостите трябваше да се потят без никаква сенчица на равната гола поляна, отдалечена на половин километър от къщата. Ала Джон Уилкс, прочут в целия щат с гостоприемството си, наистина знаеше как да организира увеселение на открито.
	Дългите маси, стъкмени от дъски и подпори, покрити с най-фините ленени покривки на Уилксови, бяха винаги поставяни под дебела сянка, а от двете им страни се слагаха пейки без облегалки. За тези, на които не им се седеше на пейките, из поляната бяха пръснати столове, меки табуретки и възглавнички. На разстояние, за да не стига пушекът до гостите, бяха дългите ями, където се приготвяше месото, и огромните казани, от които се носеха пикантните миризми на сосове и яхнии. У мистър Уилкс поне една дузина негри винаги тичаха напред-назад с големи подноси в ръце, за да обслужват гостите. Зад хамбарите пък имаше изкопана и друга яма за печене, където къщната прислуга заедно с кочияшите и камериерките на гостите си устройваха свой пир с царевични питки, ямс и ястие от свински вътрешности, тъй любимо на всички негри; похапваха си и дини до насита, когато им беше сезонът.
	Усетила миризмата на крехко и сочно свинско, Скарлет одобрително сбърчи носле с надежда, че докато месото се опече, отново ще й дойде апетитът. В момента обаче бе тъй натъпкана с храна и толкова пристегната от корсета, че се опасяваше да не би да й прилошее. Това щеше да бъде фатално, защото само възрастните мъже и старите дами можеха да се оригнат, без да се страхуват от общественото неодобрение.
	Каретата се изкачи на върха на хълма и пред тях се възправи бялата къща със своята съвършена симетрия, с високите си колони, обширни веранди и плосък покрив — красива, както е красива жена, толкова уверена в чара си, че към всички е щедра и приветлива. Скарлет обичаше Дванайсетте дъба дори повече от Тара заради величествената хубост и сдържаното достойнство, които липсваха на Джералдовия дом.
	Широката виеща се алея бе задръстена с яздитни коне, карети и гости, които слизаха от тях и отправяха поздрави към своите приятели. Ухилени негри, възбудени както винаги при празненство, отвеждаха животните към стопанския двор, където щяха да бъдат разпрегнати и разседлани, за да си починат през деня. Рояци деца, черни и бели, тичаха с крясъци по тучната поляна пред къщата. Едни играеха на дама, други на гоненица и всички се хвалеха колко много ще изядат. Просторната галерия гъмжеше от хора и когато каретата на О’Хара спря пред парадния вход, Скарлет видя как разни момичета, същински пеперуди в пъстроцветните си рокли, се качват и слизат по стълбите за втория етаж, прегърнати през кръста, и се навеждат над изящните парапети, за да разменят закачки с младежите в долната галерия.
	През отворените френски прозорци на салона тя зърна по-възрастните жени, насядали в кръг, спокойни и улегнали в тъмните си тоалети. Те си вееха с ветрила и очевидно бяха подхванали вечните си разговори за бебета и за това кой за кого и защо се е оженил. Том, икономът на Уилксови, вървеше забързан през галерията със сребърен поднос в ръце и с поклони и усмивки предлагаше питиета във високи чаши на млади мъже в бежови и сиви панталони и фини ленени ризи с жабо.
	Обляната в слънце предна веранда беше препълнена с гости, Скарлет отбеляза наум, че целият окръг се е стекъл тук. Четирите Тарлтънови момчета и баща им стояха облегнати до колоните — близнаците Стюарт и Брент един до друг, неразделни както винаги, а Том и Бойд — до баща си Джеймс Тарлтън. Мистър Калвърт стоеше плътно до съпругата си — севернячка, която и след петнайсет години, прекарани в Джорджия, не беше успяла да се почувства свойски в този край. Всички бяха много любезни и внимателни с нея, защото я съжаляваха, но никой не можеше да забрави, че към грешката си да се роди на Север бе прибавила и тази, че бе служила у мистър Калвърт като гувернантка на децата му. Двете Калвъртови момчета, Рейфърд и Кейд, също бяха там с палавата си русокоса сестра Катлийн и се задяваха със смуглия Джо Фонтейн и Сали Мънроу, хубавичката му бъдеща съпруга. Алекс и Тони Фонтейн шепнеха нещо на Димити Мънроу и я караха да се залива в неудържим кикот. Имаше семейства, дошли чак от Лъвджой, отдалечен на шестнайсет километра, както и от Файетвил и Джоунсбъро и дори няколко от Атланта и Мейкън. Къщата изглеждаше претъпкана с хора и отвсякъде се носеше неспирното бълбукане на говор, смях, кискане и пронизителни женски пискания и възгласи.
	На парадните стълби стоеше Джон Уилкс с посребрена коса и изправена стойка, излъчващ непринудено обаяние и гостоприемство, което огряваше всекиго като лятното слънце на Джорджия. До него Хъни* Уилкс, наричана тъй, защото назоваваше всички без разлика — от баща си до полските работници — с това галено обръщение, се въртеше неспокойно и се кикотеше, докато поздравяваше пристигащите гости.
	[* Душичка, пиленце (англ.) — б.пр.]
	Нервността на Хъни, породена от очевидното й желание да изглежда привлекателна за всеки мъж в полезрението й, се открояваше пред сдържаното достойнство на бащата и на Скарлет й мина през ума, че в крайна сметка може би има известна истина в думите на мисис Тарлтън. В семейство Уилкс хубави бяха само мъжете. Гъсти тъмнозлатисти ресници окръжаваха сивите очи на Джон Уилкс и на Ашли, но Хъни и сестра й Индия бяха с редки и безцветни мигли. Лицето на Хъни приличаше на заешко, а външността на Индия най-точно можеше да бъде определена като бозава.
	Индия не се виждаше никъде, но Скарлет знаеше, че тя вероятно е в кухнята и дава последни наставления на прислугата. „Горката Индия — помисли си Скарлет, — откакто майка им почина, й се струпаха толкова грижи по къщата, че не е имала възможност да си намери друг обожател освен Стюарт Тарлтън. Но аз пък какво съм виновна, че той ме намира по-хубава от нея?“
	Джон Уилкс приближи до каретата, за да подаде ръка на Скарлет. Докато слизаше, тя видя глуповатата и самодоволна усмивка на Сюелин и разбра, че сестра й вероятно е зърнала сред тълпата Франк Кенеди.
	„То пък един поклонник… Стара мома в панталони!“ — помисли си тя презрително, като стъпи на земята и поблагодари с усмивка на Джон Уилкс.
	Франк Кенеди забърза към каретата, за да помогне на Сюелин, а тя така важно вирна нос, че на Скарлет й се дощя да я плесне.
	Франк Кенеди може и да имаше най-много земя от всички в окръга и да беше с много добро сърце, но тези му достойнства направо бледнееха пред факта, че бе близо четирийсетгодишен, хилав и притеснителен на вид, с редичка червеникава брада и с цялото си поведение напомняше нервозна стара мома. В този момент Скарлет си спомни своя план и потисна презрението си. Тя му хвърли такава лъчезарна усмивка, че той застина, както беше протегнал ръка към Сюелин, и се опули срещу Скарлет в щастливо недоумение.
	Докато разменяше с Джон Уилкс любезни незначителни реплики, Скарлет не спираше да търси с очи Ашли, но на верандата го нямаше. Десетина гласа я извикаха по име и към нея се приближиха Стюарт и Брент Тарлтън, а сестрите Мънроу се втурнаха и взеха да се прехласват по роклята й и тя бързо се озова в центъра на множество гласове, които все повече се извисяваха в усилието да бъдат чути сред врявата. Но къде беше Ашли? Ами Мелани и Чарлс? Тя се огледа, като се стараеше да не го прави много явно, и надзърна към дъното на галерията, където бе застанала една весела групичка.
	Докато бъбреше и се смееше, а същевременно стрелкаше поглед към къщата и двора, забеляза един непознат, който я наблюдаваше нагло и невъзмутимо. В миг тя замръзна на място, обзета от смесено чувство на чисто женско удоволствие, задето е привлякла вниманието на един мъж, и на смътно неудобство от твърде дълбокото си деколте. Той й изглеждаше доста възрастен, поне трийсет и пет годишен. Беше висок и фигурата му излъчваше сила. Скарлет си рече, че никога не е виждала толкова широкоплещест и мускулест мъж, дори би казала прекалено мускулест за човек от благороден произход. Щом очите й срещнаха неговите, той се усмихна и под ниско подстриганите му черни мустаци лъснаха бели хищни зъби. В лицето беше мургав като пират, а очите му черни и дръзки, подсилваха тази прилика с пират, оглеждащ кораба, който ще оплячкоса, или девойката, която ще обезчести. В изражението му имаше някакво хладно безразсъдство, а в усмивката, отправена към нея, личеше насмешлив цинизъм и Скарлет потръпна. Чувстваше, че би трябвало да се усеща обидена от този поглед, и се ядоса на себе си, задето не се обиждаше. Тя не знаеше кой би могъл да бъде този човек, но от смуглото му лице безспорно личеше, че в жилите му тече благородна кръв. Това се забелязваше и по тънкия орлов нос над плътните ярки устни, и по високото чело, и по раздалечените очи.
	Скарлет откъсна поглед от него, без да му се усмихне в отговор, а той се обърна, когато някой извика:
	— Рет! Рет Бътлър! Ела тук! Искам да ти представя най-коравосърдечното момиче в Джорджия.
	Рет Бътлър ли? Името й звучеше познато — май бе свързано с някаква забавна и скандална история, но съзнанието й бе завладяно от Ашли и тя отхвърли тази мисъл.
	— Трябва да изтичам горе и да си оправя косата — обясни тя на Стюарт и Брент, които се опитваха да я отделят от навалицата. — Вие, момчета, ме чакайте и да не побегнете нанякъде с друго момиче, че много ще се ядосвам.
	Съзнаваше, че ако реши да пофлиртува с някой друг, трудно ще се оправи днес със Стюарт. Вече бе доста пийнал и на лицето му бе изписано предизвикателно изражение и неприкрито желание да се сбие с някого, а Скарлет от опит знаеше, че в такива случаи той не си остава само с желанието. Когато минаваше през галерията, тя спря да размени няколко думи с приятелки и да поздрави Индия, която се появи от задната част на къщата с разрошена коса и ситни капчици пот по челото. Горката Индия! Като че не й стигаше нещастието да има безцветна коса и мигли и издадена брадичка, която говореше за несговорчив нрав, ами беше на цели двайсет години и на всичко отгоре с изгледи да си остане стара мома. Дали Индия беше взела много навътре това, че тя й отне Стюарт? Доста хора говореха, че още била влюбена в него, но нима можеше да се разбере какво мисли някой от Уилксови? Дори и да беше сърдита, не се издаваше с нищо и продължаваше да се отнася към Скарлет със същата сдържана любезност, каквато й бе засвидетелствала открай време.
	Скарлет поговори с нея дружелюбно и тръгна нагоре по широките стълби. В този момент зад гърба й някой плахо я повика по име и като се обърна, тя видя Чарлс Хамилтън. Той беше хубаво момче с кестеняви къдрици, надвиснали безредно над бялото му чело, а очите му — тъмнокафяви, бистри и кротки, бяха досущ като на шотландска овчарка. Беше елегантно облечен — с панталон в жълтеникав цвят, черно сако, плисиран нагръдник и широка черна вратовръзка по последна мода. Когато Скарлет се обърна към него, по лицето му плъзна лека руменина. Чарлс Хамилтън беше винаги плах в присъствието на момичета и подобно на повечето срамежливи мъже се възхищаваше на такива живи, самоуверени и непринудени девойки като Скарлет. До този момент тя никога не беше проявявала нещо повече от небрежна учтивост към него, затова сияещата усмивка, с която го поздрави, и двете й протегнати към него ръце едва не го зашеметиха.
	— Я виж ти, Чарлс Хамилтън! Та вие изглеждате чудесно, стари приятелю! Обзалагам се, че сте пристигнали чак от Атланта само за да сразите бедното ми сърце!
	От вълнение Чарлс едва отвърна на поздрава й, стиснал топлите й малки ръце и загледан в игривите й зелени очи. По този начин момичетата говореха на другите момчета, но не и на него. Той не можеше да си обясни причината, но девойките винаги го имаха като по-малък брат и бяха много любезни, но никога не си правеха труда да му подхвърлят закачки. А му се щеше момичетата да флиртуват и да лудуват с него както с други младежи, нито по-хубави, нито по-заможни. В редките случаи, когато това бе ставало обаче, той направо онемяваше и изпадаше в мъчителен смут, задето не може да си отвори устата. След това лежеше буден по цяла нощ и намисляше куп очарователни комплименти, които би могъл да използва, ала рядко му се удаваше възможност да се реваншира, тъй като момичетата обикновено го изоставяха още след първия опит.
	Дори пред Хъни, с която имаше негласна уговорка за женитба, щом влезеше в право да владее собствеността си идната есен, той бе стеснителен и мълчалив. На моменти изпитваше неловкото чувство, че кокетството на Хъни и собственическото й отношение към него не му правят чест, защото си даваше сметка, че каквато е луда по момчетата, ще се държи така с всеки, който й даде повод. Той не беше въодушевен от мисълта да се ожени за нея, защото тя ни най-малко не му вдъхваше буйните романтични вълнения, които разтърсваха влюбените в харесваните от него романи. Отдавнашният му копнеж бе да го обикне някоя дръзка красавица, пълна с плам и енергия.
	И ето сега пред него стоеше Скарлет О’Хара и кокетно го кореше, че е разбил сърцето й!
	Той се опита да измисли някакъв отговор, но не можа и мислено я благослови, че не спира да бъбри и напълно го освобождава от необходимостта да участва в разговора. Беше твърде хубаво, за да е истина.
	— Чакайте ме на това място, докато се върна, защото искам да бъда във вашата компания. Да не почнете да се увъртате около другите момичета, че съм страшно ревнива.
	Тези невероятни думи се изляха от алените устни с трапчинки от двете страни, а разперените смолисти мигли свенливо затрепкаха над зелените очи.
	— Няма — успя най-сетне да отвърне той с пресекнал от вълнение глас, без да подозира, че в нейните очи изглежда като същинско теле, което водят при касапина.
	Перна го лекичко по ръката със сгънатото си ветрило и се обърна към стълбите, когато пред очите й отново се изправи човекът, наричан Рет Бътлър, застанал сам на няколко крачки от Чарлс. Очевидно той бе чул целия разговор, защото й се ухили многозначително и лукаво като котарак и отново я огледа от глава до пети, при това тъй безцеремонно, както никой никога не бе си позволявал.
	„Мътните да го вземат! — възмутено изрече наум Скарлет любимата ругатня на Джералд. — Гледа ме, сякаш… сякаш знае как изглеждам без риза.“ И като отметна рязко глава, тя тръгна нагоре по стълбите.
	В спалнята, където бяха струпани шаловете и наметките, Скарлет завари Катлийн Калвърт да се кипри пред огледалото и да хапе устните си, за да станат по-червени.
	— Катлийн, кой е тоя отвратителен човек долу на име Бътлър? — попита Скарлет, като се мъчеше да повдигне корсажа си, за да се прикрие малко.
	— Нима не знаеш, мила? — зашепна възбудено Катлийн, като хвърляше око към съседната стая, където клюкарстваха Дилси и бавачката на Уилксовите момичета. — Просто не мога да си представя как го изтърпява в къщата си мистър Уилкс, но той бил на гости у мистър Кенеди — май за да купува памук — и, разбира се, мистър Кенеди бил принуден да го доведе със себе си. Не е могъл да го остави сам.
	— Какво толкова страшно, че е дошъл?
	— Мила моя, него не го приемат в доброто общество.
	— Не може да бъде!
	— Това е самата истина.
	Скарлет се замисли върху тази новина, защото никога до този момент не се бе озовавала под един покрив с някого, когото не приемат в доброто общество. Беше много вълнуващо.
	— Какво е направил?
	— О, Скарлет, той има много лоша слава. Името му е Рет Бътлър и е от Чарлстън. Семейството му е сред най-почитаните там, но с него са скарани и дори не му говорят. Каро Рет ми разказа за тоя човек миналото лято. Не са роднини, но тя знае всичко за него. Всъщност целият град знае. Изгонили са го от Уест Пойнт. Представяш ли си? И то за нещо толкова позорно, че не било за ушите на девойка. А след това се случила онази история с момичето, за което той не се оженил.
	— Каква история, разкажи ми!
	— Миличка, но ти нищо ли не знаеш? Каро ми го каза миналото лято. Майка й щяла да умре, ако разберяла, че тя знае такива неща. Та този Бътлър извел едно момиче от Чарлстън на разходка с кабриолет. Не разбрах коя е била, но имам някакви подозрения. Сигурно не е била много свястна, иначе как ще се съгласи да излезе с него късно следобед без придружителка. И представяш ли си, скъпа? Нямало ги почти цяла нощ, най-после се прибрали пеша и казали, че конят побегнал и строшил кабриолета, а те се загубили в гората. Познай какво станало накрая!
	— Не мога да позная, ти ми кажи! — нетърпеливо възкликна Скарлет, като се надяваше да чуе най-лошото.
	— На следващия ден той отказал да се ожени за нея!
	— Ооо! — проточи Скарлет разочарована.
	— Обяснил, че не е… ъъ… че не й е сторил нищо и не вижда защо трябва да се жени за нея. Тогава, разбира се, брат й го извикал на дуел, а той му заявил, че предпочита да го застрелят, отколкото да се ожени за някаква кръгла глупачка. И тъй, дуелът се състоял и мистър Бътлър ранил брата на момичето, който след това умрял. Мистър Бътлър трябвало да напусне Чарлстън и сега никой не го приема — завърши тържествуващо Катлийн, и то тъкмо навреме, защото в този момент в стаята влезе Дилси, за да нагледа поверените й тоалети.
	— А бебе имала ли е? — пошепна Скарлет в ухото на Катлийн.
	Катлийн енергично тръсна глава в знак на отрицание.
	— Въпреки това е съвсем опозорена — отвърна тя с остър шепот.
	„Как ми се ще и на мене да ми се случи същото с Ашли — помисли си внезапно Скарлет. — Той е твърде благовъзпитан, за да откаже да се ожени за мене.“ Но кой знае защо, у нея се прокрадна неволно уважение към Рет Бътлър, задето бе отказал да се ожени за една глупачка.
	Скарлет седеше на висока отоманка от розово дърво под сянката на огромен дъб в задния двор на имението. Воланите и къдрите на роклята й се стелеха на вълни около нея, а изпод тях лекичко се подаваха зелените й пантофки от марокен — най-многото, което една дама можеше да покаже и пак да си остане дама. В ръцете си държеше чиния с почти недокосната храна и бе заобиколена от седем кавалери. Празненството бе в разгара си и в топлия въздух се носеха безспирни смехове и разговори, звънтене на прибори при допира им с порцелана и апетитни миризми на печени меса и пикантни сосове. От време на време лекият ветрец променяше посоката си и от дългите ями долитаха клъбца дим, които бяха посрещани от дамите с шеговито ужасено пискане и енергично размахване на палмовите ветрила.
	Повечето девойки бяха насядали по пейките с придружаващите ги младежи, но Скарлет, с ясното съзнание, че всяко момиче има само две страни и следователно до него могат да седнат само двама мъже, беше избрала място встрани, за да събере около себе си колкото е възможно повече кавалери.
	В сянката на обвитата със зеленина беседка седяха омъжените жени, чиито тъмни рокли се открояваха със своята сдържаност сред всеобщото весело пъстроцветие. Задомените гостенки, независимо от своята възраст, винаги се отделяха в самостоятелна групичка, настрани от момичетата с грейнали очи, от флиртуващите двойки и смеха, защото в Юга, щом една жена се омъжеше, тя завинаги оставяше зад гърба си веселите младежки забавления. От баба Фонтейн, чиито години й даваха привилегията да се оригва невъзмутимо, до седемнайсетгодишната Алис Мънроу, бореща се с пристъпите на повръщане поради първата си бременност, всички бяха сбрали глави в безкрайни родословни и акушерски беседи, които правеха тези събирания много приятни и им придаваха познавателна стойност.
	Скарлет ги поглеждаше с презрение и си мислеше, че напомнят ято тлъсти гарги. Омъжените жени никога не се веселяха. Не й хрумваше изобщо, че ако се омъжи за Ашли, тутакси ще бъде препратена към беседките и предните веранди при въпросните дами в строги копринени тоалети. Щеше да изглежда сериозна и скучна като тях и никога повече нямаше да взема участие във веселието и лудориите. Както при повечето девойки, въображението й я отнасяше не по-далеко от олтара. Освен това в момента беше твърде разстроена, за да се отдава на отвлечени разсъждения.
	Тя наведе очи към чинията си и кокетно гризна от една бисквитка с такава изисканост и очевидна липса на апетит, че безспорно би заслужила одобрението на Мами. При цялото изобилие от поклонници около нея никога в живота си не се бе чувствала по-нещастна. По непонятни причини снощните й планове изцяло се бяха провалили, поне що се отнасяше до Ашли. Беше привлякла цял куп обожатели, но не и Ашли, и страховете й от предишния ден отново я налегнаха. Сърцето й ту биеше бързо, ту съвсем замираше, а бузите й пламваха и отново побледняваха.
	Ашли не бе направил никакъв опит да се присъедини към кръга около нея. Всъщност от пристигането си досега не беше разменила с него нито дума насаме или дори пред другите освен един поздрав. Когато отиде в задната градина, той се отправи към нея да я посрещне, но не беше сам, а Мелани го държеше под ръка, Мелани, дето едва му стигаше до рамото!
	Тя беше съвсем дребничка девойка с крехко телце и напомняше дете, преоблякло се за маскарад в широкия кринолин на майка си — илюзия, която се подсилваше и от свенливия, почти уплашен поглед на големите й кафяви очи. Имаше буйна и къдрава тъмна коса, тъй здраво пристегната под мрежичка, че не се виждаше нито едно немирно кичурче, и тази скромна прическа още повече подчертаваше сърцевидната форма на лицето й. То беше твърде широко в скулите и прекалено заострено при брадичката, с миловидно и плахо изражение, но общо взето, съвсем невзрачно, а и тя не се опитваше да прилага някакви женски хитрости, за да се харесва и да прикрива тази невзрачност. Мелани изглеждаше точно такава, каквато бе всъщност — истинска като земята, блага като хляба и чиста като изворна вода. Но при цялата непретенциозност на чертите и на дребната й фигура в движенията й се чувстваше едно спокойно и отмерено достойнство, което бе странно затрогващо и необичайно у момиче само на седемнайсет години.
	Сивата й рокля от прозрачен муселин с широк виненочервен атлазен колан прикриваше с набори и къдрички детинската недоразвитост на тялото й, а жълтата шапка с дълги тъмночервени панделки изтъкваше млечната белота на кожата й. Над ушите й падаха две тежки букли от пригладената под мрежичката коса и се полюшваха близо до кафявите й очи — тези очи, в които потрепваше нежната светлина на горско езерце през зимата, когато в тихата вода проблясват нападалите кафяви листа.
	Тя се усмихна за поздрав на Скарлет с плаха симпатия и каза, че много харесва зелената й рокля, а Скарлет с голямо усилие успя да й отвърне що-годе прилично — тъй силно беше желанието й да говори насаме с Ашли. Още оттогава Ашли седна на едно столче в краката на Мелани, настрани от другите гости, и тихо разговаряше с нея с онази бавна и сънлива усмивка, която Скарлет обичаше. И което бе още по-лошо, при тази негова усмивка очите на Мелани проблясваха, тъй че — това дори Скарлет трябваше да признае — тя изглеждаше почти хубава. Когато Мелани погледнеше към Ашли, безцветното й личице се запалваше сякаш от някакъв вътрешен огън и в него бликаше цялата любов, събрана в сърцето й.
	Скарлет се мъчеше да не поглежда към тях, но не можеше да се въздържи и след всяко надзъртане удвояваше старанията си да се показва весела, като се смееше с кавалерите си, дразнеше ги и подхвърляше предизвикателни шеги, а когато й правеха комплимент, отмяташе глава тъй, че обиците й заиграваха и звънко отсичаше: „Дрън-дрън шикалки!“ Тя ги обвиняваше, че никой от тях не е искрен, и заявяваше, че няма намерение да вярва на мъжки приказки. Но Ашли като че изобщо не я забелязваше. Той гледаше само Мелани и продължаваше да й говори, а Мелани беше свела към него лице, на което красноречиво бе изписана радостта й, че е негова избраница.
	И тъй, Скарлет бе нещастна.
	За страничен наблюдател едно момиче не би могло да има по-малко основание да се чувства нещастно. Несъмнено тя беше красавицата на празненството и привличаше всеобщото внимание. Възторженият захлас на мъжете наред със завистта на останалите момичета по всяко друго време биха й доставили огромно удоволствие.
	Чарлс Хамилтън, окуражен от нейното внимание, се беше закотвил от дясната й страна и решително отказваше да бъде изместен, към което близнаците Тарлтън се стремяха с общи усилия. В едната си ръка той държеше ветрилото й, а в другата — чинията си с недокоснатата храна, и упорито избягваше погледа на Хъни, готова всеки миг да избухне в сълзи, Кейд се бе изтегнал на тревата от лявата й страна, подръпваше я за полата, за да привлече вниманието й, и мяташе унищожителни погледи към Стюарт. Отношенията между него и близнаците се обтягаха и те дори си бяха разменили вече грубости. Франк Кенеди се суетеше като квачка около единственото си пиле и тичаше напред-назад от сянката на дъба до масите, откъдето вземаше лакомства, за да съблазнява Скарлет, като че нямаше цяла дузина прислужници за тази цел. В резултат на това намусеното недоволство на Сюелин бе пораснало дотолкова, че тя не можеше да го прикрива, а стрелкаше заплашително Скарлет по начин, съвсем недостоен за една дама. Малката Карийн бе готова да се разплаче, защото въпреки окуражителните думи на Скарлет от сутринта Брент й бе подхвърлил само: „Здрасти, дребосък“ — и бе дръпнал панделката в косите й, преди изцяло да посвети вниманието си на Скарлет. Обикновено той беше много мил и се отнасяше към Карийн с шеговита почтителност, което я караше да се чувства пораснала и да мечтае тайно за деня, когато щеше да се появи с вдигнати в прическа коси и дълга до земята рокля, за да го има вече като истински обожател. А сега излизаше, че той е покорен от Скарлет. Сестрите Мънроу скриваха досадата си от измяната на мургавите Фонтейнови, но и те сигурно се ядосваха, че Тони и Алекс се въртят около кръга и дебнат някой да се отмести, за да застанат до Скарлет.
	С деликатно повдигане на вежди те изразиха пред Хети Тарлтън неодобрението си от поведението на Скарлет. „Нечувана дързост“ — съобщиха си с очи. Трите млади дами едновременно, като по команда, вдигнаха дантелените си чадърчета, учтиво обясниха, че са яли достатъчно, и като докоснаха леко раменете на младежите, застанали най-близо до тях, изчуруликаха, че искат да бъдат придружени, за да разгледат розовата градина и оранжериите.
	Скарлет се заля в смях, като видя как от редовете нейните почитатели насилствено бяха откъснати трима под предлог, че момичетата искали да разгледат места, познати им още от детинство, и метна бърз поглед към Ашли, за да провери дали е видял това. Но той си играеше с дългия колан на Мелани и я гледаше усмихнато. Сърцето й болезнено се сви. Тя усети, че с удоволствие би раздрала до кръв нежната кожа на Мелани с цвят на слонова кост.
	Докато отместваше очи от Мелани, забеляза, че Рет Бътлър отново се е втренчил в нея. Не беше се смесил с тълпата, а стоеше настрани и разговаряше с Джон Уилкс. Той я бе наблюдавал и когато погледите им се срещнаха, открито се разсмя насреща и Скарлет изпита неловкото чувство, че този човек, за когото бяха затворени домовете на добрите семейства, единствен от присъстващите знае какво се крие зад буйната й веселост и това му доставя някаква сатанинска наслада. Тя и него би издрала с удоволствие.
	„Ако изтърпя това празненство и остана жива до следобед — мислеше си тя, — когато всички момичета се качат да си дремнат, за да са свежи за бала, ще остана долу и ще говоря с Ашли. Не може да не е забелязал какъв успех имам. — И тя утеши сърцето си с друга надежда: — Разбира се, че той трябва да бъде внимателен с Мелани. Тя му е братовчедка, при това е толкова безинтересна, че ако не е той, трябва да стои сама през цялото време.“
	При тази мисъл тя наново се окуражи и удвои старанията си по отношение на Чарлс, чиито кафяви очи, светнали от вълнение, не се отделяха от нея. За Чарлс целият този ден бе като чуден сън, в който се осъществяваха най-смелите му мечти, и той неочаквано се бе влюбил в Скарлет. Пред това ново чувство Хъни отстъпи някъде назад в съзнанието му и той съвсем смътно се сещаше за нея. Хъни беше просто креслив врабец в сравнение със Скарлет, която приличаше на прелестно пъстроперо колибри. Тя определено му засвидетелстваше предпочитание, шегуваше се, задаваше му въпроси и сама си отговаряше на тях, тъй че той се чувстваше умен, без да му се налага да отрони и дума. Другите момчета бяха озадачени и ядосани от явния и интерес към него, защото знаеха, че Чарлс е срамежлив и не може да свърже две думи пред хора. Те всички кипяха вътрешно и растящият им гняв създаваше сериозно предизвикателство спрямо доброто им възпитание. Ако не беше Ашли, триумфът на Скарлет щеше да е пълен.
	Когато от чиниите изчезнаха и последните късчета свинско, пилешко и овнешко, Скарлет взе да се надява, че е дошло време Индия да стане и да предложи на дамите да се оттеглят в къщата. Беше два часът и слънцето приличаше, но Индия, уморена от тридневните приготовления за празненството, беше доволна, че може да си почине в беседката, и крещеше нещо в ухото на един глух стар господин от Файетвил.
	Тълпата бе обхваната от сънна леност. Негрите мудно разчистваха масите, върху които бе поднесена храната. Смехът и разговорите не бяха вече тъй оживени и някои групички тук-там съвсем замлъкнаха. Всички чакаха домакинята да даде знак за края на сутрешното увеселение. Палмовите ветрила се поклащаха все по-бавно и няколко възрастни господа вече клюмаха, уморени от горещината и препълнените си стомаси. Градинското празненство бе свършило и припичащото слънце пораждаше у всички желание да отдъхнат.
	В тези часове, между сутрешния пикник и бала, компанията изглеждаше съвсем мудна и спокойна. Само младите мъже бяха запазили неизчерпаемата енергия, която малко преди това изпълваше всички гости. Те минаваха от една групичка към друга, откъдето долитаха меките им провлечени гласове; бяха красиви като чистокръвни жребци и не по-малко опасни. Всички гости бяха оборени от следобедна нега, но под повърхността тлееха буйни страсти, които мигом можеха да се възпламенят и да станат пагубни. Буйна красота отличаваше и мъжете, и жените, укротени дотолкова, че да обуздават склонната си към известно насилие природа и да проявяват приятни и изискани маниери.
	Мина известно време, през което слънцето напече още по-силно, и Скарлет, заедно с останалите гости, отново погледна към Индия. Разговорът вече съвсем замираше, когато сред полугласните приказки яростно се извиси гласът на Джералд. Той стоеше на известно разстояние от масите и разгорещено спореше с Джон Уилкс.
	— Мътните да те вземат, човече! Да се молим за мирно уреждане на спора с янките? След като ги разбихме тия негодници при Форт Съмтър? Миролюбие ли? Югът трябва да покаже с оръжие, че не търпи да го обиждат и че не напуска Съюза по негово благоволение, а затуй, че е силен!
	„Боже мили! — рече си Скарлет. — Почна се! Сега заради него ще стоим тук до нощес.“
	Сънливостта мигновено напусна ленивата тълпа и във въздуха като че ли премина ток. Мъжете наскачаха от пейките и столовете, буйно заръкомахаха и гласовете им се сблъскаха в борба за правото да бъдат чути. През цялата сутрин не бяха се водили никакви разговори за политика или за надвисналата война поради изричната молба на Джон Уилкс да не бъдат отегчавани дамите. Но след като Джералд бе изревал думите „Форт Съмтър“, всички присъстващи мъже забравиха предупреждението на домакина.
	— Разбира се, че ще се бием…
	— Крадливи янки…
	— Ще ги пометем за месец!…
	— Един южняк ще повали двайсет янки…
	— Ще им дадем такъв урок, че дълго да им държи влага!
	— По мирен път ли? Те няма да ни оставят мирни…
	— Не, вижте само как мистър Линкълн обиди нашите пълномощници!
	— Тъй ами! Държа ги да висят цели седмици и все се кълнеше, че ще евакуира Форт Съмтър!
	— Щом искат война, ще им дадем да се разберат тогава!…
	А над всички гласове най-силно гърмеше Джералдовият. Скарлет не чуваше нищо друго освен думите „Права на щатите, за Бога!“, които се крещяха неспирно. Джералд се забавляваше чудесно, но не и дъщеря му.
	„Отцепване, война“ — от много повтаряне тези думи отдавна предизвикваха силна досада у Скарлет, но сега те й бяха ненавистни, защото означаваха, че мъжете щяха с часове да държат речи един пред друг и тя нямаше да успее да отмъкне Ашли настрана. Разбира се, войната щеше да се размине и мъжете го знаеха. Те просто обичаха да говорят и се опияняваха от собствените си гласове.
	Чарлс Хамилтън не беше станал с другите и когато се оказа почти насаме със Скарлет, наведе се по-близо до нея и със смелост, породена от новото му чувство, шепнешком й се изповяда:
	— Мис О’Хара, аз… аз… реших вече, че ако се бием, ще ида в Южна Каролина и там ще се присъединя към някоя част. Говори се, че мистър Уейд Хамптън сформирал кавалерийски ескадрон, и аз, то се знае, искам да ида при него. Той е забележителен човек и беше най-добрият приятел на баща ми.
	„Какво ли очаква от мене? Да викна три пъти ура?“ — запита се Скарлет, защото изражението на Чарлс подсказваше, че той споделя с нея съкровена тайна. Тя не можа да измисли какво да отвърне и само го погледна, като в себе си се чудеше защо мъжете са такива глупаци, та си въобразяват, че жените се интересуват от подобни неща. Той изтълкува погледа й като безмълвно възхищение и продължи бързо, набрал смелост:
	— Ако замина… на вас… ще ви бъде ли мъчно, мис О’Хара?
	— Всяка нощ ще обливам възглавницата си в сълзи — отвърна Скарлет с намерение да го обърне на шега, но той прие думите й буквално и цял пламна от удоволствие. Потърси предпазливо ръката й, скрита в гънките на роклята, и я стисна, зашеметен от собствената си дързост и нейната благосклонност.
	— Ще се молите ли за мене?
	„Какъв глупак!“ — горчиво си каза Скарлет и тайно се огледа с надеждата някой да я избави от този разговор.
	— Ще го сторите ли?
	— О… да, да, разбира се, мистър Хамилтън! Ще казвам поне по три молитви всяка вечер!
	Чарлс се озърна, пое си дълбоко дъх и стегна мускулите на стомаха си. Сега бяха, тъй да се каже, сами и друг удобен случай може би нямаше да му се представи. А дори и съдбата да му поднесеше подобна възможност, смелостта му вероятно щеше да го напусне.
	— Мис О’Хара… трябва да ви кажа нещо. Аз… аз ви обичам!
	— Ъ?… — разсеяно отвърна Скарлет, като се мъчеше да надникне през тълпата спорещи мъже до мястото, където Ашли все още седеше в краката на Мелани и разговаряше с нея.
	— Да! — прошепна Чарлс, възхитен от това, че тя нито се засмя, нито изписка, нито пък припадна, както той си представяше, че реагират младите момичета при подобни обстоятелства. — Аз ви обичам! Вие сте най… най… — И за пръв път езикът му се отвърза. — Вие сте най-красивото момиче, което съм виждал. Най-милото и най-доброто. Вие сте чудесна във всяко едно отношение и аз ви обичам от цялото си сърце. Не се и надявам, че можете да се влюбите в някой като мене, но, скъпа мис О’Хара, ако ме насърчите малко поне, обещавам ви да сторя всичко възможно, за да ме обикнете. Аз ще…
	Чарлс се запъна, понеже не можа да измисли нещо толкова трудно постижимо, че да докаже на Скарлет дълбочината на чувството си, и рече простичко:
	— Искам да се оженя за вас.
	Думата „оженя“ стресна Скарлет и рязко я върна към действителността. Тя тъкмо си мислеше за женитба и за Ашли и погледна към Чарлс със зле прикрито раздразнение. Защо трябваше някакъв си глупак да й натрапва чувствата си точно в този ден, когато бе разтревожена до полуда? Ох, телето му с теле! Тя погледна умоляващите кафяви очи, но не забеляза нищо от прелестта на първата любов на един стеснителен младеж, от възхищението му пред сбъднатия идеал и неудържимото щастие и нежност, които го поглъщаха всецяло. Скарлет беше свикнала мъжете да я молят за ръката й, и то мъже много по-привлекателни от Чарлс Хамилтън, с достатъчно усет и изисканост, за да не й правят предложенията си по време на градинско увеселение, когато умът й е зает с по-важни неща. Видя само едно двайсетгодишно момче с глуповата физиономия, червена като варено цвекло. Прииска й се да му каже колко смешен изглежда. Ала думите, които Елен я бе научила да казва в такива непредвидени моменти, тутакси дойдоха на устата й и като сведе очи по силата на вкоренения навик, тя промърмори:
	— Мистър Хамилтън, разбирам каква чест ми оказвате, като ми предлагате да стана ваша съпруга, но това е толкова неочаквано, че не зная какво да ви отговоря.
	Това беше умел похват да погъделичка мъжкото самолюбие и в същото време да постави обожателя в дълбокия резерв от кандидати, ала Чарлс възприе думите й така, сякаш тази уловка не бе стара като света.
	— Бих чакал вечно! Няма да настоявам, ако не сте напълно сигурна, че го желаете. Моля ви, мис О’Хара, кажете ми, че мога да се надявам!
	— Ъ? — отрони Скарлет, вперила зорки очи в Ашли, който не бе станал от мястото си, за да участва в разговорите за войната, и в този момент се усмихваше на Мелани. Ако този глупак, дето я беше стиснал за ръката, млъкнеше за малко поне, може би щеше да чуе за какво си говорят. Трябваше да разбере какво приказват! Какво му разправяше Мелани, та в очите му имаше такъв интерес?
	Думите на Чарлс заглушаваха гласовете, които тя се напрягаше да чуе.
	— О, я замълчете! — изшептя му тя и ощипа ръката му, без дори да го погледне.
	Стреснат и засрамен, Чарлс се изчерви до сълзи при този упрек, но когато видя, че погледът й е отправен към сестра му, облекчено се усмихна. Скарлет просто се боеше, че думите му могат да стигнат до нечии уши. Естествено бе тя да е смутена и каквато си бе срамежлива, сигурно се ужасяваше, че някой може да чуе. Чарлс усети неизпитван дотогава прилив на мъжественост, защото за пръв път в живота си бе смутил момиче. Чувството бе опияняващо. Въобрази си, че успява да придаде на лицето си израз на небрежно безразличие, и лекичко щипна Скарлет в отговор, та да й покаже, че е достатъчно светски мъж, за да разбере и приеме забележката й.
	Тя дори не усети пощипването му, защото сега ясно чуваше нежния глас, който беше най-привлекателното у Мелани.
	— За съжаление не мога да се съглася с вас за творбите на мистър Такъри. Той е циник. Боя се, че му липсва благовъзпитаността на мистър Дикенс.
	„Как е възможно да се говорят такива глупости на мъж?“ — смаяна се запита Скарлет, готова да се разсмее от облекчение. Ами че тази Мелани беше просто един мухлясал книжен плъх, а всеки знаеше какво е мнението на мъжете за такива отвеяни сухарки. Единственият начин да се възбуди интересът на един мъж бе да му говориш за него самия, а след това постепенно да обърнеш разговора към себе си и да го задържиш там.
	Скарлет би намерила причина за тревога, ако Мелани кажеше: „Вие сте просто чудесен!“ или „Как ви идват наум подобни неща? Моето бедно мозъче ще се пръсне, ако се опитам някога да мисля за това!“ А онази там, при мъж в краката й, говореше тъй сериозно, сякаш бе в черква. Скарлет се окуражи и в сърцето й нахлу толкова светла надежда, че тя обърна към Чарлс сияещи очи и радостно му се усмихна. Окрилен от това доказателство за нейната взаимност, той грабна ветрилото й и взе да го размахва тъй въодушевено, че разроши косата й.
	— Ашли, не сме имали честта да чуем твоето мнение — обади се Джим Тарлтън, като се извърна от групата разгорещени мъже.
	Ашли се извини и стана. Наоколо няма никой, който да е толкова красив, реши Скарлет, като не пропусна да отбележи наум колко грациозна е небрежната му поза и как слънцето позлатява косата и мустаците му. Дори по-възрастните мъже млъкнаха, за да чуят какво ще каже той.
	— Господа, разбира се, че ако Джорджия се бие, ще се бия и аз. Нали затова се присъединих към Ескадрона — рече той. Сивите му очи се отвориха широко и сънливостта им изчезна. Погледът му стана напрегнат, какъвто Скарлет никога не беше го виждала, — но и аз като татко се надявам, че янките ще ни пуснат да се отделим по мирен път и няма да има военни действия… — Той усмихнато вдигна ръка при възмутените викове, които нададоха Фонтейнови и Тарлтънови. — Да, да, зная, че бяхме обидени и излъгани… Но ако бяхме на мястото на янките и те се опитваха да напуснат Съюза, как щяхме да реагираме ние? Почти но същия начин. Нямаше да ни хареса.
	„Ето го, пак започва — помисли си Скарлет. — Винаги се поставя на мястото на другите.“ За нея във всеки спор имаше само една справедлива страна, и толкова. Понякога беше невъзможно да разбереш Ашли.
	— Нека не се разпалваме толкова и дано да няма война. Повечето нещастия в света са причинени от войните. А когато войните са свършвали, никой не си е спомнял за какво изобщо са се водили.
	Скарлет изсумтя недоволно. Добре че всички имаха Ашли за смелчага, защото иначе щеше да си създаде неприятности. Докато си мислеше това, врявата на недоволство от Ашли нарасна още повече и срещу него се сипеха яростни укори.
	В беседката старият глух господин взе да тупа Индия по рамото.
	— Какво става? За какво приказват?
	— За война! — викна Индия в ухото му, сложила ръце около устата си. — Искат да се бият с янките!
	— Ааа, за война ли? — кресна той и като намери пипнешком бастуна си, скочи от стола със смайваща енергичност. — Аз да им кажа за войната. Бил съм там.
	Мистър Макрей нямаше възможност да говори често за война, тъй като жените от неговото семейство бързаха да му затворят устата.
	Той бързо докуцука до групата, като размахваше бастуна си и викаше, и тъй като не можеше да чуе гласовете около себе си, скоро стана безспорен победител в борбата за думата.
	— Я ме чуйте мене, жребци подивели! Вие не знаете какво искате. Аз съм се бил и мога да ви разправя какво е. Участвал съм в Семинолската война и бях такъв глупак, че се емнах и на Мексиканската. Никой от вас не знае що е война. Мислите си, че тя е да яздиш добър кон, а сетне хубави девойки да ти хвърлят цветя, когато се прибираш вкъщи като герой. Ама не е тъй. Не сте познали! Война значи да гладуваш и да те хваща шарка и пневмония, дето си спал в калта. Ако пък не е шарка и пневмония, ще те удари в червата. Тъй я! Да не ви разправям какво прави войната с червата на човека — хваща го дизентерия и какво ли не още…
	Дамите се изчервиха от смущение. Мистър Макрей им напомняше за едни по-сурови и грубовати времена също като баба Фонтейн със смущаващите й оригвания — времена, които всички биха искали да забравят.
	— Тичай да отведеш дядо си — изшептя една от дъщерите на стария господин към момичето, застанало наблизо. — Казвам ви честно — сподели тя полугласно с развълнуваните дами около себе си, — с всеки ден става все по-лош — няма да повярвате какво изтърси тази сутрин пред Мери, а тя е само шестнайсетгодишна. Каза й: „Слушай, госпожичке…“ — и гласът й премина в шепот, когато момичето се приближи към дядо си, за да го убеди да се върне на мястото си под сянката.
	Сред всички, които сновяха под дърветата, момичетата — развълнувано усмихнати, мъжете — погълнати във възбудени разговори, имаше само един човек, който изглеждаше спокоен. Погледът на Скарлет се насочи към Рет Бътлър, който се бе облегнал на едно дърво, пъхнал ръце в джобовете на панталона си. Тъй като мистър Уилкс се бе отделил от него, той стоеше сам и не беше произнесъл нито дума при разгорещените спорове. Червените устни под късо подстриганите черни мустаци бяха скептично извити надолу, а в тъмните очи проблясваше презрителна насмешка, сякаш бе свидетел на детински хвалби. Слушаше безмълвно как Стюарт Тарлтън повтаря с разчорлена рижа коса и светнали очи:
	— За един месец само ще ги пометем! Хората с благородна кръв винаги се бият по-добре от голтаците. Какъв ти месец! В една битка само!…
	— Господа — обади се Рет Бътлър с равен и провлечен изговор, който издаваше чарлстънския му произход, без да променя позата си и да извади ръце от джобовете, — мога ли да кажа две думи?
	В държането му, също както и в погледа му, личеше презрение и макар външно да беше безукорно учтив, тази учтивост като че бе умишлена пародия на маниерите на заобикалящите го хора.
	Групата се извърна към него, готова да прояви любезността, дължима на един външен човек.
	— Дали някому от вас, господа, е хрумвало, че на юг от линията Мейкън-Диксън няма нито една оръжейна фабрика? Или колко малко леярни има в Юга? Или ако щете, фабрики за преработка на вълна и памук, фабрики за обувки? Мислили ли сте, че няма да разполагаме с нито един военен кораб и янките ще затиснат пристанищата ни за по-малко от седмица, тъй че няма да можем да изнасяме памука? Но разбира се, господа, вие сте обмислили това.
	„Смята нашите момчета за глупаци“ — възмути се Скарлет и страните й пламнаха от гняв.
	Очевидно тя не беше единствената с подобна мисъл, защото някои от младежите войнствено вирнаха брадички. Джон Уилкс уж небрежно, но бързо се върна при Рет, сякаш за да внуши на присъстващите, че този човек е негов гост, а и че наоколо има дами.
	— Бедата при повечето от нас, южняците — продължаваше Рет Бътлър, — е, че ние или не пътуваме достатъчно, или не извличаме полза от пътуванията си. Вие всички, господа, несъмнено доста сте пообиколили, но какво сте видели? Европа, Ню Йорк, Филаделфия, а дамите, то се знае, са били в Саратога. — Тук той леко се поклони към групичката под беседката. — Видели сте хотелите, музеите, баловете и игралните домове и сте се върнали у дома убедени, че няма по-добро място от Юга. Що се отнася до мене, аз съм родом от Чарлстън, но последните няколко години прекарах в Севера.
	Белите му зъби блеснаха в усмивка, сякаш съзнаваше, че за никого от присъстващите не е тайна защо не живее в Чарлстън, но, изглежда, това никак не го засягаше.
	— Видял съм много неща, които вие не сте видели. Хиляди емигранти, готови да се бият за янките, за да получат храна и няколко долара; фабриките, леярните, корабостроителниците, железните и каменовъглените мини — всичко това са неща, които ние нямаме. Имаме само памук, роби и прекалено самочувствие. Те ще ни смажат за един месец.
	За момент се възцари напрегната тишина. Рет Бътлър извади фина ленена кърпичка от джоба на сакото си и с бавен жест бръсна няколко прашинки от ръкава си. В тълпата се надигна заплашителен ропот, а от беседката долетя жужене, смисълът на което можеше да се отгатне тъй безпогрешно, както и това на кошер разгневени пчели. Макар все още да чувстваше ядния плам по бузите си, Скарлет подсъзнателно схвана с практичния си ум, че този човек е прав и че думите му са разумни. Вярно, че тя никога не бе виждала фабрика, нито познаваше някой, който да е виждал. Но дори и да беше истина, излизаше невъзпитано от негова страна да прави такова изказване, при това на празненство, където хората отиват да се забавляват.
	Стюарт Тарлтън пристъпи напред със свъсени вежди, следван плътно от Брент. Разбира се, Тарлтъновите близнаци имаха добри обноски и не биха направили скандална сцена по време на увеселение, макар и след предизвикателство. При все това всички дами се почувстваха приятно възбудени, тъй като в действителност много рядко присъстваха на сбиване или скандал. Обикновено научаваха за тях от трето лице.
	— Господине — тежко отрони Стюарт, — какво искате да кажете?
	Рет го погледна любезно, но с присмехулни пламъчета в очите.
	— Искам да кажа това, което веднъж е заявил Наполеон — отвърна той. — Може би сте чували за него. А то е: „Господ е на страната на най-силната войска!“ — И се обърна към Джон Уилкс с неподправена учтивост. — Обещахте да ми покажете библиотеката си, сър. Бих ли могъл сега да я видя, ако не ви затруднявам много? Боя се, че скоро трябва да потеглям за Джоунсбъро, където имам малко работа.
	Той се завъртя с лице към тълпата, тракна токовете си един о друг и се поклони като изкусен танцьор, твърде грациозно за едър мъж като него, а същевременно и дръзко, сякаш зашлеви плесница на присъстващите. След това тръгна през поляната заедно с Джон Уилкс, вирнал тъмнокосата си глава, и смущаващият му смях долетя до групата около масите.
	След моментната тишина, породена от изумлението, бръмченето се разнесе отново. Индия стана уморено от мястото си в беседката и тръгна към ядосания Стюарт Тарлтън. Скарлет не можа да чуе какво му каза тя, но погледът, който бе отправила към сведената му глава, я накара да усети нещо като угризение. Това беше същият поглед на пълна всеотдайност, с който Мелани гледаше Ашли, само че Стюарт не го забелязваше.
	Значи Индия го обичаше. Скарлет си помисли за момент, че ако не бе флиртувала тъй явно със Стюарт на онзи политически сбор преди година, той можеше отдавна да се е оженил за Индия. Но угризението й бързо отмина и тя се успокои с мисълта, че не е нейна вината, дето другите момичета не могат да задържат поклонниците си.
	Накрая Стюарт неохотно се усмихна на Индия и кимна с глава. Вероятно Индия го молеше да не тръгва след мистър Бътлър и да не създава неприятности. Под дърветата настана леко раздвижване, когато гостите се надигнаха и започнаха да се изтръскват от трохите. Омъжените жени викнаха бавачките и малките си деца и се заприготвяха да си вървят, а момичетата с приказки и смехове тръгнаха към къщата, за да поклюкарстват в спалните на горния етаж и да си подремнат. Всички дами излязоха от задния двор и предоставиха беседката и сянката под дъбовете на мъжете. Остана само мисис Тарлтън. Тя бе задържана от Джералд, мистър Калвърт и другите, които искаха от нея отговор във връзка с конете за Ескадрона.
	Със замислена и любопитна усмивка Ашли се приближи до мястото, където седяха Скарлет и Чарлс.
	— Този човек е доста арогантен, какво ще кажете? — сподели той, отправил поглед след Бътлър. — Същински потомък на Борджиите.
	Скарлет бързо премисли, но не можа да се сети за семейство с такова име от окръга, Атланта или Савана.
	— Не ги познавам. Роднина ли им е? Кои са те?
	Чарлс застина сконфузено, без да вярва на ушите си, и на лицето му ясно се изписа борбата, която водеха у него срамът и любовта. Любовта победи, защото той реши, че за едно момиче бе достатъчно да е мило, нежно и красиво, без да има образование, което само би намалило очарованието му, и бързо отвърна:
	— Борджиите са били италианци.
	— А, тъй ли — промърмори Скарлет, загубила интерес, — чужденци значи.
	Тя се извърна към Ашли с най-прелестната си усмивка, но кой знае защо, той не я гледаше. Бе отправил към Чарлс поглед, в който имаше разбиране и малко жалост.


	Скарлет стоеше на стълбищната площадка и внимателно надничаше през перилата към долната галерия. Беше пуста. От спалните на горния етаж се носеше безспирното жужене на сподавени гласове, което ту се усилваше, ту се снишаваше, а на фона му се чуваха изблици смях и отделни фрази като: „Ами! Така ли му каза?“ и „А той какво ти отвърна?“ На леглата и диваните в шестте големи спални почиваха девойките, съблекли рокли, с разхлабени корсети и разпуснати по раменете коси. В този край следобедният сън беше обичай и бе особено необходим при целодневните увеселения, които започваха рано сутрин и завършваха с вечерния бал. В продължение на половин час момичетата щяха да бъбрят и да се смеят, а след това слугите щяха да спуснат капаците и в топлия полумрак приказките щяха да замрат до шепот, докато накрая настанеше тишина, нарушавана само от равномерно дишане.
	Преди да се измъкне в коридора и да тръгне надолу по стълбите, Скарлет се бе уверила, че Мелани е легнала при Хъни и Хети Тарлтън. От прозореца на площадката тя видя, че неколцина мъже са седнали в беседката и пият от високи чаши; знаеше, че те ще се заседят там до късно следобед. Огледа групичката, но Ашли не беше сред тях. След това се ослуша и чу гласа му. Както се бе и надявала, той още стоеше край парадната алея и се сбогуваше със заминаващите госпожи и деца.
	Усетила сърцето си чак в гърлото, тя бързо слезе по стълбите. Ами ако срещнеше мистър Уилкс? Какво обяснение щеше да му даде, задето бродеше из къщата, докато всички останали момичета се бяха отпуснали в освежителен сън? Е, трябваше да се рискува.
	Когато стигна най-долното стъпало, тя чу как слугите шетат из салона под заповедите на иконома — разместваха маси и столове в подготовка за танците. В отсрещния край на широката галерия зееше отворена вратата на библиотеката и тя безшумно се промъкна вътре. Можеше да чака тук, додето Ашли изпрати дамите, и щом той влезеше в къщата, щеше да го повика.
	Библиотеката тънеше в полумрак, защото щорите бяха спуснати. Мрачната стая с високи стени, изцяло закрити от рафтове с книги в тъмни подвързии, я угнетяваше. Ако имаше избор, тя не би се спряла на това място за срещата, на която възлагаше такива надежди. Многото книги винаги я потискаха, както и хората, които с удоволствие изчитаха такива купища. По-точно всички хора с изключение на Ашли. Тя започна постепенно да различава очертанията на масивните мебели: дълбоки меки кресла с високи облегалки и широки подръчници, направени за стройните мъже от семейство Уилкс; тумбести столове с кадифени табуретки пред тях — за момичетата. В другия край на дългата стая, пред камината, като огромно заспало животно се издигаше облегалката на широко канапе — любимото място на Ашли.
	Тя притвори вратата, като остави само малка пролука, и се опита да усмири ударите на сърцето си. Помъчи се да си припомни какво точно бе намислила да каже на Ашли миналата нощ, но не можа да се сети за нищо. Дали въобще го беше намислила и после забравила, или само си бе представяла онова, което Ашли щеше да й каже? Тя не успя да си спомни и внезапно бе овладяна от смразяващ страх. Ако поне сърцето й спреше да бумти в ушите, може би щеше да измисли какво да каже. Но лудешкото туптене само още повече се ускори, щом тя го чу да произнася последните думи за сбогом и да влиза в къщата.
	Единственото, за което можеше да мисли, бе, че го обича, обича всичко у него — от гордо изправената златокоса глава до високите тъмни ботуши, обича смеха му дори когато я озадачава, обича смущаващото му мълчание. О, ако можеше сега да влезе и да я вземе в обятията си, щеше да бъде спасена от необходимостта да казва нещо. Той сигурно я обичаше… Може би молитвата би помогнала. Тя стисна плътно очи и замълви: „Света дево, милостива…“
	— Виж ти, Скарлет! — прозвуча гласът на Ашли, като си проби път през бученето в ушите й и я хвърли в неописуем смут.
	Той стоеше в галерията и надничаше към нея през открехнатата врата, а на лицето му играеше шеговита усмивка.
	— От кого се криеш? От Чарлс или от Тарлтънови?
	Тя жадно пое въздух. Значи е забелязал как мъжете се тълпят около нея. Колко неизказано скъп й беше той, застанал там с проблясващи очи, без дори да подозира нейното вълнение. Скарлет не можа да проговори, а протегна ръка и го дръпна в стаята. Той влезе озадачен, но заинтригуван. Тя беше напрегната и в очите й имаше огънче, каквото никога преди не беше виждал, и дори в сумрака се забелязваше руменината по страните й. Ашли неволно затвори вратата зад себе си и хвана ръката й.
	— Какво има? — попита той почти шепнешком.
	От допира му затрепери. Сега щеше да стане онова, за което бе мечтала. Хиляди безредни мисли се стрелкаха през съзнанието й, но тя не можеше да улови нито една, за да я изкаже с думи. Само трепереше и се взираше в лицето му. Защо той не заговори?
	— Какво има? — повтори Ашли. — Искаш да ми кажеш някоя тайна ли?
	Сковаността й внезапно я напусна и дългогодишните наставления на Елен също тъй внезапно се изпариха от главата й. В този момент господар на съзнанието й беше прямата ирландска кръв на Джералд и от устните й се отрони:
	— Да… една тайна. Обичам те.
	За миг настана такава тишина, че не се чуваше дори диханието им. После тя усети как я залива вълна от щастие и гордост и се отърси от треперенето си. Защо не бе го сторила по-рано? Колко по-простичко беше това от всички благовъзпитани уловки, на които я бяха учили. И очите й потърсиха неговите.
	В тях имаше смайване, недоверие и още нещо… Какво беше то? Да, Джералд бе гледал тъй, когато любимият му ловен кон бе счупил крака си и той трябваше да го застреля. Защо ли пък й хрумна това? Такава глупава мисъл. И защо Ашли изглеждаше тъй странен и не продумваше? После той сякаш надяна на лицето си добре изпробвана маска и галантно се усмихна.
	— Не е ли достатъчно, че днес грабна сърцата на всички мъже? — каза той и в гласа му прозвуча познатата закачлива и ласкава нотка. — Искаш да няма изключения, така ли? Е, ще ти призная, че моето сърце винаги ти е принадлежало. Та ти отдавна го разби.
	Нещо не беше наред. Нещо се объркваше. Не така бе предвиждала разговора с него. Сред многото мисли, препускащи в главата й, една започваше да придобива по-определена форма. Кой знае защо, Ашли се държеше тъй, сякаш приемаше, че тя просто флиртува с него. Но той усещаше, че не е така. Скарлет разбираше това.
	— Ашли!… Ашли… кажи ми… трябва да ми кажеш… О, не се шегувай с мене сега! Имам ли сърцето ти наистина? О, скъпи мой, аз те оби…
	Той бързо сложи ръка на устните й. Маската бе изчезнала.
	— Не бива да казваш тези неща, Скарлет! Не бива. Ти не ги мислиш сериозно. След това ще мразиш себе си, че си ги говорила, а и мене също, че съм ги чул!
	Тя отметна рязко глава. Сякаш мигновено я прониза ток и цяла пламна.
	— Никога не бих могла да те намразя. Казвам ти, че те обичам, а знам, че и ти не си безразличен към мене, защото… — Тя млъкна. Никога по-рано не беше виждала толкова страдание в нечие лице. — Ашли, ти не си безразличен… не си, нали?
	— Не — отвърна той помръкнал, — не съм безразличен.
	Ако й бе отговорил, че я ненавижда, едва ли би се уплашила повече. Вкопчи се в ръката му, без да може да пророни дума.
	— Скарлет — промълви той, — не можем ли да излезем оттук и да забравим изобщо, че сме си казали тези неща?
	— Не — прошепна тя. — Аз не мога. Не разбирам какво се мъчиш да кажеш. Не искаш ли… да се ожениш за мене?
	— Аз ще се оженя за Мелани — отвърна той.
	Без да усети как е станало, тя изведнъж видя, че седи на един от ниските кадифени столове, а Ашли е седнал на меката табуретка в краката й и здраво стиска двете й ръце. Той й говореше нещо, но тя не откриваше никакъв смисъл в приказките му. Съзнанието й блуждаеше, изпразнено от всички мисли, бушуващи в него само преди миг, и думите на Ашли се плъзгаха, без да могат да проникнат навътре, като дъжд по стъкло. Тя ги долавяше някак отдалече, минаваха забързани покрай ушите й — нежни и съчувствени думи, все едно баща утешаваше огорчено дете.
	В главата й отекна името на Мелани и тя се взря в ясните му сиви очи. Видя в тях същата онази отдалеченост, която толкова често я бе обърквала, но и нещо друго — ненавист към самия себе си.
	— Татко ще обяви годежа довечера. Скоро ще стане и сватбата. Трябваше да ти кажа по-рано, но мислех, че знаеш. Мислех, че всички знаят… от години наред. Никога не съм и сънувал, че ти… Ти имаш толкова обожатели. Смятах, че Стюарт…
	В нея бавно започна да се възвръща способността да чувства и да разбира.
	— Но нали ти ей сега ми каза, че не си безразличен към мене?
	Топлите му ръце стиснаха нейните още по-силно и тя усети болка.
	— Скъпа моя, нужно ли е да ме караш да ти говоря неща, които ще те наранят?
	Тя не отговори, но в мълчанието й се чувстваше настоятелност.
	— Как мога да ти обясня това, скъпа? Ти си тъй млада и безгрижна, че не знаеш какво всъщност е бракът.
	— Аз знам, че те обичам.
	— Любовта не е достатъчна, за да бъде един брак сполучлив, когато двама души са тъй различни като нас двамата. Ти би искала да притежаваш изцяло мъжа, който е с тебе, Скарлет — тялото му, сърцето му, душата му, мислите му. И ако ги нямаш, ще бъдеш нещастна. А аз не бих могъл да ти се отдам всецяло. Не само на тебе, но и на никоя друга. Нито бих искал да владея твоя ум и твоята душа. Това би те оскърбило толкова, че скоро би ме намразила, и то горчиво! Ти би възненавидяла книгите, които чета, и музиката, която обичам, защото те ще ме откъсват макар и за малко от тебе. А аз… аз може би…
	— А нея обичаш ли?
	— Тя е като мене, от моята кръв е и ние се разбираме помежду си, Скарлет! Скарлет, как да те убедя, че не може да има мир в брака, ако двамата не си подхождат?
	Някой друг бе казал същото: „Щастие може да има само когато мъжът и жената са от едно тесто.“ Кой ли? Сякаш бяха минали милион години, откакто го бе чула, но все още не можеше да открие никакъв смисъл в това.
	— Но ти каза, че не си безразличен.
	— Не биваше да го казвам.
	Тя усети как някъде дълбоко в нея лумна огънче и бавно се разпали в ярост, изтикваща всичко друго от съзнанието й.
	— И все пак беше такъв мерзавец, че да го кажеш…
	Лицето му побеля.
	— Бях мерзавец, щом го казах, след като се женя за Мелани. Сторих ти зло, а на Мелани дори по-голямо. Трябваше да мълча, защото знаех, че няма да ме разбереш. Как мога да бъда безразличен към тебе, която кипиш от страстна жизненост, непостижима за моята природа? Към тебе, която можеш да обичаш и мразиш тъй несдържано и буйно, както аз никога не бих могъл? Ти първична като въздуха, огъня и стихиите, а аз…
	Тя мислеше за Мелани и внезапно си представи кротките й кафяви очи със зареян поглед, спокойните й малки ръце в черни дантелени ръкавици, мълчанието й, излъчващо нежност. И тогава яростта й избухна, същата онази ярост, довела Джералд до убийство, а по-далечните й ирландски деди — до престъпления, които им бяха стрували главите. В този момент у нея нямаше нищо от благовъзпитаните Робиярови, които понасяха с невъзмутимо мълчание всякакви житейски несполуки.
	— Защо не го кажеш, страхливец такъв? Ти се боиш да се ожениш за мене! По-скоро би живял с онази нищожна малка глупачка, дето за нищо не си отваря устата, освен за да каже „да“ или „не“, и която ще ти народи цял куп лицемерчета, досущ като нея. Защо…
	— Не бива да говориш такива неща за Мелани!
	— Върви по дяволите с твоето „не бива“! Кой си ти, та да ми казваш какво бива и какво не? Страхливец такъв, подлец долен… Накара ме да повярвам, че ще се ожениш за мене…
	— Бъди справедлива — умолително я прекъсна той. — Кога съм ти дал основание…
	Но тя не искаше да бъде справедлива, макар да знаеше, че той говори истината. Нито веднъж не бе нарушил границите на приятелството и когато помисли за това, кипна в още по-силен гняв — гневът на наранената гордост и женската суета. Тя тичаше след него, а той не я искаше. Предпочиташе пред нея оная малка глупачка с белезникаво лице, Мелани. О, хиляди пъти по-добре щеше да е, ако бе следвала предписанията на Елен и Мами и не беше му разкривала дори че го харесва. Всичко друго, но не и този изгарящ срам!
	Тя скочи от мястото си със стиснати юмручета; той също се изправи и надвеси над нея лицето си, по което личеше безмълвното страдание на човек, принуден да погледне към безпощадната действителност.
	— Ще те мразя, докато умра, негодник такъв… Нищожество си… нищожество…
	Тя се мъчеше да измисли някоя още по-лоша и обидна дума, но все не успяваше.
	— Скарлет… Моля те…
	Той протегна ръка към нея и тогава тя го удари през лицето с все сила. Плесницата изплющя като камшичен удар в тишината на стаята и яростта й внезапно я напусна, като остави само безутешно отчаяние в сърцето й.
	Червената следа от дланта й личеше ясно на бледото му уморено лице. Без да каже нищо, той повдигна безжизнено отпуснатата й ръка до устните си и я целуна. И преди тя да успее да заговори, излезе от стаята и безшумно затвори вратата.
	Тя отново седна, тъй като от постъпката му след яростното й изстъпление усети слабост в коленете. Той си бе отишъл и сега споменът за пламтящия белег на лицето му щеше да я преследва до гроб.
	Чу как замира лекият приглушен шум от стъпките му в огромната галерия и едва сега осъзна докрай цялата чудовищност на постъпката си. Беше го изгубила завинаги. Сега той щеше да я намрази и всеки път, щом я погледнеше, щеше да си спомня как тя му се е хвърлила на врата, без да я е насърчавал ни най-малко.
	„Аз не съм по-добра от Хъни Уилкс“ — бе мисълта, която я прониза внезапно, и Скарлет си спомни как всички, и най-вече тя самата, се надсмиваха презрително на дръзкото поведение на Хъни.
	Тя си представи ясно непохватното фръцкане и глупавото кискане на Хъни, когато се увесеше на ръката на някое момче, и при тази картина подскочи като ужилена, обзета от нов пристъп на ярост — към себе си, към Ашли и към целия свят. Тъй като мразеше себе си, тя мразеше и всички останали с настървението и яростта на шестнайсетгодишно момиче, чиято любов е потъпкана и унизена. В чувството й бе примесена само малка частица истинска нежност. В него преобладаваха суетността и самодоволната увереност в неотразимите й качества. Сега, след като се бе провалила, по-силен от мъката бе страхът й, че се е изложила публично. Дали поведението й е било тъй неприкрито, както и на Хъни? Възможно ли бе всички да й се смеят? Тя цяла се разтрепера неудържимо при тази мисъл.
	Ръката и се отпусна върху малката масичка и пръстите й несъзнателно стиснаха миниатюрна порцеланова вазичка, върху която се хилеха две херувимчета. В стаята цареше такава неподвижна тишина, че й се щеше да изкрещи, за да я пропъди. Трябваше да направи нещо или щеше да полудее. Грабна вазата и ядно я запрати в дъното на стаята. Тя леко закачи облегалката на канапето и със слабо звънтене се разби в мраморната полица над камината.
	— Това вече е прекалено — обади се един глас откъм канапето.
	Никога не беше се стряскала и уплашвала по-силно в живота си. Устата й пресъхна и не можеше да отрони нито звук. Тя се вкопчи в облегалката на един стол и краката й мигом се подгънаха, когато от канапето, на което беше лежал, се надигна Рет Бътлър и се поклони с престарана любезност.
	— Достатъчно пострадах от това, че следобедната ми дрямка бе нарушена от обяснението, което бях принуден да изслушам, но защо трябва да заплашват и живота ми?
	Беше истински, а не привидение. Но, мили Боже, той бе чул всичко! Тя събра последните остатъци от силите си в някакво подобие на достойнство.
	— Сър, вие трябваше да известите за присъствието си.
	— Така ли? — Белите му зъби блеснаха и дръзките му черни очи се засмяха. — Всъщност вие ми натрапихте своето присъствие. Бях принуден да изчакам мистър Кенеди и като усетих, че не се нравя твърде на компанията в задния двор, бях достатъчно тактичен да избавя останалите от нежеланата си особа и да дойда тук, където смятах, че няма да бъда обезпокояван. Но, уви! — Той сви рамене и тихо се разсмя.
	Гневът й отново се надигна при мисълта, че този груб и нахален човек е чул всички онези неща, от които тя изпитваше такъв срам, че сега й се щеше по-скоро да бе умряла, преди да ги произнесе.
	— Подслушвачите… — започна тя вбесена, но той я прекъсна с усмивка.
	— Подслушвачите често чуват извънредно занимателни и поучителни неща. От дългата си практика на подслушвач мога да ви кажа, че…
	— Вие не сте никакъв джентълмен!
	— Уместна забележка — отвърна той безгрижно. — А пък вие, мис, не сте никаква дама.
	Изглежда, това му се видя много забавно, защото отново се разсмя полугласно.
	— Нима една дама може да изрече и направи това, което чух преди малко? Но трябва да ви призная, че на мен рядко ми харесват дами. Зная какво си мислят, но те самите никога нямат смелостта и липсата на възпитание да го кажат гласно. А това след време започва да става досадно. Но вие, скъпа ми мис О’Хара, сте момиче с рядко срещан дух, достоен за уважение, и аз ви свалям шапка. Не мога да си представя с какво ли изтънченият мистър Уилкс е очаровал такава буйна натура като вашата. Би трябвало на колене да благодари пред Бога, задето му е изпратил девойка с вашата… как го каза той? Страстна жизненост? Ала тъй като е малодушен, клетникът…
	— Вие не сте достоен да избършете прахта от обувките му! — кресна тя извън себе си.
	— А уж щяхте цял живот да го мразите! — Той седна на канапето и тя отново чу смеха му.
	Ако можеше да го убие, би го сторила. Вместо това тя излезе от стаята с цялото достойнство, което можа да събере, и затръшна тежката врата зад гърба си.
	Скарлет се изкачи по стълбите толкова бързо, че когато стигна до площадката, стори й се, че ще припадне. Спря, стиснала перилата, а сърцето й биеше тъй силно от яд, обида и изтощение, сякаш ей сегичка щеше да изхвръкне от гърдите й. Опита се да диша дълбоко, но Мами бе стегнала корсета много здраво. Ако припаднеше и я намереха тук, какво ли щяха да помислят? О, те не биха се поколебали да помислят най-лошото — и Ашли, и този зъл Бътлър, и отвратителните момичета, които толкова й завиждаха! За първи път в живота си съжали, че не носи със себе си амонячни соли, както правеха другите девойки, но тя изобщо се бе отказала да ги ползва. Толкова се гордееше, че никога не й се завива свят. Но сега просто не можеше да си позволи да припадне.
	Постепенно се посъвзе. След минута щеше да е съвсем добре и да се промъкне тихичко в малкия будоар до спалнята на Индия, да разхлаби корсета си и да се отпусне на някое от леглата при спящите момичета. Опита се да успокои сърцето си и да овладее изражението си, защото предполагаше, че изглежда като обезумяла. Ако някое от момичетата беше будно, щеше да разбере, че е станало нещо нередно. А никой никога не биваше да узнае за тази й преживелица.
	През широкия еркерен прозорец на площадката тя виждаше мъжете, които още се изтягаха в столовете си под дърветата и в сянката на беседката. Как им завиждаше! Чудесно бе да си мъж и никога да не преживяваш нещастия като това, което й се бе случило току-що. Докато стоеше и ги наблюдаваше със замаяна глава и парещи клепачи, тя чу бързия тропот на конски копита по парадната алея, хрущенето на чакъла и възбуден глас, който питаше нещо един от негрите. Чакълът отново захрущя и тя видя как един ездач премина в галоп през зелената морава и се насочи към групата под дърветата.
	Сигурно беше някой окъснял гост, но защо препускаше с коня си през тревата, която бе гордостта на Индия? Тя не можа да го разпознае, ала когато той скочи от седлото и хвана здраво Джон Уилкс за ръката, видя, че чертите му са изопнати от вълнение и възбуда. Всички се скупчиха около него, като захвърлиха високите чаши и палмовите ветрила на масите и по земята. Въпреки разстоянието тя дочу гълчавата от гласове, които разпитваха и се провикваха, и усети трескавото напрежение, обхванало мъжете. Тогава над суматохата прокънтя ликуващият вик на Стюарт: „Йее-йей!“ — сякаш гонеше дивеч по време на лов. Така тя чу за пръв път бунтовния призив, без още да знае какво означава.
	Пред погледа й четиримата млади Тарлтънови, последвани от Фонтейновите момчета, хукнаха към конюшнята с викове: „Джиймс! Хеей, Джиймс! Оседлавай конете!“
	„Изглежда нечия къща се е запалила“ — помисли си Скарлет. Но независимо дали имаше пожар или не, нейната грижа бе да се прибере в спалнята, преди да са я открили.
	Сърцето й се беше поуспокоило и тя на пръсти изкачи стълбите до тихия коридор; сякаш цялата къща бе потънала в блажена дрямка, също като безгрижно унесените в сън девойки, и така до вечерта, когато отново щеше да блесне в цялата си прелест, озвучена от музика и грейнала от нежния пламък на свещите. Тя отвори внимателно вратата на будоара и се промъкна вътре. Едната й ръка беше зад гърба й, хванала бравата, когато през открехнатата врата към отсрещната спалня до нея достигна сподавеният, почти шепнещ глас на Хъни Уилкс.
	— Смятам, че днес Скарлет се държа направо безсрамно.
	Скарлет отново усети лудешкото биене на сърцето си и несъзнателно го притисна с ръка, като че можеше да го накара да утихне. „Подслушвачите често чуват извънредно поучителни неща“ — отекна в паметта й. Дали отново да излезе, без да вдига шум? Или да издаде присъствието си, та да засрами Хъни, както й се полагаше? Но тогава чу друг глас, който я застави да спре. Беше гласът на Мелани и тя за нищо на света не би помръднала от мястото си, без да я чуе.
	— О, Хъни, не е така! Не бъди лоша. Тя просто е много независима и жизнерадостна. Стори ми се безкрайно очарователна.
	Скарлет изохка и ядно впи нокти в корсажа си. „Дотам да стигна, че тази лицемерна гъска да се застъпва за мене!“ — помисли си тя.
	Дори отявлената злоба на Хъни би понесла по-лесно. Скарлет никога не се доверяваше на жена и не допускаше, че има друга освен майка й, която в постъпките и думите си да не следва егоистични подбуди. Мелани знаеше, че Ашли й е вързан в кърпа, затова си позволяваше подобна християнщина. Скарлет бе уверена, че Мелани е избрала този начин, за да изтъкне победата си и в същото време да покаже колко е благородна. Самата Скарлет често бе използвала този трик, когато говореше пред мъжете за други момичета, и така винаги бе успявала да убеди глупавото мъжко племе, че е мила и безкористна.
	— Слушай какво ще ти кажа тогава — отвърна остро Хъни, повишила глас. — Ти сигурно си съвсем сляпа.
	— По-тихо, Хъни! — изшътка Сали Мънроу. — Ще те чуят из цялата къща!
	Хъни продължи малко по-тихо:
	— Нали видяхте как се държеше с всеки мъж, когото успееше да докопа, дори с мистър Кенеди, а той е поклонник на собствената й сестра! Никога не съм виждала такова нещо! Освен това, не ще и дума, умилкваше се и пред Чарлс… — Хъни се изкиска смутено — а знаете, че ние с Чарлс…
	— Наистина ли? — чу се възбуден шепот от няколко страни.
	— Момичета, не казвайте на никого… още не!
	Отново се разнесе кикот и пружината на леглото изскърца, изглежда, някой ощипа Хъни. Мелани продума нещо в смисъл, че щяла да бъде много щастлива Хъни да й стане снаха.
	— Аз пък няма да се радвам, ако Скарлет ми стане снаха, защото тя е най-безочливото същество, което съм виждала — прозвуча мрачната забележка на Хети Тарлтън, — дето се казва, тя е почти сгодена за Стюарт. Брент разправя, че пукната пара не давала за него, но разбира се, той също е полудял по нея.
	— Ако питате мене — обади се Хъни, като си придаваше важност и тайнственост, — има само един човек, на когато тя държи. И това е Ашли.
	Момичетата зашепнаха възбудено една през друга, задаваха въпроси и се прекъсваха, а Скарлет почувства как се вледенява от страх и унижение. Хъни беше глупаво и просто момиче и не умееше да се държи с мъжете, но по отношение на жените явно притежаваше усет, който Скарлет бе подценила. Уязвеното самочувствие и наранената гордост, от които бе страдала в библиотеката при разговора си с Ашли и с Рет Бътлър, бяха просто незначителни убождания в сравнение с това. На мъжете можеше да се разчита, че ще държат устите си затворени, дори на мъже като мистър Бътлър, но щом Хъни Уилкс се бе досетила за тайната й, тя щеше да вдигне врява като копой, надушил следа, и до вечерта целият окръг щеше да узнае всичко. Едва миналата вечер Джералд й бе казал, че няма да търпи окръгът да се смее на дъщеря му. А как щяха всички да се смеят сега! Лепкава студена пот потече на струйки под мишниците й.
	Откъм спалнята се извиси гласът на Мелани, отмерен и спокоен, с лека нотка на укор.
	— Знаеш, че не е тъй, Хъни, пък и е неучтиво да говориш по този начин.
	— Вярно е, Мели, и ако ти не беше заета вечно да търсиш доброто у хора, които никога не са го притежавали, щеше и сама да забележиш. Но аз съм доволна. Пада й се на Скарлет О’Хара, защото винаги е гледала само как да създава неприятности и да отнема кавалерите на другите момичета. Много добре знаеш, че тя отне на Индия Стюарт, без въобще да й е нужен. Днес пък се опитваше да прикотка и мистър Кенеди, и Ашли, и Чарлс…
	„Трябва да си ида у дома — реши Скарлет. — Трябва да си ида у дома!“
	Да можеше чрез някакво вълшебство да се озове в Тара, където щеше да е в безопасност, да бъде до Елен, само да я види, да се докосне до полите й, да се наплаче в скута й и да излее пред нея мъките си от начало до край. Ако трябваше да чуе една дума още, щеше да се втурне вътре, да оскубе разчорлената безцветна коса на Хъни и да заплюе Мелани Хамилтън, за да й покаже какво мисли за нейното милосърдие. Но днес вече се бе проявила достатъчно просташки, съвсем като бяло нищожество — оттам идваха всичките й нещастия.
	Тя притисна плътно полите си с ръце, за да не шумолят, и се измъкна навън крадешком като дива котка. „Вкъщи — беше единствената й мисъл, докато бързаше по коридора, покрай затворените врати и тихите стаи. — Трябва да се прибера вкъщи.“
	Беше стигнала вече до предната веранда, когато я стресна нова мисъл — не можеше да си иде у дома! Не можеше да избяга! Трябваше да изпие горчилката докрай, да изтърпи цялата злоба на момичетата и собственото си унижение и страдание. С бягството си само щеше да им даде в ръцете още камъни, които да хвърлят в нейната градина.
	Тя заудря с юмрук високата бяла колона, до която беше застанала, и пожела като Самсон да срути с един удар Дванайсетте дъба и да погуби всички тук, до последния човек. Щеше да ги накара да се разкайват. Щеше да им даде да се разберат. Още не знаеше как точно, но въпреки всичко щеше да го стори — да ги нарани по-лошо, отколкото те я бяха наранили.
	За момент забрави, че Ашли е нейният любим. Той вече не бе високото момче с леко разсеян вид, което тя обичаше, а съставна част от Уилксови, от Дванайсетте дъба, от окръга — а тя ги ненавиждаше всички, защото й се присмиваха. На шестнайсет години суетата е по-силна от любовта и сега в пламналото й сърце нямаше място за нищо друго освен за омраза.
	„Няма да си ида у дома — каза си тя. — Ще остана тук и ще ги накарам да съжаляват. И нищо няма да разкажа на мама. Не, никога и на никого няма да кажа.“ Тя се стегна вътрешно и реши пак да иде в къщата, да се изкачи обратно по стълбите и да влезе в другата спалня.
	Когато се извърна, видя, че от отсрещния край на галерията в къщата влиза Чарлс. Щом я забеляза, той забърза към нея. Косата му бе разрошена, а лицето му пламтеше от възбуда.
	— Знаете ли какво е станало? — извика той, преди още да е стигнал до нея. — Чухте ли? Пол Уилсън ей сега пристигна на кон от Джоунсбъро и донесе вестта!
	Когато дойде до нея, той млъкна задъхан. Тя не каза нищо, а само го гледаше втренчено.
	— Мистър Линкълн е свикал войници… искам да кажа, доброволци… Цели седемдесет и пет хиляди!
	Пак Линкълн! Мъжете никога ли не мислеха за нещо съществено? Ето го и тоя глупак — очакваше от нея да се вълнува от деянията на мистър Линкълн, когато сърцето й бе разбито, а името й направо опетнено.
	Чарлс стоеше, вперил поглед в нея. Лицето й бе бяло като платно, а през тесните процепи на клепачите очите й искряха като изумруди. Той никога не бе виждал момиче, чието лице да излъчва такъв силен вътрешен огън, нито други очи с тъй странен блясък.
	— Толкова съм недосетлив — укори се той. — Трябваше да ви го съобщя по-внимателно. Забравих колко са чувствителни дамите. Съжалявам, че тъй ви разтревожих. Да не ви е зле? Мога ли да ви предложа чаша вода?
	— Не — отвърна тя и скалъпи една крива усмивка.
	— Да идем ли да поседнем на пейката? — попита той, като я хвана под ръка.
	Тя кимна и той внимателно я поведе надолу по стълбите пред къщата и през поляната към желязната пейка, поставена под най-големия дъб в предния двор. „Колко крехки и нежни същества са жените — каза си той, — готови са да припаднат само при мисълта за война и жестокост.“ При това хрумване той се почувства много мъжествен и удвои вниманието си, когато я настаняваше на пейката. Тя изглеждаше много странна и в бледото й лице имаше дива хубост, която накара сърцето му да се разтупти. Възможно ли бе да е тъй разстроена от мисълта, че той може да иде на война? Не, беше твърде самонадеяно от негова страна да вярва в това. Но защо тогава го гледаше така особено? И защо ръцете й, с които дърпаше дантелената си кърпичка, трепереха? Ами гъстите й смолисти мигли — те пърхаха точно както при момичетата в романтичните истории, които беше чел, трепкаха от свян и любов.
	Той на три пъти се покашля, за да заговори, но все не успяваше. Сведе поглед, тъй като зелените й очи го пронизваха, ала тя сякаш не го виждаше. „Той има много пари — мислеше бързо Скарлет в този момент, докато в съзнанието й вече назряваше план. — Няма родители, които да ми досаждат, и живее в Атланта. Ако се омъжа за него веднага, тъкмо ще покажа на Ашли, че пет пари не давам за него, а просто съм флиртувала. А пък Хъни направо ще умре. Никога, никога няма да си намери друг кандидат и всички ще й се подиграват. Мелани също ще бъде огорчена, защото много обича Чарлс. И Стюарт, и Брент ще страдат… — Тя не знаеше точно защо иска да нарани и тях, тъй като те не бяха виновни в нищо, освен че имаха злобни сестри. — Всички ще накарам да съжаляват, когато дойда тук на гости с изящна карета, с купища хубави дрехи и имам своя собствена къща. И тогава никога, никога няма да ми се присмиват.“
	— Разбира се, това означава, че ще се сражаваме — обади се най-после Чарлс, след още няколко смутени покашляния. — Но вие не се плашете, мис Скарлет, всичко ще свърши след един месец и те ще има да квичат. Точно тъй! Да квичат! За нищо на света не бих искал да го изпусна. Страхувам се, че балът май ще се провали довечера, защото Ескадронът ще се събира в Джоунсбъро. Братята Тарлтън отидоха да разнесат новината. Зная, че дамите ще съжаляват.
	Тя отвърна само „О!“, защото не можа да измисли друго, но то се оказа достатъчно.
	Вече бе започнала да се овладява и да събира мислите си. Всичките й чувства бяха като че попарени от слана и тя се чудеше дали изобщо ще може някога отново да се вълнува. Защо да не вземе това хубаво, пламнало от смущение момче? Той не бе по-лош от другите, а на нея и без това й беше все едно. Не, никога не би могла да излезе от безразличието си, дори да доживееше до деветдесет години.
	— Сега не мога да реша дали да се присъединя към Южнокаролинския легион на мистър Уейд Хамптън или към отряда на градската охрана в Атланта.
	Тя пак каза „О!“, очите им се срещнаха и трепкащите мигли окончателно погубиха Чарлс.
	— Ще ме чакате ли, мис Скарлет? Ще бъде… за мене ще бъде райско блаженство да знам, че ще ме чакате, докато победим янките.
	Той млъкна задъхан и зачака отговора й, вперил очи към устните с извити ъгълчета. За пръв път забеляза сенките около тези ъгълчета и се запита какво ли ще усети, ако ги целуне. Потната й длан се плъзна в неговата.
	— Не бих искала да чакам — отвърна тя с премрежен поглед.
	Стиснал ръката й, Чарлс замря с отворена уста. Като го наблюдаваше изпод ресниците си, Скарлет разсеяно си помисли, че й прилича на настъпена жаба. Той заекна безсилно няколко пъти, затвори устата си, пак я отвори и отново стана аленочервен.
	— Възможно ли е да ме обичате?
	Тя не отговори, а погледна надолу към скута си. Чарлс се замята в редуващи се пристъпи на възторг и озадачено смущение. Може би не беше редно за един мъж да задава на момиче такъв въпрос. Може би за нея би било неприлично да му отговори. Тъй като никога по-рано не бе имал достатъчно смелост, за да стигне до подобен момент, той бе объркан и не знаеше как да постъпи. Искаше му се да крещи, да пее, да я разцелува, да подскача, а после да изтича и да разкаже на всички — черни и бели, че тя го обича. Но само стискаше ръката й, докато тя почувства болка от впитите пръстени.
	— Значи сте съгласна да се венчаем скоро?
	— Ъхъ — отвърна тя, като оправяше една гънка на роклята си.
	— Да направим ли двойна сватба с Мел…
	— Не — бързо каза тя и очите й го стрелнаха със застрашителни пламъчета.
	Чарлс разбра, че отново е сгрешил. Естествено, всяко момиче искаше да си има отделна сватба, а не да дели с друга своя блясък. Колко мила бе тя, като се правеше, че не забелязва неговата нетактичност! Защо не беше тъмно, та сенките да му дадат смелост да целуне ръката й и да й каже онова, което копнееше да изрече.
	— Кога мога да говоря с баща ви?
	— Колкото по-скоро, толкова по-добре — отвърна тя с надежда да пусне ръката й, която я болеше от притиснатите пръстени, преди да й се наложи сама да го помоли за това.
	Той скочи от мястото си и за момент Скарлет помисли, че ще подрипне, преди да се е обадило чувството му за приличие. Беше отправил към нея сияещи очи, в които бе отразена чистата му искрена душа. Никой преди него не бе я гледал тъй и никой друг мъж в живота й нямаше да й засвидетелства подобно обожание, но при странното безразличие, което я бе обхванало, тя само мимоходом отбеляза наум, че й прилича на същинско теле.
	— Ей сега ще ида да намеря баща ви — каза той с озарено от усмивка лице. — Не мога да чакам. Ще ме извините ли… скъпа?
	Беше му трудно да изрече това „скъпа“, но след като веднъж се отрони от устните му, той пак го повтори с удоволствие.
	— Да — отвърна тя. — Ще чакам тук. Толкова е прохладно и приятно.
	Той тръгна през поляната и когато се скри някъде зад къщата, тя остана сама под шумящия дъб. От конюшните изхвърчаха ездачи, а зад тях, като се стремяха да не изостават, препускаха слугите им негри. Братята Мънроу профучаха край нея, като размахваха шапки, а след тях и Фонтейнови, и Калвъртови се насочиха с викове към пътя. Четиримата Тарлтънови в бесен галоп прекосиха моравата досами нея и Брент извика:
	— Мама ще ни даде конете! Йее-йей!
	Изпод копитата хвърчаха пръст и трева и ездачите изчезнаха, като я оставиха пак сама.
	Пред Скарлет се издигаха високите колони на бялата къща, която сякаш се отдръпваше от нея с хладно достойнство. Сега вече тя никога нямаше да бъде нейна къща. Ашли нямаше да я понесе на ръце през прага като своя невеста. „О, Ашли, Ашли! Какво направих!“ Някъде дълбоко под наранената гордост и студената пресметливост се надигна болка. Раждаше се зряло чувство по-силно от суетността и своенравната й себичност. Тя обичаше Ашли, знаеше, че го обича и никога не бе страдала по него тъй силно, както в мига, когато видя Чарлс да изчезва зад завоя на чакълената алея.


>>	Глава VII

	След две седмици Скарлет стана съпруга, а след още два месеца бе вече вдовица. Освободи се скоро от задължението, което пое тъй прибързано и необмислено, но никога повече нямаше да се върне към безгрижната свобода на моминските си дни. Вдовството бързо бе последвало брака, но за неин ужас скоро дойде и майчинството.
	Когато след години си спомняше онези последни дни на април 1861 година, Скарлет така и не успя да извика в паметта си някакви подробности. Събитията се бяха смалили и отдалечили, сплетени в един безсмислен и нереален кошмар. До последния й час в спомена за тези дни щяха да останат бели петна. Особено мъгляв бе периодът от момента, когато прие предложението на Чарлс, до сватбата й. Две седмици! Такъв кратък годеж би бил невъзможен в мирно време. Тогава би съществувал един благоприличен промеждутък от година или поне шест месеца. Но Югът бе обгърнат от пламъците на войната, събитията профучаваха, сякаш понесени от ураган, и бавният темп на предишния живот бе безвъзвратно отминал. Елен кършеше ръце и съветваше Скарлет да изчака и да обмисли по-добре решението си. Ала Скарлет остана глуха за молбите й и ги посрещна с посърнало лице. Щеше да се омъжи, и толкоз. При това бързо. След не повече от две седмици.
	Когато научи, че женитбата на Ашли, определена първоначално за есента, ще стане в първия ден на май, за да може той да замине с Ескадрона веднага щом го мобилизират, Скарлет насрочи своята сватба един ден по-рано. Елен се противеше, но Чарлс прояви неподозирана настойчивост в молбите си, защото нямаше търпение да замине за Южна Каролина и да се присъедини към легиона на Уейд Хамптън. Джералд взе страната на двамата млади. Той бе обзет от военната треска и се радваше, задето Скарлет е направила такъв добър избор, пък и не беше той човекът, който ще се изпречи на пътя на любовта във време на война. Разтревожената Елен най-сетне отстъпи, както сториха и много други майки навред из Южните щати. Охолният им и безгрижен свят се преобърна с главата надолу и майчините молби, заклинания и съвети не струваха нищо пред неудържимата стихия, която повличаше всичко със себе си.
	Целият Юг бе опиянен от ентусиазъм и вълнение. Всички знаеха, че войната ще бъде решена в една битка, и нямаше младеж, който да не бърза да се запише доброволец, преди войната да е свършила, да не бърза да се ожени за любимата си, преди да се втурне към Вирджиния, за да участва в удара, който щеше да смаже янките. В окръга се вдигнаха десетки военни сватби и нямаше много време за скръб при раздялата, защото всички бяха премного заети и възбудени, за да се отдават на сълзи и мрачни мисли. Жените шиеха униформи, плетяха чорапи и намотаваха бинтове, а мъжете провеждаха учения и стреляха. Всеки ден през Джоунсбъро преминаваха натоварени с войска влакове, пътуващи към Атланта и Вирджиния. Едни от частите бяха с ярки униформи в алено, светлосиньо и зелено — цветовете на елитната запасна армия; други, по-малки групи, бяха в домашно тъкани дрехи и шапки от дивечови кожи; трети, неуниформени, бяха облечени в тънко сукно и лен. Всички те бяха недостатъчно обучени, оскъдно въоръжени, но опиянени от възбуда, надаваха радостни викове, сякаш бяха тръгнали на веселба. При вида на тези мъже момчетата от окръга изпадаха в паника, че войната ще свърши, преди самите те да са успели да стигнат до Вирджиния, тъй че приготовленията за заминаване на Ескадрона бяха ускорени.
	Посред цялата тази суматоха се извършваше подготовката за сватбата на Скарлет и докато се усети, тя вече бе с венчалната рокля и булото на Елен и слизаше по широките стълби на Тара, хванала под ръка баща си, за да се изправи пред гостите, изпълнили имението. След това си припомняше като някакъв мъчително неясен сън стотиците свещи, които блестяха по стените, лицето на майка си с любещи, но смутени очи и устните й, шепнещи безмълвна молитва за щастието на чедото й. Спомняше си смътно Джералд, зачервен от брендито и от гордостта, че дъщеря му се омъжва за човек, който не само е богат, а и произхожда от знатен и почитан род. Ашли също бе там, застанал край стълбите под ръка с Мелани.
	Когато видя изражението му, тя си помисли: „Това не може да е истина, не може. Сигурно е някакъв кошмар. Ще се събудя и ще разбера, че всичко е било просто ужасен сън. Не бива да мисля за това сега, защото ще се разкрещя пред всички тези хора. Не мога да мисля сега. Ще мисля после, когато ще съм в състояние да го понеса… Когато няма да виждам очите му…“
	През целия ден тя не можа да се отърси от усещането, че сънува — минаването през шпалира от усмихнати хора, пламналото лице на Чарлс и пресекващия му глас, собствените й отговори, изненадващо отчетливи и съвсем хладни. А сетне последваха поздравленията, целувките, тостовете и танците — всичко, всичко бе като насън. Дори усещането от целувката на Ашли по бузата й, дори мекият шепот на Мелани: „Сега вече наистина сме сестри“ — и те бяха нереални. Суетнята, възникнала около припадналата от вълнение мис Питипат Хамилтън, възторжената пълничка леля на Чарлс, не само не я изтръгна от унеса й, а още повече подсили чувството, че сънува кошмар.
	Но когато призори танците и тостовете най-после свършиха, когато всички гости от Атланта бяха настанени да спят в Тара и в къщата на управителя — по легла, дивани и дюшеци, наслагани по пода, а съседите се разотидоха, та да отпочинат за сватбата в Дванайсетте дъба на следващия ден, безчувственият транс, в който бе изпаднала, се разби като кристален съд при допира с действителността. Действителността в случая бе изчервеният Чарлс, който се появи откъм будоара й по нощница, като избягваше изумения й поглед изпод притеглената нагоре завивка.
	Естествено, тя знаеше, че женените хора спят в едно и също легло, но тази страна на въпроса изобщо не й бе дошла наум. При майка й и баща й това изглеждаше напълно нормално, но себе си тя не си представяше в подобна ситуация. Сега за първи път след онова утринно увеселение осъзна какво си е навлякла. Сърцето й се късаше от разкаяние за прибързаната й постъпка, от терзания, че е загубила Ашли завинаги. Не можеше да приеме мисълта, че това чуждо момче, за което всъщност не бе искала да се омъжва, ще легне с нея в леглото. Чарлс колебливо пристъпи, но тя го спря с дрезгав шепот:
	— Ако се приближиш, ще изпищя. Ще го направя! Ще видиш, ще викна колкото ми глас държи! Махай се от мене! Да не си посмял да ме докоснеш!
	И тъй, Чарлс Хамилтън прекара първата си брачна нощ на едно кресло в ъгъла, без да страда твърде силно, защото разбираше или си мислеше, че разбира свенливата си и чувствителна невеста. С готовност би чакал да се уталожи страхът й, само че… само че… Той въздъхна, докато се въртеше в креслото, за да се намести по-удобно, защото в ума му бе мисълта, че много скоро ще замине да воюва.
	Колкото и кошмарна да беше собствената й сватба, сватбата на Ашли се оказа още по-лоша. Облечена в ябълковозелената си рокля, приготвена за втория ден след сватбата, Скарлет стоеше в салона на Дванайсетте дъба сред ослепителния блясък на стотици свещи, притискана от същата тълпа, която я заобикаляше предишната вечер, и гледаше как безцветното личице на Мелани Хамилтън разцъфна от красота, след като стана Мелани Уилкс. Сега Ашли си бе отишъл завинаги. Нейният Ашли. Не, вече не нейният Ашли. Дали някога е бил неин? Всичко се бе объркало в главата й и зашеметеното й съзнание изнемогваше. Казал й бе, че я обича, но какво беше това, което ги раздели? Да можеше да си спомни поне. Беше пресякла хорската мълва с женитбата си, но какво значение имаше това сега? Някога й се струваше много важно, ала сега й бе съвсем безразлично. Единствен Ашли имаше значение. И ето, той си бе отишъл от живота й, а тя бе омъжена за човек, когото не само не обичаше, а и презираше от дъното на душата си.
	О, колко съжаляваше за всичко! Често бе чувала как някои хора сами си провалят живота в желанието си да направят напук другиму, но го бе възприемала просто като похват на речта. Сега знаеше какво точно значи. И редом с лудешкото си желание да се освободи от Чарлс и да заживее отново като девойка под закрилата на Тара ясно съзнаваше, че сама си е виновна. Елен се бе опитала да я възпре, но тя не бе я послушала.
	На сватбата на Ашли танцува цяла вечер в някакво заслепение, говореше и се усмихваше несъзнателно и съвсем неуместно се чудеше на глупостта на хората, които я смятаха за щастлива младоженка и не можеха да съзрат, че сърцето й е разбито. Все пак слава Богу, че не можеха да го съзрат.
	Същата нощ, след като Мами й помогна да се съблече и си излезе, а Чарлс срамежливо се показа откъм будоара, като се питаше дали ще трябва и втората вечер да прекара в креслото, тя избухна в ридания. Плака, докато Чарлс легна до нея и се помъчи да я утеши, плака безмълвно, докато сълзите й се свършиха, и накрая само хлипаше тихичко, отпуснала глава на рамото му.
	Ако нямаше война, цяла седмица щяха да продължат посещенията из окръга, баловете и увеселенията в чест на двете новобрачни двойки, а после младоженците щяха да идат на сватбено пътешествие в Саратога или Уайт Сълфър. Ако нямаше война, Скарлет щеше да има рокли за третия, четвъртия и петия ден, за да ги облече на празненствата, които щяха да дадат в нейна чест Фонтейнови, Калвъртови и Тарлтънови. Но сега не бе време за дълги увеселения. Седмица след сватбата Чарлс замина, за да се присъедини към легиона на Уейд Хамптън, а две седмици по-късно и Ашли замина с Ескадрона и окръгът осиротя.
	През тези две седмици Скарлет нито веднъж не видя Ашли насаме. Дори в ужасния миг на сбогуването, когато той се отби в Тара на път за влака, тя не успя да разговаря с него. На ръката му висеше Мелани, с шапка и шал, спокойна и уравновесена в новото си, изпълнено с достойнство положение на омъжена жена, а и всички обитатели на Тара, бели и черни, се изредиха, за да изпратят Ашли на война.
	Мелани каза: „Ашли, трябва да целунеш Скарлет. Тя сега е моя сестра.“ Ашли се наведе и докосна бузата й със студени устни, а лицето му бе измъчено и изопнато. Скарлет изобщо не можа да се зарадва на тази целувка, дотолкова й докривя, че я получи по заръка на Мели. На сбогуване Мелани едва не я задуши в прегръдката си.
	— Ще ни дойдеш на гости в Атланта, на мене и на леля Питипат, нали? О, скъпа, толкова много искаме да си с нас! Ще ни се да опознаем по-добре съпругата на Чарли.
	Изминаха пет седмици, в които от Южна Каролина непрекъснато пристигаха писмата на Чарлс. Бяха свенливи, пламенни, любвеобилни писма, в които той споделяше обичта си, плановете си за бъдещето след завършването на войната, желанието си да стане герой заради нея и преклонението си пред своя командир Уейд Хамптън. По средата на втория месец пристигна телеграма от самия полковник Уейд Хамптън, а после и писмо — сдържано, но почтително съболезнователно писмо. Чарлс бе мъртъв. Полковникът искал да прати съобщение по-рано, но Чарлс сметнал болестта си за незначителна и не пожелал да безпокоят семейството му. Нещастният младеж бе останал измамен не само по отношение на любовта, която мислеше, че е спечелил, но и в надеждите си да пожъне чест и слава на бойното поле. Без да се приближи повече до янките от лагера в Южна Каролина, той бе починал скоропостижно и безславно от пневмония, която се бе развила след дребна шарка.
	Като му дойде времето, роди се синът на Чарлс и тъй като бе модно момчетата да се кръщават на бащините си командири, той бе наречен Уейд Хамптън Хамилтън. Когато разбра, че е бременна, Скарлет плака от отчаяние и пожела по-скоро да умре. Ала износи бебето докрай почти без оплаквания, роди го много лесно и се възстанови неимоверно бързо, което накара Мами да й заяви насаме, че това граничи с простащина и че от една дама се очаква да страда повече. Макар и да се стараеше да го прикрива, тя бе твърде безразлична към детето си. Не бе го желала, бе негодувала срещу него, преди да се роди, а сега, когато вече го имаше, просто не й се вярваше, че е нейно, че е плът от плътта й.
	Въпреки че се възстанови в позорно кратък срок след раждането на Уейд, вътрешно страдаше и се чувстваше някак зашеметена. Духът й бе сломен; не помогнаха и старанията на цялата плантация да я оживят. Елен ходеше из къщата със смръщено от тревога чело, а Джералд ругаеше по-често от обикновено и току й носеше безполезни подаръци от Джоунсбъро. Дори старият доктор Фонтейн призна, че е озадачен, след като подкрепителният му сироп от сяра, меласа и билки не успя да я ободри. Той сподели с Елен, че сърцето на Скарлет е съкрушено и оттам идват редуващите се пристъпи на раздразнителност и апатия. Но ако Скарлет би пожелала да говори, можеше да им каже, че бедата е много по-различна и по-сложна. Тя не сподели с тях, че изпитва безкрайно отегчение от всичко, че е объркана от майчинството и че най-вече се измъчва от отсъствието на Ашли, та затова изглежда тъй мрачна.
	Отегчението й бе силно и постоянно. Откакто Ескадронът отиде на война, окръгът бе изцяло лишен от каквито и да е развлечения. Всички интересни младежи бяха заминали — четиримата Тарлтънови, двамата Калвъртови, Фонтейнови, Мънроу, както и всички млади и привлекателни мъже от Джоунсбъро, Файетвил и Лъвджой. Бяха останали само по-възрастните мъже, инвалидите и жените, а те имаха безброй задължения — да отглеждат повече памук и царевица и повече свине, овце и крави, да плетат и шият, за да снабдяват армията. Не се мяркаше ни един истински мъж, освен когато веднъж в месеца дойдеше интендантската рота под командването на попрезрелия поклонник на Сюелин, Франк Кенеди, за да събере провизиите. Но мъжете от интендантството не бяха дотам вълнуващи, а плахото ухажване на Франк толкова дразнеше Скарлет, че тя трудно успяваше да бъде учтива с него. Да можеха поне той и Сюелин да приключат с тази история!
	Дори ако мъжете от интендантската част бяха по-интересни, това ни най-малко не би подобрило нейното положение. Тя бе вдовица и сърцето й беше в гроба. Поне всички тъй мислеха и очакваха от нея съответното поведение. Това я дразнеше, защото, колкото и да се опитваше, не можеше да си припомни нищо за Чарлс освен израза на теле, което бере душа, изписан на лицето му в момента, когато бе приела предложението му за женитба. А дори и тази картина вече избледняваше. Но тя бе вдовица и трябваше да внимава за държането си. Развлеченията на неомъжените момичета не бяха за нея. Тя трябваше да бъде мрачна и вглъбена в мислите си. Елен отдели сума време, за да й втълпи това, след като я завари в градината със заместника на Франк Кенеди, който я люлееше на люлката и я караше да се залива от смях. Силно разтревожена, Елен й обясни колко лесно една вдовица може да развърже хорските езици. Поведението на вдовицата трябваше да бъде дваж по-предпазливо, отколкото на омъжената жена.
	„Един Господ знае — мислеше си Скарлет, като покорно слушаше нежния глас на майка си — какво удоволствие изобщо могат да имат омъжените жени. За вдовиците да не говорим — те все едно, че са умрели.“
	Вдовицата трябваше да носи противни черни рокли без ни едно ширитче, което да ги поосвежи, без никакви цветя, панделки, дантели и дори без бижута, освен жалейни ониксови брошки или колиета, изработени от косите на починалия. Воалът от черен креп на шапката й трябваше да достига до коленете и едва след три години вдовство можеше да се вдигне до раменете. Вдовиците не биваше да бъбрят оживено или да се смеят шумно. Дори когато се усмихнеха, тази усмивка трябваше да бъде тъжна и пълна с трагизъм. А най-ужасното от всичко бе, че те в никакъв случай не биваше да показват ни най-малък интерес в компания на мъже. Ако пък някой господин бъдеше тъй невъзпитан, че да се заинтересува от вдовицата, трябваше да го смрази, като честолюбиво намекне за покойния си съпруг. „Е, да — мислеше си печално Скарлет, — на някои вдовици се случва да се омъжат повторно, но едва когато остареят и се сбръчкат. Макар че Господ знае как успяват да го сторят, след като съседите ги дебнат непрекъснато. Освен това обикновено вземат някой отчаян стар вдовец с голяма плантация и многобройна челяд.“
	Бракът не беше цвете, но да овдовееш — о, тогава животът свършваше завинаги! Колко глупави бяха хората да й говорят, че малкият Уейд Хамилтън сигурно й е голяма утеха, след като Чарлс се е поминал! Що за слабоумие от тяхна страна да разправят, че сега имала за какво да живее! Всички се умиляваха от това, че след смъртта на любимия й е останал плодът на тази любов и, естествено, тя не можеше да ги изведе от това заблуждение. Ала подобна мисъл беше безкрайно далеч от ума й. Твърде малко се интересуваше от Уейд и понякога й бе трудно да осъзнае, че той действително е нейно дете.
	Всяка сутрин, преди още да се бе разсънила, за момент тя отново беше Скарлет О’Хара, слънцето пак огряваше ярко магнолията под прозореца й, дроздовете пееха и до обонянието й достигаше апетитната миризма на пържен бекон. Отново бе млада и безгрижна. Тогава чуваше сърдития плач на гладното дете и винаги, винаги се сепваше и през ума й за миг минаваше мисълта: „Я, има някакво бебе в къщата!“ След това си спомняше, че бебето е нейно. Беше толкова объркващо и невероятно.
	А също и Ашли! О, най-вече Ашли! За пръв път в живота си тя мразеше Тара, мразеше дългия червен път, който се спускаше по хълма до реката, мразеше червените полета с покълналия зелен памук. Всяко кътче земя, всяко дърво и поточе, всяка пътечка и алея й напомняха за него. Той принадлежеше на друга жена и бе отишъл на война, но духът му все още витаеше по пътеките в сумрака, сънливите сиви очи още се усмихваха в сенките на верандата. Тя не можеше да чуе шум от копита, долитащ от пътя по посока на Дванайсетте дъба, без да помисли за един блажен миг — „Ашли!“
	Сега мразеше и Дванайсетте дъба, а някога ги бе обичала. Мразеше ги, но я теглеше натам, за да можеше да чуе Джон Уилкс и момичетата да говорят за него, да чуе как четат писмата му от Вирджиния. Те й причиняваха болка, но трябваше да ги чуе. И всеки път, щом се върнеше вкъщи, си лягаше унила и отказваше да стане за вечеря.
	Този отказ да се храни тревожеше Елен и Мами повече от всичко друго. Мами й носеше табли със съблазнителни ястия и намекваше отдалече, че сега, когато била вдовица, можела да яде колкото си поиска, но Скарлет нямаше апетит.
	Когато доктор Фонтейн загрижено съобщи на Елен, че жените с разбити сърца често отпадат и креят, което накрая ги отвежда в гроба, Елен пребледня, защото бе стаила точно този страх в сърцето си.
	— Не може ли да се направи нещо, докторе?
	— Най-полезна за нея сега е промяната — отвърна лекарят, нетърпелив да се отърве от една пациентка, чието състояние не се подобрява.
	И тъй, Скарлет замина с детето си без всякакво въодушевление — най-напред да посети роднините си в Савана, а след това в Чарлстън, при сестрите на Елен — Полин и Йолали. Ала се върна в Тара един месец преди времето, когато я очакваше Елен, без да обясни причината. В Савана се държаха много мило с нея, но Джеймс, Андрю и съпругите им бяха стари и предпочитаха да си седят спокойно вкъщи и да разговарят за миналото, а то не интересуваше Скарлет. Същото бе и с Робиярови, а Чарлстън според Скарлет бе просто ужасен.
	Леля Полин и съпругът й, дребен възрастен човечец, който с официалната си отживяла любезност и разсеяния си вид приличаше на някой от миналия век, живееха в една плантация край реката, много по-усамотена от Тара. Най-близките им съседи бяха на разстояние трийсет и пет километра и дотам се стигаше по мрачни пътища, през джунгла от блатни кипариси и дъбове. При вида на дъбовете с огромни разлистени корони и покрити със сив мъх клони, които се полюшваха като завеса, Скарлет усещаше тръпки по гърба си и винаги си припомняше приказките на Джералд за ирландски духове, бродещи из трептящите сиви мъгли. Нямаше какво да прави, освен да плете по цял ден, а вечер да слуша чичо Кеъри, който четеше на глас творбите на Бълуър-Литън.
	Йолали, скрита зад високия градински зид в една голяма къща в Чарлстън, не беше по-занимателна. Скарлет, привикнала към обширните простори на червените хълмове, се чувстваше като в затвор. Що се отнасяше до общество, тук бе по-оживено, отколкото у леля Полин, но Скарлет не харесваше гостите с тяхното високомерие, традиции и претенции за знатен произход. Тя знаеше добре, че я смятат за дете от неравен брак и се чудят как е могла една потомка на Робиярови да се омъжи за ирландски пришълец. Скарлет чувстваше, че зад гърба й леля Йолали се извинява заради нея. Това я гневеше, тъй като тя не отдаваше по-голямо значение на произхода, отколкото баща й. Гордееше се с Джералд и с това, което бе постигнал без ничия помощ, единствено благодарение на острия си ирландски ум.
	Пък и чарлстънци талкова се перчеха с техния Форт Съмтър! Господи, как не разбираха, че ако не бяха тъй глупави да дадат изстрела, сложил началото на войната, щяха да се намерят други глупци, които да го сторят! Беше свикнала с насечения говор от вътрешността на Джорджия и монотонната провлечена реч на хората от низината й изглеждаше превзета. Струваше й се, че няма да се сдържи и ще изкрещи, ако чуе някой да казва отново „паалми“, „маайка“ или „таатко“. Това толкова я дразнеше, че на един официален прием тя започна да имитира ирландския акцент на Джералд, с което едва не съсипа леля си. Тогава се върна в Тара. По-добре беше да се измъчва със спомени за Ашли, отколкото с чарлстънския говор.
	Елен, заета денонощно в старанието си да удвои реколтата на Тара, за да подпомогне Конфедерацията, беше ужасена, когато първородната й дъщеря се завърна от Чарлстън слаба, бледа и тросната. Самата тя бе страдала с разбито сърце и сега лежеше нощ подир нощ до хъркащия Джералд, като се опитваше да измисли някакъв начин да облекчи страданието на Скарлет. Лелята на Чарлс, мис Питипат Хамилтън, писа няколко пъти, като я подканяше да позволи на Скарлет да ги посети в Атланта за по-дълго време и сега Елен за пръв път се замисли сериозно за това.
	Тя и Мелани били сами в една голяма къща, „без мъжка закрила“, пишеше мис Питипат, „сега, когато скъпият Чарли го няма вече. Разбира се, тук е брат ми, Хенри, но той не съжителства с нас. Скарлет може би ви е разправяла за Хенри. Деликатността ми пречи да ви занимавам с него в писмена форма. Мели и аз бихме се чувствали толкова по-спокойни и сигурни, ако и Скарлет е с нас. Три самотни жени е нещо по-добро от две. А може би скъпата Скарлет ще намери мъничко утеха в скръбта си, както Мели, която помага при лечението на смелите ни момчета в тукашните болници. Пък и, разбира се, Мели и аз копнеем да видим милото бебенце…“
	И тъй, куфарът на Скарлет беше отново натъпкан с траурните й дрехи и тя отпътува за Атланта с Уейд Хамптън и бавачката му Приси, с цял куп наставления от Елен и Мами относно поведението й и сто долара в конфедерационни банкноти от Джералд. Не й се щеше много да отива в Атланта. Смяташе леля Пити за най-глупавата стара дама, а и самата мисъл да живее под един покрив с жената на Ашли й беше омразна. Ала родното й място, изпълнено със спомени, беше станало непоносимо и всяка промяна бе добре дошла.


>	Втора част

>>	Глава VIII

	Докато влакът отвеждаше Скарлет на север през онова майско утро на 1862 година, тя си мислеше, че Атланта едва ли ще се окаже тъй отегчителна, както Чарлстън и Савана, и въпреки неприязънта си към мис Пити и Мелани с известно любопитство очакваше да види как се е променил градът след последното й посещение през зимата, преди да започне войната.
	Атланта винаги я бе интересувала повече от който и да е друг град, тъй като още в детските си години бе чувала от Джералд, че тя и Атланта са точно на една и съща възраст. Когато порасна, разбра, че Джералд малко е поизкривил истината, както си му беше навикът, щом искаше да направи разказа си по-интересен; всъщност Атланта беше само с девет години по-възрастна от нея самата и тази разлика не й пречеше да възприема града като учудващо млад в сравнение с всички останали, които й бяха известни. Савана и Чарлстън притежаваха достойнството на отминалите години — единият беше доста напреднал във втория си век, а другият навлизаше в третото столетие на своята история. В младежките й очи те изглеждаха като стари жени, които спокойно се припичаха на слънце и си вееха с ветрила. А Атланта беше от нейното поколение, все още белязана с типичната незрялост на младостта, своенравна и импулсивна като нея самата.
	Твърдението на Джералд се основаваше на факта, че тя и Атланта са кръстени в една и съща година. През деветте години, преди да се роди Скарлет, градът се бе наричал най-напред Търминъс, а след това Мартасвил и едва в годината на нейното рождение бе станал Атланта.
	Когато Джералд бе дошъл за пръв път в северната част на Джорджия, още нямаше никаква Атланта, нито дори подобие на село, и на това място царуваше пустош. Но през следващата година, 1836-а, щатът бе разрешил строителството на железопътна линия северозападно от земите, изоставени наскоро от племето чероки. Посоката на предложената железопътна линия — Тенеси и Западните щати — беше ясна и определена, но началната й точка в Джорджия още не беше уточнена, докато година по-късно един инженер не заби колче в червената глина, за да отбележи южния край на линията, и така бе сложено началото на Атланта, родена Търминъс.
	Тогава в северната част на Джорджия нямаше железници и изобщо те бяха все още рядкост. Ала през годините, преди Джералд да се ожени за Елен, малкото селище, отдалечено на четирийсет километра северно от Тара, бавно нарасна и релсите постепенно напредваха на север. След това ерата на железопътното строителство се разгърна с пълна сила. От стария град Огъста бе прокарана втора железопътна линия на запад през щата, за да се направи връзка с новия път до Тенеси. От стария град Савана беше построена трета линия, най-напред до Мейкън, в сърцето на Джорджия, а после и на север, през окръга на Джералд до Атланта, за да се съедини с другите две и да даде на пристанището в Савана излаз към Запада. От същата пресечна точка — младата Атланта — излезе и четвърта железопътна линия в югозападна посока към Монтгомъри и Мобийл.
	Родена от строителството на една железопътна линия, Атланта растеше с разрастването на железните пътища. Със завършването на четирите линии градът вече бе свързан със Запада, Юга и с Крайбрежието, а чрез Огъста — със Севера и Изтока. Превърнало се в кръстопът на движението в четирите посоки, селцето изведнъж отхвръкна.
	За период от време, малко по-голям от седемнайсетте години на Скарлет, Атланта бе пораснала от едно забито в земята колче в процъфтяващ град с население от десет хиляди души, към който бяха обърнати очите на целия щат. По-старите, улегнали градове имаха навика да гледат на шумния нов град като на кокошка, излюпила пате. Защо това място бе тъй различно от другите селища в Джорджия? Защо растеше толкова бързо? В края на краищата в него нямаше нищо, което да го изтъква, освен железопътните му линии и шепата яки и пробивни люде.
	Жителите на града, наричан последователно Търминъс, Мартасвил и Атланта, бяха наистина пробивни. Неспокойни, енергични преселници бяха привлечени от по-старите райони на Джорджия и от по-далечни щати в този град, който се разпростираше около възела на железопътните линии. Те прииждаха, изпълнени с ентусиазъм. Строяха хубавите си къщи на улиците Уайтхол и Уошингтън и по протежение на високия хребет, където безброй поколения индианци бяха утъпкали с мокасините си пътека, наричана сега Прасковената улица. Гордееха се с мястото, където живееха, гордееха се с растежа му, а и със себе си, задето допринасяха за този растеж. Нека старите градове говорят за Атланта каквото си щат. Атланта това не я засягаше.
	Скарлет винаги бе харесвала този град по същите причини, поради които Савана, Огъста и Мейкън го осъждаха. Като нея самата той бе смесица от старото и новото в Джорджия, при което старото често отстъпваше пред стремителния напор на новото, в сблъсъка си с него. Освен това имаше нещо близко и вълнуващо в един град, роден или поне кръстен в същата година, когато бе кръстена и тя.


	Предишната нощ се бе извила дъждовна буря, но когато Скарлет пристигна в Атланта, вече грееше топло слънце, храбро заловило се да изсуши улиците, превърнати в истински реки от червена мътилка. На откритото място пред гарата меката почва бе разравяна и набраздявана от постоянните потоци движение в двете посоки, докато най-накрая то бе заприличало на огромна тинеста кочина и тук-там някои впрягове бяха затънали в браздите до средата на колелетата. Непрестанната върволица от фургони и санитарни коли, които товареха и разтоварваха от влаковете припаси и ранени, още повече разкапваше площада и създаваше по-голяма бъркотия в стремежа на всички да се промъкнат към гарата или да излязат от нея. Навред се виждаха ругаещи кочияши и затънали мулета, а калта плискаше надалеко.
	Скарлет стоеше на долното стъпало на вагона — хубавичка и бледа в черната си траурна рокля и воала, който се стелеше почти до петите й. Тя се колебаеше, тъй като не й се щеше да изцапа пантофките и полата си, и се оглеждаше за мис Питипат сред шумния безпорядък от фургони, кабриолети и карети. Дебеличката розовобуза дама не се виждаше никъде, но докато Скарлет нетърпеливо я търсеше с поглед, през калта се приближи слаб стар негър с прошарени коси и с израз на властно достойнство.
	— Вий сте мис Скарлет, нали тъй? Моя милост е Питър, кочияшът на мис Пити. Да не сте рекли да стъпите в тая кал! — нареди той сурово, като видя, че Скарлет вдига полите си и се кани да слезе. — Вий не сте по-стока от мис Пити, а тя е досущ кат дете и се не може да си опази краката сухи. Дайте да ви отнеса.
	Въпреки мършавия си старчески вид той вдигна Скарлет с лекота и като видя Приси, застанала на перона с бебето в ръце, спря.
	— Туй ли хлапе там ви е бавачката? Мис Скарлет, тя е много зелена да се грижи за едничкото бебенце на мистър Чарлс! Но после ще я видиме таз работа. Момиче, ти ще вървиш подир мене и гледай да не изтървеш бебето.
	Скарлет покорно се остави да я отнесат до каретата и прие смирено строгото порицание към Приси и самата нея. Докато минаваха през калта, а Приси запъхтяно джапаше зад тях, тя си спомни какво й беше разказвал Чарлс за чичо Питър.
	„Той е изкарал цялата Мексиканска война заедно с татко, лекувал го е, като е бил ранен — с една дума, спасил му е живота. Всъщност аз и Мелани сме отгледани от чичо Питър, защото сме били много малки, когато татко и мама са починали. Някъде по това време леля Пити се скарала с брат си, чичо Хенри, и дойде да живее при нас и да се грижи за двама ни. Тя е най-безпомощната душица на света. Прилича на мило възрастно дете и чичо Питър в много отношения я приема като дете. Дори ако трябва да спасява живота си, тя не ще може да вземе каквото й да било решение, затова чичо Питър се разпорежда вместо нея. Той именно реши, че полагаемата ми се сума трябваше да се увеличи, когато станах на петнайсет години, и настоя да отида за последния си курс в Харвард, докато чичо Хенри искаше да получа диплома си в Джорджийския университет. И отново той реши кога Мели е достатъчно голяма, за да си вдигне косата в прическа и да ходи на забави. Чичо Питър казва на леля Пити кога да не излиза, защото е студено или влажно, и кога да си наметне шал… Той е най-умният негър, когото съм срещал, а сигурно и най-преданият. Единствената беда при него е, че владее и трима ни телом и духом и го съзнава.“
	Думите на Чарлс бяха потвърдени, когато Питър се качи на капрата и взе камшика.
	— Мис Пити много се вайка, че не дойде да ви срещне. Страх я е да се не разсърдите. Ала аз й казах, че двете с мис Мели само ще се окалят и ще си съсипят новите рокли. Рекох й, че аз ще ви обясня. Мис Скарлет, я по-хубаво го гушнете вий туй дете, че малката ще земе да го изтърве.
	Скарлет погледна към Приси и въздъхна. Приси не беше най-подходящата детегледачка. Скорошното й повишение от кльощаво слугинче с къса пола и стегнати плитчици в бавачка с дълга басмена рокля и колосан бял тюрбан съвсем й беше замаяло главата. Тя никога не би се издигнала до тази длъжност толкова млада, ако не бяха непрестанните нужди и изисквания, наложени на Тара от войната и интендантството, поради които Елен не можеше да се лиши от Мами или Дилси и дори от Роза или Тина. Приси никога не бе се отдалечавала на повече от километър-два от Дванайсетте дъба или от Тара и пътешествието с влак, прибавено към повишението й в бавачка, не можеха да се поберат лесно в черната й главичка. Трийсеткилометровото пътуване от Джоунсбъро до Атланта тъй я развълнува, че Скарлет бе принудена да държи бебето през целия път. А сега гледката на безброй сгради и хора направо довърши Приси. Тя се въртеше от една страна на друга, сочеше с пръст, току подскачаше и така тръскаше бебето, че то надаваше жален рев.
	Скарлет копнееше за дебелите, опитни ръце на Мами. Достатъчно бе Мами просто да се допре до някое дете, за да го укроти начаса. Но тя беше в Тара и Скарлет не можеше да стори нищо. Според нея беше безполезно да взима малкия Уейд от Приси. У нея той ревеше също толкова силно, колкото и у Приси. Освен това щеше да дърпа панделките на шапката й и без съмнение щеше да омачка роклята й. Затова тя се престори, че не е чула предложението на чичо Питър.
	„Може би някога ще се науча да се оправям с бебета — раздразнено си мислеше тя, докато каретата се друсаше и люлееше при излизане от блатото, заобикалящо гарата, — но никога няма да седна да се лигавя с тях.“ И тъй като личицето на Уейд посиня от плач, тя се тросна сърдито:
	— Приси, дай му биберона със захар, дето ти е в джоба. Дай му каквото щеш, само да млъкне. Знам, че е гладен, но нищо не мога да направя сега.
	Приси извади оваляния в захар биберон, който Мами й беше дала сутринта, и ревът на бебето заглъхна. Покоят бе възстановен и при новите гледки, които се изправяха пред очите и, настроението на Скарлет започна малко по малко да се повишава. Чичо Питър най-после успя да прекара каретата помежду калните дупки и да излезе на Прасковената улица и за пръв път от месеци Скарлет усети, че у нея се надига някакъв интерес. Колко бе пораснал градът! Не беше минало много повече от година, откакто тя бе идвала тук за последен път, и просто й се струваше невероятно, че малката Атланта, която познаваше, толкова се е променила.
	През последната година бе дотам обсебена от скърбите си и отегчена от всяко споменаване на войната, че изобщо не знаеше за промените, настъпили в Атланта още в началото на военните действия. Същите онези железопътни линии, които в мирно време бяха превърнали града в търговско средище, сега, в условията на войната, бяха от жизнена стратегическа важност. Далеч от бойните полета, градът осигуряваше чрез железопътния си възел връзка между двете армии на Конфедерацията, във Вирджиния и в Тенеси, със Запада. Атланта свързваше също така двете армии с вътрешността на Юга, откъдето те се снабдяваха с провизии. В отговор на военните нужди Атланта беше станала манифактурен център, болнична база и един от главните складове на Юга за храна и боеприпаси, предназначени за фронта.
	Скарлет се огледа, за да разпознае в това, което виждаше, доскорошния малък градец. Той беше изчезнал. Градът, който заварваше, бе неузнаваем като бебе, превърнало се неусетно в енергичен гигант.
	Атланта жужеше като пчелен кошер, изпълнена с гордост от съзнанието за своята значимост в Конфедерацията, и кипеше в денонощен труд, чиято цел бе да превърне един селскостопански район в промишлен. Преди войната южно от Мериланд съществуваха само няколко фабрики за памук, даракчийници, оръжейни и машиностроителници — факт, с който се гордееха всички южняци. Югът създаваше държавници и войници, плантатори и лекари, юристи и поети, но не инженери и механици. Подобни нисши призвания бяха оставени на янките. Сега обаче, когато конфедерационните пристанища бяха завардени от военните кораби на янките и през блокадата минаваше съвсем оскъдно количество европейски стоки, Югът отчаяно се стремеше да произвежда необходимото за войната. Северът можеше да се обърне към целия свят за провизии и войници; в армията на Съюза се вливаха хиляди ирландци и германци, съблазнени от предлаганите тлъсти суми. Югът можеше да разчита само на себе си.
	В Атланта имаше фабрики, които трудно и бавно произвеждаха машини за военни стоки — трудно и бавно, защото в Южните щати имаше много малко машини, от които да се вземе модел, и почти всеки детайл трябваше да се изработва по чертежи, изпратени от Англия и минали през блокадата. Сега по улиците на Атланта се срещаха странни физиономии и гражданите, които само година по-рано биха наострили уши дори при звука на изговор от Запада, вече не обръщаха никакво внимание на чуждата реч на европейците, минали през блокадата, за да правят машини и да доставят муниции за Конфедерацията. Това бяха специалисти, без които Конфедерацията трудно би могла да си осигури пистолети, пушки оръдия и барут.
	В денонощната работа, чиято цел бе чрез железопътните артерии непрекъснато да се разпращат боеприпаси до двата фронта, като че се чувстваше туптящото сърце на града. Във всички часове се чуваше тракането на влаковете, напускащи града и влизащи в него. Саждите от новопостроените фабрики се сипеха обилно върху белите къщи. Нощем пещите светеха и дълго след като жителите на града си легнеха, отекваха ударите на чукове. Там, където преди година пустееха поляни, сега се издигаха големи сарачници и ковачници, оръжейни и фабрики за артилерийски боеприпаси, валцовъчни и леярни, доставящи релси и товарни вагони, за да заменят унищожените от янките; бяха изникнали и много други работилници, в които се правеха шпори, мундщуци за юзди, скоби, палатки, копчета, пистолети, саби. В леярните вече усещаха недостиг на желязо, тъй като през блокадата преминаваха нищожни количества, а мините в Алабама бяха почти изоставени, защото миньорите бяха на фронта. Вече нямаше железни огради, железни беседки, железни врати и други железни статуйки пред къщите в Атланта, защото отдавна бяха пратени за претопяване.
	Тук, по Прасковената улица, а и в съседните пресечки бяха разположени щабовете на различни армейски подразделения и в тях гъмжеше от униформени мъже — интендантството, свързочният корпус, пощенската служба, службата по железопътния транспорт, военната полиция. В околностите на града в обширни оградени пространства бяха затворени коне и мулета, а в страничните улици бяха болниците. Докато чичо Питър й говореше за тях, Скарлет остана с впечатлението, че Атланта е едва ли не град на ранените, защото имаше общи болници, инфекциозни болници, болници за възстановяване, безброй болници. И с всеки нов ден влаковете бълваха още и още болни и ранени.
	Малкото селище беше изчезнало и обликът на бързо растящия град бе оживен от непресекваща енергия и суетня. Тази суматоха почти замая Скарлет, току-що напуснала спокойния селски живот, но при все това тук й хареса. В града се усещаше някаква вълнуваща и приповдигната атмосфера, която я разведри. Стори й се, че наистина усеща как ускореният, но равномерен пулс на града тупти в ритъм със собственото й сърце.
	Докато бавно си пробиваше път през калната и изровена главна улица, тя забеляза с интерес новите постройки и новите лица. Тротоарите бяха пълни с униформени мъже с отличителни знаци за всякакви чинове и родове войски; тясната улица беше задръстена от превозни средства — карети, кабриолети, санитарни коли, закрити армейски фургони — и кочияшите сипеха груби ругатни, докато мулетата с мъка пристъпваха в издълбания коловоз. Облечени в сиво куриери претичваха през улицата и изпод краката им хвърчаха пръски кал; сновяха от един щаб до друг и разнасяха заповеди и телеграми. Ранени куцукаха с патерици, често придържани от грижливи дами. От терените за обучение, където новобранците бяха превръщани във войници, се носеха звуци на тръба и барабан и кънтяха отсечени заповеди. Сърцето на Скарлет се разтупа при вида на синята униформа на янките — съзря я за първи път, когато чичо Питър посочи с камшика си към група оклюмали мъже, потътрили се под конвой към гарата, за да бъдат отведени в пленническия лагер.
	„О, тук ще ми хареса — помисли си Скарлет с истинско удоволствие, каквото не й се беше случвало да изпита след деня на градинското увеселение. — Толкова е оживено и вълнуващо!“
	Градът беше дори по-оживен, отколкото тя можеше да си представи, тъй като десетки нови кръчми бяха отворили врати; гъмжеше от проститутки, последвали армията; публичните домове процъфтяваха за ужас на църквата. Хотелите, пансионите и частните къщи бяха претъпкани с новодошли, които искаха да бъдат край ранените си близки в големите болници на Атланта. Всяка седмица се устройваха забави, балове и благотворителни базари, а войнишките сватби нямаха чет — младоженците, пуснати в отпуск в новичките си сиви униформи със златни ширити, младоженките в красиви премени, внесени през блокадата, шпалир от кръстосани саби, тостове с шампанско, също преминало през блокадата, сбогувания със сълзи… Всяка нощ из тъмните улици, оградени с дървета, отекваше шумът от танцувалните салони, от гостните се лееше музика на пиано и сопранови гласове ведно с гръмливите провиквания на гостуващите войници изпълняваха „Тръби затръбиха отбой“ и „Писмото ти дойде, но твърде късно“ — жални балади, които изтръгваха сълзи на вълнение в красиви очи, непознали сълзите на истинската скръб.
	Докато се подрусваха из лепкавата кал, Скарлет засипваше чичо Питър с въпроси, а той отговаряше, като сочеше тук-там с камшика си, горд, че може да прояви знанията си.
	— Онуй там е арисиналът. Вътре, мис, държат пищови и други разни пушкала. Не, туй не са магазини, блокадни кантори са. Ама как, мис Скарлет, не знаете ли кво значи? В тез кантори седят чуждоземци, дет купуват памук от нас, конфедератите, а сетне го пращат с кораби до Чарлстън и Уилмингтън, пък докарват тука барут. Не, мис, не ги знам отде са тез чуждоземци. Мис Пити вика, че били англичани, ама мож ли им разбра приказката. Да, мис, поопушено е. Тез сажди съсипват копринените завеси на мис Пити. От леярните са. А ква шумотевица е нощем! Човек не може да мигне… Не, мис, не мога да спирам да разглеждате. Обещал съм на мис Пити право у дома да ви закарам… Мис Скарлет, ей там ви поздравяват. Тез, дет ви се кланят, са мисис Мериуедър и мисис Елсинг.
	Скарлет смътно си спомняше, че две дами с такива имена бяха дошли от Атланта в Тара, за да присъстват на сватбата й, и се сети, че те са най-добрите приятелки на мис Питипат. Затова бързо се обърна в посоката, накъдето сочеше чичо Питър и кимна. Двете бяха седнали в карета, спряла пред един магазин за платове. Собственикът и двама продавачи бяха застанали на тротоара, натоварени с топове памучен плат, които им показваха. Мисис Мериуедър беше висока едра жена с толкова пристегнат корсет, че гръдта й изпъкваше напред като носа на кораб. Стоманеносивите й коси бяха донадени с фалшива букла, която гордо се открояваше с кафявия си цвят и не искаше и да знае дали подхожда на останалата коса. Имаше кръгло червендалесто лице, в което бяха съчетани добродушно остроумие и властен нрав. Мисис Елсинг беше по-млада, слаба и крехка жена, с явни следи от минала хубост и все пак запазила донякъде своята жизненост и изтънчено високомерие.
	Тези дами, заедно с мисис Уайтинг, бяха стълбовете на Атланта. Те ръководеха трите църкви, към които принадлежаха, заедно със свещениците, хоровете и цялото паство. Организираха благотворителни базари и кръжоци по шев, устройваха балове и пикници, знаеха кой си е намерил добра партия и кой не, кой пие тайно, кой очаква бебе и кога. Те бяха сведущи по родословието на всяка по-видна личност в Джорджия, Южна Каролина и Вирджиния и не си блъскаха главите да научат нещо за другите щати, защото бяха уверени, че освен в тези три щата другаде така и не се въдят знатни личности. Те знаеха кое е благоприлично и кое не и никога не пропускаха да оповестят мнението си — мисис Мериуедър колкото й глас държи, мисис Елсинг с изискано приглушен, повлечен говор, а мисис Уайтинг с отегчен шепот, който показваше как мрази да обсъжда подобни неща. Тези три дами бяха от дъното на душите си настроени враждебно и недоверчиво една към друга като членовете на първия римски триумвират и по всяка вероятност ненарушимият им съюз се дължеше точно на същите причини.
	— Казах на Пити, че непременно трябва да бъдете в моята болница — провикна се усмихната мисис Мериуедър. — Да не вземете да обещаете на мисис Мийд или на мисис Уайтинг!
	— Няма — отвърна Скарлет, без да има представа какво говори мисис Мериуедър, но поласкана и възрадвана от това, че е добре приета и желана. — Надявам се скоро да ви видя отново.
	Каретата пак потегли, а сетне поспря, за да стори път на две дами, които носеха кошници с бинтове и предпазливо пресичаха осеяната с локви улица, като гледаха да стъпват по издадените камъни. В същия момент Скарлет зърна с крайчеца на окото си една женска фигура на тротоара, облечена в пъстра рокля, прекалено ярка, за да се излиза с нея навън, а от раменете й се спускаше кашмирен шал с дълги ресни.
	Когато Скарлет се извърна, видя, че жената е висока и красива, с дръзко лице и буйна огнена коса — не можеше да е истински този тъй червен цвят. За първи път виждаше жена, която несъмнено е „правила нещо с косата си“, и я наблюдаваше захласната.
	— Чичо Питър, коя е тая жена?
	— Де да знам.
	— Как да не знаеш, не виждам ли? Коя е?
	— Казва се Бел Уотлинг — отвърна чичо Питър и нацупи устни.
	Скарлет не пропусна да отбележи, че той не постави пред името й „мис“ или „мисис“.
	— Коя е тя?
	— Мис Скарлет — рече мрачно Питър и шибна коня, който трепна, — на леля ви хич няма да й стане драго, че питате за неща, дет не ви влизат в работата. В нашия град сега има сума калпави хора, за които не си струва да се говори.
	„Мили Боже! — помисли си Скарлет, заставена да млъкне след този упрек. — Това ще да е някоя лека жена!“
	Никога преди тя не беше виждала лека жена и извърнала глава, се втренчи в нея, докато я загуби в тълпата.
	Магазините и новите постройки, изградени през войната, вече се издигаха по-нарядко, а помежду им пустееха голи поляни. Най-после отминаха търговската част на града и се заредиха къщите. Скарлет ги разпознаваше като стари приятели: къщата на Лайдън — внушителна и излъчваща достойнство; Бонеловата — с малки бели колони и зелени жалузи; затворения и мълчалив джорджийски дом на семейство Маклюър зад ниския жив плет. Сега напредваха по-бавно, защото от верандите, градините и тротоарите я поздравяваха разни дами. Някои от тях тя познаваше бегло, за други смътно си спомняше, но повечето й бяха съвсем непознати. Питипат наистина беше разтръбила за пристигането й. Трябваше от време на време да повдигат малкия Уейд, за да могат дамите, осмелили се да прегазят през тинята до каретата им, да му се порадват. Всички я отрупваха с покани — непременно трябвало да дойде в техните кръжоци по шев и плетене, в техните болнични комитети и в ничии други, а тя необмислено обещаваше наляво и надясно.
	Когато минаваха край една неугледна къща, облицована със зелени дъски, малко черно момиченце, явно поставено на пост на предните стълби, се провикна:
	— Ей я, иде!
	Отвътре се показаха доктор Мийд, съпругата му, тринайсетгодишният Фил и я затрупаха с поздрави. Скарлет си спомни, че и те също присъстваха на сватбата й. Мисис Мийд се покачи на бордюра, пред който спираха колите, и проточи шия да види бебето, ала доктор Мийд, без да обръща внимание на калта, прегази чак до каретата. Той беше висок и изпит, със заострена стоманеносива брада, а дрехите висяха на мършавото му тяло като на закачалка. В Атланта го считаха за извор на сила и мъдрост и не беше чудно, че той е възприел нещо от представата на съгражданите си. Но въпреки привичката му да прави пророчески изявления и малко надутото му държане той беше най-благият човек в града.
	След като се здрависа с нея, мушна малкия Уейд с пръст в коремчето и го похвали, докторът съобщи, че леля Питипат обещала под клетва Скарлет да не отива в никоя друга болница и комитет за навиване на бинтове освен там, където е мисис Мийд.
	— Боже мой, но аз обещах на сто дами вече! — възкликна Скарлет.
	— На мисис Мериуедър, обзалагам се! — възмутено се провикна мисис Мийд. — Ах, нахалницата му с нахалница. Сигурно посреща всеки влак!
	— Обещах, защото нямах представа за какво става дума — призна Скарлет. — Всъщност какви са тия болнични комитети?
	Както докторът, така и жена му бяха явно поозадачени от невежеството й.
	— Ама, разбира се, вие идвате от глухата провинция и откъде да знаете — извини я мисис Мийд. — Имаме благотворителни комитети за различните болници с дежурства за различните дни. Ние преглеждаме болните, помагаме на лекарите, приготвяме бинтове и дрехи, а когато пациентите се посъвземат, колкото да ги изпишат, прибираме ги по домовете си, докато заякнат и се върнат в армията. Освен това се грижим за съпругите и семействата на някои от ранените, които мизерстват… Да, за окайване са направо. Доктор Мийд е в болницата, където работи моят комитет. Всички казват, че е чудесен и…
	— Е, хайде, хайде, мисис Мийд — ласкаво се обади докторът. — Не почвайте да ме хвалите пред хората. Това, което правя, е твърде малко, защото вие не ме пуснахте да ида в армията.
	— Аз ли не съм ви пуснала? — извика възмутено тя. — Аз? Градът не ви пусна, добре ви е известно. Знаете ли, Скарлет, когато хората чуха, че се кани да заминава за Вирджиния като армейски хирург, всички дами се подписаха под петиция, в която го умоляваха да остане тук. Градът не можеше да се оправи без вас, не ще и дума.
	— Хайде, хайде, мисис Мийд — обади се докторът, очевидно зарадван от тези хвалби. — Може би засега е достатъчно, че имаме един син на фронта.
	— И аз ще ида догодина! — извика малкият Фил, като подскачаше възбудено. — Като барабанчик. Сега се уча да бия барабан. Искате ли да чуете? Ей сега ще изтичам да си взема барабана.
	— Не, не сега — каза мис Мийд и го притегли към себе си, а лицето й напрегнато се изопна. — Няма да е догодина, скъпи. Може би по-следващата година.
	— Но дотогава войната ще свърши! — раздразнено викна момчето, като се изтръгна от нея. — Нали ми обещахте!
	На Скарлет не убягна погледът, който родителите си размениха над главата му. Дарси Мийд беше във Вирджиния и те се бяха привързали още по-силно към малкия си син, останал при тях.
	Чичо Питър се покашля.
	— Мис Пити и без туй беше нервозна, кат излязох от къщи, та сега, ако не ви отведа скоро, току-виж припаднала.
	— Довиждане! Ще намина следобед — извика мисис Мийд. — А вие кажете на Пити от мене, че ако не сте в моя комитет, ще я разнервирам още повече.
	Каретата потегли надолу по калния път и Скарлет с усмивка се облегна на възглавниците. От месеци наред не се бе чувствала толкова добре. Атланта с нейните тълпи и суетня и със страстите, които бушуваха под повърхността на живота тук, беше много приятна и освежителна. Много по-хубаво беше, отколкото в усамотената плантация край Чарлстън, където ревът на алигаторите раздираше нощната тишина, по-хубаво от самия Чарлстън с одреманите му градини зад високите зидове; по-хубаво беше и от Савана с широките й улици, оградени с палми от двете страни, и мътната река край града. В този момент й харесваше дори повече от Тара, колкото и скъпа да беше на сърцето й родната плантация.
	Имаше нещо вълнуващо в този град с тесни кални улички, израснал сред вълнистите червени хълмове, нещо грубовато и сурово, което я привличаше, защото отговаряше на истинската й природа, прикрита под лустрото, създадено от Елен и Мами. Внезапно тя почувства, че тук е мястото й, а не в тихите и спокойни стари градове, прострели се край жълти реки в равнините.
	Къщите все повече се разреждаха и като се надвеси навън, Скарлет зърна червените тухлени стени и плочестия покрив на лелиния си дом. Това беше почти последната къща в северните покрайнини. След нея Прасковената улица се стесняваше, виеше се под големите дървета и се губеше в гъста притихнала гора. Спретнатата дървена ограда, боядисана наскоро, се белееше, а дворчето зад нея беше осеяно с жълтите цветове на късни нарциси. На предните стълби бяха застанали две жени в черно, а зад тях се показваше една дебелана с ръце, пъхнати под престилката, и широка усмивка на жълтеникавото лице. Пълничката мис Питипат възбудено тъпчеше на място с миниатюрните си крачета и притискаше с ръка едрата си гръд, за да успокои туптенето на сърцето си. Като видя до нея Мелани, Скарлет усети прилив на неприязън и си каза, че наред с приятните страни на престоя си в Атланта ще трябва да приеме и един горчив хап — това дребничко крехко същество в траурна рокля с буйни тъмни къдрици, пригладени в прическа, подобаваща на омъжена жена, и грейнало в щастлива приветлива усмивка сърцевидно личице.
	Когато някой южняк си направеше труда да си стегне багажа и да пропътува петдесетина километра, за да иде на гости, посещението рядко траеше по-малко от месец, а обикновено се проточваше много повече. Южняците изпитваха огромно удоволствие както да гостуват, така и да посрещат гости и съвсем не беше необичайно роднини да пристигнат за коледните празници и да останат до юли. Често се случваше младоженци, тръгнали по гости през медения месец, да се задържат в някоя особено приятна къща чак до раждането на второто им дете. Не беше рядкост застарели чичовци и лели да пристигнат за неделен обяд и да останат чак до смъртта си години по-късно. Гостите не създаваха затруднения, защото къщите бяха големи, прислугата — многобройна, а изхранването на няколко гърла повече беше дребна работа в тази земя на изобилието. На гости ходеха хора от всяка възраст и пол: младоженци в меден месец; млади майки, които показваха новородените си бебета; болни във възстановителен период; хора, загубили близък; девойки, чиито родители гледаха да ги отстранят от опасностите на неподходяща връзка; моми, достигнали тревожна възраст, без да се сгодят, за които близките хранеха надежди, че ще могат да си намерят подходяща партия в нова среда под покровителството на роднини. Гостите внасяха разнообразие и оживление в мудното ежедневие на Юга и винаги бяха добре дошли.
	И тъй, Скарлет пристигна в Атланта, без да има представа колко дълго ще остане тук. Ако гостуването й се окажеше скучно като посещенията в Савана и Чарлстън, след месец щеше да се завърне у дома си. Ако пък й беше приятно, щеше да остане неограничено време. Но едва бе пристигнала, и леля Пити и Мелани настоятелно я заубеждаваха да остане при тях за постоянно. Те изтъкваха всякакви възможни доводи. Искаха я заради нея самата, защото я обичаха. Бяха самотни и нощем често се плашеха в голямата къща, а тя бе тъй смела и им вдъхваше кураж. Беше очарователна и ги ободряваше в мъката им. Сега, когато мъжът й беше мъртъв, мястото им — нейното и на сина й, беше при близките на Чарлс. Освен това според завещанието му половината от къщата й принадлежеше. Най-после, Конфедерацията се нуждаеше от всеки чифт ръце за шиене, плетене, намотаване на бинтове и грижи за ранените.
	Чичото на Чарлс, Хенри Хамилтън, който беше ерген и живееше в хотел „Атланта“, близо до гарата, също й говореше сериозно по този въпрос. Чичо Хенри беше нисък и шкембест сприхав старец с розово лице и дълга, посребрена, вечно разрошена коса. Той се отличаваше с липса на всякаква търпимост към женските глупости и превземки. Точно по тази причина почти не си говореше със сестра си, мис Питипат. Още от деца те двамата бяха напълно противоположни по темперамент и се отчуждиха още повече по повод нападките му срещу начина, по който тя възпитаваше Чарлс. („Да направи женка от сина на един войник, по дяволите!“) Преди години тъй я беше засегнал, че сега мис Пити го споменаваше само с предпазлив шепот и недомлъвки, от които някой непознат би извадил заключение, че старият честен адвокат е най-малкото убиец. Обидата беше изказана в един ден, когато Пити бе пожелала да изтегли петстотин долара от наследството си, чийто пълномощник беше брат й, за да ги вложи в несъществуваща златна мина. Той отказа да й разреши и разпалено заяви, че в главата й няма повече мозък, отколкото у една кокошка, и че не може да я изтрайва около себе си повече от няколко минути. Оттогава тя се виждаше с него само официално, веднъж в месеца, когато чичо Питър я откарваше в кантората му, за да вземе парите за домакинството. След тези кратки посещения Пити оставаше цял ден в леглото, обляна в сълзи и заобиколена с ароматни соли за свестяване. Мелани и Чарлс, които бяха в отлични отношения с чичо си, често предлагаха да я освободят от това изпитание, но Пити всеки път стисваше здраво бебешките си устни и отказваше. Хенри беше нейният кръст и тя трябваше да си го носи. Чарлс и Мелани неизбежно стигнаха до извода, че тя извлича огромно удоволствие от тези периодични вълнения — единствените в безметежното й съществувание.
	Чичо Хенри веднага хареса Скарлет, защото въпреки всичките й глупави превземки у нея имало някакъв здрав разум. Той беше пълномощник не само на имуществото на Пити и Мелани, но и на наследството на Скарлет, оставено й от Чарлс. Скарлет бе приятно изненадана да узнае, че сега е заможна млада жена, тъй като Чарлс й бе завещал не само половината от къщата на леля Пити, но също така земи и градска собственост. Междувременно магазините и складовете, разположени край железопътната линия, които бяха част от наследството й, бяха утроили стойността си от началото на войната. Точно когато й даваше отчет за нейното имущество, чичо Хенри повдигна въпроса за постоянното й местожителство в Атланта.
	— Когато Уейд Хамптън стане пълнолетен, ще бъде богат — каза й той. — Като имам предвид начина, по който Атланта се разраства, смятам, че след двайсет години тази собственост ще е десет пъти по-ценна, и напълно редно е момчето да бъде отгледано там, където е имотът му, за да се научи да го стопанисва. Да, а също и имотът на Пити и Мелани. Скоро той ще остане единственият мъж от Хамилтъновия род, защото аз няма да живея вечно.
	Колкото до чичо Питър, той се държеше тъй, сякаш от само себе си се разбираше, че Скарлет ще остане. Той изобщо не допускаше мисълта, че единственият син на Чарлс може да расте някъде другаде, където няма да се чува неговата дума. На всички тези доводи Скарлет отвръщаше с усмивка и не казваше нищо, понеже не желаеше да се обвързва, преди да е разбрала как ще приеме Атланта и съжителството с близките на покойния си съпруг. Знаеше също, че ще се наложи да увещава Джералд и Елен. А и сега, когато беше далече от Тара, усещаше, че родното място й липсва до болка — мъчно й бе за червените лалета с покълналия зелен памук, за благоуханието на притихналия сумрак. За пръв път смътно осъзна смисъла на Джералдовите думи, че обичта към земята е в кръвта й.
	И тъй, за момента тя умело се изплъзваше, без да дава определен отговор за времетраенето на престоя си, и неусетно навлезе в живота на червената тухлена къща в тази тиха част на Прасковената улица.
	Сега, когато бе под един покрив с кръвните роднини на Чарлс и виждаше отблизо дома, в който е израснал, можеше малко по-добре да разбере младежа, направил я за толкова кратко време съпруга, вдовица и майка. Лесно се виждаше защо той е бил тъй свенлив, тъй простодушен и тъй идеалистично настроен. Дори и Чарлс да беше наследил някои от качествата на суровия си баща — буен смелчага, отдаден на военната кариера, те очевидно бяха заличени още в детството му от женското обкръжение, сред което бе отгледан. Обичал бе по детински наивната Пити и се бе привързал към Мелани повече, отколкото бе обичайно за брат към сестра, а те двете бяха най-благите и всеотдайни жени, които можеше да срещнеш.
	Леля Питипат бе кръстена преди шейсет години с името Сара Джейн Хамилтън, но от онзи отдавнашен ден, когато обожаващият я неин баща й беше прикачил този прякор заради лекото и неуморно топуркане на малките крачета, никой не бе я наричал другояче. Годините, последвали това второ кръщаване, така я бяха променили, че галеното име звучеше смешно, съпоставено с външността й. Единственото, което напомняше за някогашното живо и пъргаво дете, бяха миниатюрните крачета, несъответстващи на пълнотата й, както и склонността й да бърбори щастливо и безцелно. Имаше пълно тяло, розови бузи и посребрени коси и бе винаги малко запъхтяна поради силно пристегнатия корсет. Беше й невъзможно да измине пеш повече от стотина метра с малките си крачка, които напъхваше в прекалено тесни пантофки. Сърцето й се разтупкваше при най-малкото вълнение и тя безсъвестно го изнежваше с припадания по всякакъв повод. Всички знаеха, че световъртежът й е преструвка от желание да се представи за много изискана, но от обич се въздържаха да й го казват. Обичаха я, глезеха я като дете и отказваха да гледат на нея сериозно — всички, освен брат й Хенри.
	Тя обожаваше дребните клюки дори повече от гастрономическите удоволствия и с часове бъбреше добродушно и безобидно за хорските работи. Трудно помнеше имена, дати и места, затова често объркваше с други хора действащите лица в някоя от драмите, разиграли се в Атланта, но с това не заблуждаваше никого, тъй като би било глупаво да се гледа сериозно на нейните приказки. Никой никога не беше й разказвал нещо наистина стряскащо или скандално, защото положението й на стара мома изискваше деликатност, макар и да бе вече на шейсет години и приятелите й да бяха сключили добронамерен заговор да я третират като закриляно и галено остаряло дете.
	В много отношения и Мелани беше като леля си. Тя бе срамежлива, внезапно се изчервяваше и бе много скромна, но у нея имаше здрав разум. „Твърде особеничък, бих казала“ — с неприязън си мислеше Скарлет. Също като леля Пити и Мелани имаше изражението на закриляно дете, което е срещало само искреност, обич и доброта, никога не се е сблъсквало с грубост и злина и дори да ги срещне, не би могло да ги разпознае. Тъй като сама бе щастлива, тя искаше всички около нея да са щастливи или поне доволни от себе си. Поради тази причина вечно виждаше хубавото у хората и най-благодушно го изтъкваше. Не съществуваше толкава глупав прислужник, у когото тя да не открие някое достойнство като преданост или добросърдечност, нито толкова грозно и неприятно момиче, че да не забележи у него вродено изящество или благороден характер, нито пък толкова безличен или отегчителен мъж, че да не може да каже нещо добро ако не за явните му качества, то поне за непроявените.
	Поради тези й добродетели, които избликваха искрено и спонтанно от едно великодушно сърце, всички искаха да се сближат с нея, защото кой може да устои на обаянието на личност, откриваща у другите достойни за възхищение качества, неподозирани и от тях самите? Тя имаше повече приятелки от всеки друг в града, а също и повече приятели мъже, макар че поклонниците й бяха малко, защото й липсваха упорство и себичност, тъй важни при пленяването на мъжките сърца.
	Мелани не правеше нищо повече от онова, на което учеха всички девойки южнячки — да накарат околните да се чувстват спокойни и доволни от себе си. Точно тази чудесна женска конспирация придаваше неподражаемо очарование на южняшкото общество. Жените разбираха, че в една страна, където мъжете са доволни и сигурни в ненакърнимата си суета и не срещат противоречие и съпротива, животът за тях самите ще е твърде приятен. И тъй, от люлката до гроба стремежът на жените бе да угаждат на мъжете във всичко, а те от своя страна, напълно доволни, щедро им се отплащаха с галантност и обожание. Всъщност мъжете бяха готови да дадат доброволно всичко на дамите, освен признанието, че и те могат да са умни. Обноските на Скарлет бяха също тъй очарователни, както и на Мелани, но при нея те просто бяха чудесно заучени и изкусно прилагани. Разликата между двете момичета беше там, че Мелани изричаше любезни и ласкателни слова от желание да ощастливи хората макар и за кратко време, а Скарлет го правеше с единственото намерение да постигне целите си.
	От тези две любими същества Чарлс не би могъл да получи груба закалка, нито да опознае суровата действителност, а домът, в който бе израснал до възмъжаването си, бе ласкав и уютен като птиче гнездо. В сравнение с Тара той бе учудващо спокоен, тих и старомоден. Според Скарлет тази къща просто плачеше за мъжка миризма — на бренди, тютюн и смазана кожа, за грубовати гласове, които да изричат по някоя и друга ругатня, за разпилени оръжия, седла и конска сбруя, за хрътки, които да се мотаят из краката. Липсваха й препирните, които по цял ден се чуваха из Тара, щом Елен не беше наблизо — Мами се разправяше с Порк, Роза и Тина се спречкваха, тя самата спореше жлъчно със Сюелин, а Джералд ревеше заплашително наляво и надясно. Нищо чудно, че Чарлс бе толкова галено чедо, щом бе израснал тук. В тази къща оживлението бе непознато, глас никога не се повишаваше, всеки зачиташе мнението на другите и накрая всичко ставаше по волята на черния съсухрен командаджия от кухнята. Скарлет, която се надяваше да получи най-после свобода, далеч от надзора на Мами, за свое голямо разочарование откри, че гледището на чичо Питър относно поведението на дамите — и особено на вдовицата на мистър Чарлс — бе дори по-строго от изискванията на Мами. Сред тези хора Скарлет бързо се съвзе и преди още да го осъзнае, духът й се възвърна. Тя беше само на седемнайсет години, радваше се на превъзходно здраве и енергия, а близките на Чарлс правеха всичко, за да е щастлива. Ако не успяваха докрай в това си намерение, вината не беше тяхна, защото никой не би могъл да заличи пулсиращата болка в сърцето й при всяко споменаване на Ашли. А Мелани толкова често говореше за него. И все пак Пити и Мелани бяха неуморни в изобретяването на средствата за облекчаване на мъката, която според тях Скарлет изпитваше. Изместваха собствената си скръб, за да я развличат. Голяма беше суетнята им около храната й, следобедната й почивка и разходките й с карета. Те се възхищаваха до немай къде от високия й дух, от фигурата й, от малките й ръце и крака, от бялата й кожа, при това често изразяваха гласно възхищението си и придружаваха ласкавите си думи с целувки и прегръдки.
	Скарлет пет пари не даваше за прегръдките им, но на комплиментите се радваше много. В Тара никога не беше чувала толкова очарователни неща за себе си. Точно обратно, Мами по всякакъв начин се стремеше да унищожи самомнението й. Малкият Уейд не й досаждаше вече, защото всички в къщата, черни и бели, както и съседите, го обожаваха и въпросът в чий скут да седне стана предмет на несекващо съперничество. А Мелани душа даваше за него. Дори и в най-неприятните му прояви, когато се дереше с цяло гърло, тя го смяташе за възхитителен и го обсипваше с гальовни думи, като добавяше: „Ах, скъпата ми душичка! Как искам да си мое детенце!“
	Понякога Скарлет едва намираше сила да сдържи чувствата си, защото все още считаше леля Пити за най-глупавата старица, а несвързаните й бръщолевеници я дразнеха непоносимо. Към Мелани хранеше ревност и неприязън, които нарастваха с всеки изминал ден, а когато Мелани, сияеща от обич и гордост, говореше за Ашли или четеше гласно писмата му, на Скарлет често й се налагаше да скочи рязко от мястото си и да напусне стаята. Но общо взето, животът й се нижеше твърде щастливо, като се имаха предвид обстоятелствата. В Атланта беше по-интересно, отколкото в Савана, Чарлстън или Тара, защото тук й се предлагаха безброй непознати военновременни занимания и почти не й оставаше време за размисли и униние. Ала понякога, когато духнеше свещта и заровеше глава във възглавницата, си казваше с въздишка: „Ех, ако Ашли не беше женен! Ако можех само да се отърва от дежурствата в тая проклета болница! О, поне да имах някой и друг обожател!“
	Тя веднага бе намразила работата си като болногледачка, но не можеше да се отърве от това задължение, защото бе едновременно в комитетите и на мисис Мийд, и на мисис Мериуедър. Това означаваше да прекарва четири сутрини от седмицата в отвратително душната воняща болница, с коса, прибрана под тюрбан, и плътна престилка, която скриваше цялото й тяло от главата до петите. Всички омъжени жени в Атланта, стари и млади, се занимаваха с болногледачество, и то с такова въодушевление, което за Скарлет граничеше с фанатизъм. Те и за миг не се усъмняваха, че тя също е обхваната от патриотичния им плам, и щяха да се смаят, ако знаеха колко малко я интересува войната. Единственото, с което войната я вълнуваше, беше вечният ужас, че Ашли може да загине, а колкото до грижите за ранените, тя ги полагаше само защото не знаеше как да се измъкне от създалото се положение.
	В болногледачеството категорично нямаше никаква романтика. За нея то бе свързано със стонове, бълнувания, смърт и смрад. Болниците бяха пълни с мръсни, брадясали и въшлясали мъже, които миришеха ужасно и имаха по телата си рани, тъй отвратителни на вид, че можеха да обърнат червата на всеки християнин. Болниците воняха на гангренясала плът и тази миризма стигаше до обонянието й много преди да бе отворила вратите, сладникава и гадна миризма, която напояваше косите й, проникваше в кожата й и я преследваше дори в съня. В болничните стаи витаеха цели рояци бръмчащи мухи и свирещи комари, а изтормозените от тях мъже проклинаха или безсилно хлипаха. Скарлет до кръв разчесваше пъпките от комарите и размахваше палмовото ветрило, додето раменете й съвсем отмалееха, а тайно си пожелаваше всички болни да измрат.
	Мелани очевидно ни най-малко не бе смутена от раните и мъжката голота, което според Скарлет бе учудващо за една толкова плаха и скромна жена. Понякога, застанала с легенче и инструменти в ръце до доктор Мийд, който ампутираше, Мелани побеляваше като платно. А веднъж след такава операция Скарлет я беше намерила в стаята за бельо да повръща безшумно в една кърпа. Ала докато бе пред погледа на ранените, тя бе мила, състрадателна и весела и мъжете в болницата я наричаха ангел на милосърдието. На Скарлет също би се харесало такова обръщение, но то предполагаше да докосва мъже, пълни с въшки, да пъха пръст в гърлото на пациенти, изпаднали в безсъзнание, за да провери дали не са се задавили от сдъвкан тютюн, да превързва ампутирани крайници и да чопли гниди от гноясала плът. Не, болногледачеството никак не й харесваше!
	Може би нямаше да е непоносимо, ако й бе позволено да показва прелестите си пред оздравяващите мъже, защото много от тях бяха привлекателни и с добър произход, но тъй като бе вдовица, не можеше да прави това. За оздравяващите се грижеха девойките от добрите семейства в града, които не бяха допускани като болногледачки, за да не би да видят гледки, неподходящи за момински очи. Неоковани във веригите на брака и вдовството, те предприемаха енергични набези срещу поукрепналите мъже и дори най-некрасивите момичета, както мрачно отбелязваше Скарлет, успяваха да се сгодят без усилие.
	Ако не се смятаха само най-безнадеждно болните и тежко ранените мъже, обкръжението на Скарлет беше изцяло женско, а това й тежеше до немай къде, защото тя не само не харесваше собствения си пол и не му се доверяваше, но и във всички случаи се отегчаваше от него. И все пак три следобеда седмично трябваше да присъства на шевни кръжоци и да навива бинтове в комитетите, съставени от приятелки на Мелани. Момичетата, които добре познаваха Чарлс, бяха мили и внимателни към нея на тези събирания, особено Фани Елсинг и Мейбъл Мериуедър, дъщерите на градските тарторки. Но отношението им беше почтително, като че Скарлет бе вече стара и песента й бе изпята, а постоянното им бърборене за танци и поклонници хем я караше да им завижда за тези удоволствия, хем да се ядосва на собственото си положение, което изключваше подобни развлечения. Ами че тя бе три пъти по-хубава от Фани и Мейбъл! Колко нечестно бе всички да мислят, че сърцето й е в гроба, когато съвсем не беше така! То бе във Вирджиния, при Ашли!
	Но въпреки тези неприятни моменти Атланта й харесваше много. Седмиците отминаваха и гостуването й все повече се удължаваше.


>>	Глава IX

	Тази утрин в средата на лятото Скарлет седеше до прозореца на спалнята си и с отчаяние наблюдаваше оживеното шествие на карети, пълни с момичета, войници и придружителките им, които излизаха вън от града по Прасковения път, за да търсят в гората зелена украса за тазвечерния благотворителен базар в полза на болниците. Червеният път бе нашарен със сенки и слънчеви петна от лъчите, пробили през сключените клони на дърветата, а многобройните копита вдигаха червени облаци прах. Най-отпред трополеше един фургон с четирима яки негри, които носеха брадви, за да секат клонки от вечнозелени дървета и увивна зеленина, а задната част на фургона бе натоварена с кошници, покрити с кърпи, панери с обяда и десетина дини. Двама от негрите имаха банджо и хармоника и наоколо се разнасяха живите звуци на „В кавалерията весел е животът“. Зад тях се нижеше развеселената компания: свежи девойки в пъстри памучни рокли, с тънки шалове, шапки и ръкавици, за да пазят кожата си, и с малки чадърчета в ръка; възрастни дами, спокойни и сдържано усмихнати при подвикванията и шегите, разменящи се между каретите; оздравяващи войници от болниците, притиснати между едри придружителки и нежни девойки, които се престараваха в грижите си за тях; офицери на коне, яздещи бавно редом с каретите. Скърцаха колелетата, звънтяха шпори, сбруята блестеше като злато, поклащаха се чадърчета, размахваха се ветрила, негри пееха. Всички излизаха от града по Прасковения път и отиваха на пикник, за да събират зеленина и да ядат дини. „Всички — мислеше си мрачно Скарлет — освен мене.“
	Когато минаваха покрай нея, те й махаха и я поздравяваха, а тя се стараеше да им отвърне усмихнато, но й беше трудно. В сърцето й се бе загнездило кораво, болезнено зрънце и бавно се преместваше към гърлото й, където щеше да стане буца, а буцата скоро щеше де се излее в сълзи. Всички освен нея отиваха на пикник. А вечерта всички освен нея щяха да бъдат на базара, който завършваше с бал. По-точно всички освен нея, Питипат и Мели и останалите нещастници в града, които бяха в траур. Но на Мели и Питипат това като че ли изобщо не им тежеше. Дори не им беше хрумнало да го пожелаят. Ала на Скарлет й беше хрумнало. Желанието й да отиде на бала бе огромно.
	Просто беше нечестно. Бе се трудила двойно повече от всяко друго момиче в града при приготовлението на предметите за базара. Беше плела чорапи, бебешки шапчици, наметала и шалове и цели метри дантела; бе рисувала върху порцеланови медальони, в които щяха да се поставят къдрици за спомен. Отгоре на всичко бе избродирала половин дузина възглавнички с флага на федерацията. (Наистина звездите бяха малко поразкривени и някои от тях бяха почти кръгли, а други имаха по шест или дори по седем лъча, но общото впечатление беше добро.) Предишния ден бе работила до изтощение в прашния стар склад на една от оръжейните, за да драпира с жълт, розов и зелен тензух павилиончетата, наредени покрай стените. Под надзора на дамите от болничния комитет това си беше чисто и просто тежък труд и в никакъв случай не можеше да се смята за развлечение. Присъствието на трите дами Мериуедър, Елсинг и Уайтинг, които командваха подчинените си като робовладелци, по принцип изключваше всякакво развлечение и удоволствие. Отгоре на това бе принудена да слуша техните хвалби за успеха на дъщерите им в обществото. А най-лошо от всичко бе, че докато помагаше на Питипат и готвачката да пекат сладки от многолистно тесто за лотарията, бе изгорила пръстите си и сега имаше два мехура.
	И накрая, след целия този унизителен робски труд, трябваше благовъзпитано да се оттегли точно когато започваше веселието. Как несправедливо се отнесе към нея съдбата, като я направи вдовица и й стовари ревящото в съседната стая бебе, заради което бе принудена да се лишава от приятните забавления. Само преди малко повече от година бе танцувала и бе носила ярки рокли вместо този траур и, дето се казва, бе сгодена за трима младежи наведнъж. Сега беше само на седемнайсет години и крачетата й жадуваха за танци, тъй желани на нейната възраст. Ах, колко несправедливо беше! В горещия летен ден животът отминаваше край нея по сенчестия път — истинският живот, олицетворен от сиви униформи, дрънчащи шпори, тънки муселинени рокли и свирене на банджо. Тя се мъчеше да не се усмихва и да не маха твърде приветливо на мъжете, които познаваше най-отблизо — онези, за които се бе грижила в болницата, но й бе трудно да заличи трапчинките по бузите си и да изглежда печална като жена, чието сърце е в гроба, след като истината бе друга.
	Реверансите и поздравите й бяха рязко прекъснати от влизането на Питипат, задъхана както винаги от изкачването на стълбите. Тя безцеремонно я издърпа настрани от прозореца.
	— Да не си полудяла, миличка? Как можеш да махаш на мъже от прозореца на спалнята си? Казвам ти, Скарлет, потресена съм! Какво би помислила майка ти?
	— Хайде де, те не знаят, че този прозорец е на спалнята ми.
	— Но ще се досетят, а това е много лошо. Душице, не бива да вършиш подобни неща! Хората ще почнат да говорят за тебе, че си нескромна. Пък и мисис Мериуедър знае, че това е спалнята ти.
	— Сигурно няма да пропусне да го каже на всички, тая дърта злоба!
	— Не говори така, миличка! Доли Мериуедър е най-добрата ми приятелка.
	— Да, ама пак е злобна… О, извинявай, леличко, не плачи! Хич не се усетих, че махам от прозореца на спалнята си. Няма да правя вече така… Аз… аз просто исках да ги видя, като минават. Толкова ми се щеше да отида с тях.
	— Душичке!
	— Ами да, така е. Омръзна ми все вкъщи да седя.
	— Скарлет, обещай ми, че никога повече няма да повтаряш това. Хората така ще те одумват. Ще кажат, че не уважаваш паметта на бедния Чарли…
	— О, леличко, не плачи!
	— Ах, ето че разплаках и тебе — разхлипа се Питипат, доволна, че можеше да излее чувствата си, и затърси кърпичка в джоба на полата си.
	Твърдата болезнена буца най-после стигна до гърлото на Скарлет и тя избухна в неудържим плач, но не за бедния Чарли, както мислеше Питипат, а защото тропотът на колелетата и смехът съвсем заглъхнаха. Мелани дотича от стаята си с разтревожено лице и гребен в ръка, а косата й, обикновено прибрана под мрежичка в спретната прическа, се бе разпиляла в буйни вълни от ситни къдрици.
	— Скъпи мои, какво се е случило?
	— Чарли! — изхълца Питипат и изцяло се отдаде на насладата от скръбта, като зарови глава в рамото на Мелани.
	— О — промълви Мели и устните й затрепераха при споменаването на брат й. — Бъди смела, скъпа. Не плачи. О, Скарлет!
	Скарлет се беше хвърлила на леглото и ридаеше гръмко за изгубената си младост, за младежките удоволствия, които й бяха забранени; ридаеше с негодуванието и отчаянието на дете, което някога с плач е успявало да получи всичко, но сега знае, че сълзите няма да помогнат. Тя бе заровила глава във възглавницата, ревеше с пълен глас и риташе с крака покривката си с пискюли.
	— О, защо съм жива! — хлипаше неудържимо тя.
	Пред такава проява на скръб лесно проливаните сълзи на Питипат секнаха, а Мели притича до леглото, за да успокоява снаха си.
	— Скъпа, не плачи! Опитай се да мислиш за това колко те обичаше Чарли и нека това ти бъде утеха! Опитай се да мислиш за малкото си ангелче.
	Към мъката на Скарлет от факта, че е тъй самотна и изолирана от света, се прибави възмущение, че не е правилно разбрана, и то тъй силно, че я задави, и тя не можа да произнесе нито дума. И толкова по-добре, защото в яда си щеше да изрече истината с безцеремонната прямота, която бе наследила от Джералд. Мелани я милваше по рамото, а Питипат тежко пристъпваше на пръсти и спускаше щорите.
	— Не прави това! — викна Скарлет, като надигна от възглавницата зачервеното си подуто лице. — Не съм умряла още, та да спускате щорите, макар че и без това съм като погребана. Ах, вървете си и ме оставете сама.
	Тя отново отпусна лице във възглавницата и след кратко съвещание, проведено шепнешком, двете жени, застанали над нея, излязоха на пръсти от стаята.
	Скарлет чу приглушения глас на Мелани откъм стълбите:
	— Лельо Пити, смятам, че е по-добре да не й говориш за Чарлс. Знаеш колко много се разстройва винаги. Бедничката, погледът й става особен и отгатвам, че едва се сдържа да не заплаче. Трябва да я щадим.
	Скарлет ритна покривката на леглото в безсилна ярост, като се мъчеше да измисли нещо много лошо, което да им каже.
	— Мътните да ви вземат! — изкрещя тя накрая и се почувства донякъде облекчена. Как можеше Мелани да се примирява да седи винаги у дома без никакви удоволствия и да носи черен воал заради брат си, когато беше само на осемнайсет години? Мелани не знаеше и не искаше да знае, че животът препуска покрай нея със звънтящи шпори.
	„Но тя е безчувствена като пън — мислеше си Скарлет, като удряше с юмручета по възглавницата. — Пък и никога не е имала моя успех в обществото, тъй че не й липсват нещата, които ми липсват на мене. А и тя… си има Ашли, а аз, аз си нямам никого!“ И при този окончателен извод за злочестината си тя отново избухна в плач.
	Остана в стаята си насаме със своето отчаяние чак до късно следобед и гледката на завръщащата се компания във фургоните, препълнени догоре с борови клонки, увивни растения и папрати, съвсем не я развесели. Всички изглеждаха приятно уморени и отново й махаха, а тя унило отвръщаше на поздравите. Безнадеждна работа беше този живот и не си струваше човек да го живее.
	Избавлението й се представи в най-неочаквана форма, когато по време на следобедната почивка мисис Мериуедър и мисис Елсинг пристигнаха с карета. Смутени от неочакваните в такъв час посетителки, Мелани, Скарлет и леля Питипат станаха, закопчаха бързо корсажите си, пригладиха косите си и слязоха в гостната.
	— Децата на мисис Бонел са се разболели от шарка — подхвана мисис Мериуедър с тон, който недвусмислено показваше, че държи мисис Бонел лично отговорна за случилото се.
	— А момичетата Маклюър са били извикани във Вирджиния — съобщи мисис Елсинг с театрално безжизнения си глас, като морно си вееше с ветрилото, сякаш нито това, нито каквото и да било друго имаше голямо значение. — Далас Маклюър е ранен.
	— Ужас! — възкликнаха в един глас домакините. — Да не би бедният Далас да е…
	— Не е. Само рамото — лаконично отсече мисис Мериуедър. — Само че това се случва в най-неподходящия момент. Момичетата заминават на север, за да го доведат у дома му. Но Господ ми е свидетел, нямаме никакво време да седим тук на приказки. Трябва да бързаме пак към склада, за да довършим украсата. Пити, тази вечер имаме нужда от тебе и Мели, за да смените мисис Бонел и момичетата Маклюър.
	— О, Доли, но ние не можем да дойдем.
	— Не ми казвай, че не можете, Питипат Хамилтън — разгорещено я прекъсна мисис Мериуедър. — Ти си ни нужна, за да наблюдаваш черните, които ще разнасят закуски и напитки. А ти, Мели, трябва да поемеш павилиона на Маклюър.
	— Ама ние наистина не можем… Горкичкият Чарли почина само преди…
	— Разбирам чувствата ви, но каузата е достойна за всяка жертва — намеси се мисис Елсинг с мекия си глас, с който обикновено уреждаше всички проблеми.
	— Ние с радост бихме помогнали, но… Защо да не вземете някои хубавки девойчета за павилионите?
	Мисис Мериуедър изсумтя властно и внушително.
	— Аз не зная какво става с младите в днешно време. Нямат никакво чувство за отговорност. Всички девойки, на които не е определен павилион, са си приготвили по една торба извинения. Но мене не могат да излъжат. Много добре знам, че не искат да се връзват, та да са свободни за флиртове с офицерите. Пък и ги е страх, че роклите им няма да се виждат иззад щандовете. Господи, как ми се ще тоя контрабандист… как му беше името?
	— Капитан Бътлър — услужливо я подсети мисис Елсинг.
	— Ще ми се той да носи повече медикаменти за сметка на тоалетите и дантелите. Ако видя днес една нова рокля, знам, че е надонесъл поне двайсетина. Капитан Бътлър! Дотегна ми да чувам тава име. Накратко, Пити, нямам време да споря. Трябва да дойдете. Хората ще разберат. Тебе и без това кой ще те види в задната стаичка, а Мели няма да се набива на очи. Павилионът на горкичките сестри Маклюър е чак в дъното и не е много украсен, тъй че никой няма да ви забележи.
	— Смятам, че трябва да отидем — обади се Скарлет, като се мъчеше да сдържа възбудата си и да изглежда сериозна и естествена. — Това е най-малкото, което можем да направим за болницата.
	Двете дами, които дори не бяха споменали името й, се извърнаха и я зяпнаха. Колкото и да бяха крайни, те не стигаха в плановете си дотам, че да искат от една жена, овдовяла само преди година, да се появи на такова многолюдно сборище. Скарлет издържа на втренчените им погледи с широко отворени, по детски наивни очи.
	— Мисля, че всички трябва да идем и да помогнем за успеха на това, което сме подготвили. Аз смятам, че трябва да бъда в павилиона с Мели, защото… Просто ми се струва, че е по-добре да сме там и двете, отколкото само едната. Не е ли тъй, Мели?
	— Ами не знам… — започна Мели безпомощно. Предложението да се появят в траур на обществена сбирка беше нечувано и тя се чувстваше съвсем объркана.
	— Скарлет е права — заяви мисис Мериуедър, като забеляза признаци на колебание. Тя се надигна и с енергично потръсване намести обръчите на кринолина си. — Трябва да дойдете и двете, искам да кажа, всички ще дойдете. А ти, Пити, не почвай пак с извинения. Помисли сама каква нужда от пари има болницата за нови легла и лекарства. Зная, че Чарли би желал да подкрепите каузата, за която той умря.
	— Е, добре тогава — предаде се Пити, безпомощна както винаги в присъствието на по-силна личност, — щом смяташ, че хората ще проявят разбиране…


	„Дали не е сън! Дали не е сън!“ — пееше щастливото сърце на Скарлет, докато тя незабелязано се шмугна в жълто-розовия павилион, предназначен първоначално за сестрите Маклюър. Наистина беше на забава! След целогодишното усамотение, след строгия траур и приглушените гласове, докарана почти до лудост от скука, тя присъстваше на празненство, най-голямото, което бе организирано до този момент в Атланта. Можеше да гледа хората и ярките светлини, да слуша музика и да се любува на прелестните дантели и панделки, донесени от прочутия капитан Бътлър при последното му минаване през блокадата.
	Тя се отпусна на една от малките табуретки зад щанда на павилиона и заразглежда дългата зала, която до този следобед бе представлявала голо и грозно помещение за военно обучение. Колко ли бяха се трудили дамите този ден, за да я украсят тъй гиздаво. Скарлет си каза, че сигурно тук са събрани всички свещници на Атланта. Имаше сребърни с по цяла дузина разклонения; порцеланови с множество очарователни фигурки в основата; стари пиринчени светилници, издължени и строги, отрупани със свещи от всякакви размери и цветове, разнасящи лек аромат, наредени по рафтовете за муниции, разположени по протежение на цялата дължина на залата, по дългите маси, украсени с цветя, по щандовете на павилионите, дори по первазите на отворените прозорци, където топлият летен полъх само леко поклащаше пламъка.
	В центъра на залата огромната грозна лампа, висяща на ръждясали вериги, бе напълно преобразена от плетения мъх и ластарите, които повяхваха вече от горещината. По стените бяха накичени дъхави борови клонки, превърнали ъглите на помещението в приятни беседки, където щяха да седят придружителите и възрастните дами. Навсякъде бяха провесени изящни дълги гирлянди от мъх, диви лози и бръшлян, закрепени на фестони по стените, обвити около рамките на прозорците и по павилионите, драпирани в ярък тензух. А сред цялата тази зеленина по знамената и флагчетата блестяха ослепително звездите на Конфедерацията на фон от синьо и червено.
	Особено живописен беше високият подиум за музикантите, напълно скрит от погледа от струпаната зеленина и знаменцата, осеяни със звезди. Скарлет знаеше, че тук са събрани всички саксии и сандъчета с цветя от домовете в града — копривка, здравец, хортензия, олеандър, бегония, а и четирите скъпоценни фикуса на мисис Елсинг, на които бе отредено почетно място в четирите ъгъла.
	В срещуположния на подиума край на залата дамите бяха надминали себе си. На тази стена висяха големи портрети на президента Дейвис и на човека, прославил Джорджия — вицепрезидента на Конфедерацията, Стивънс, когото наричаха малкия Алек. Над тях бе окачено голямо знаме, а отдолу, на дълги маси, се мъдреха трофеи, събрани от всички градини на Атланта: декоративни папрати; купчини бели, жълти и алени рози; горделиви, подобни на шпаги, златисти гладиоли, едри китки пъстри латинки; ружи с високи, твърди стъбла, които надигаха бели и тъмночервени главици над останалите цветя. Сред тях проблясваха пламъчетата на свещите, чисти и спокойни, като че горяха пред олтар. Двете лица наблюдаваха отвисоко тази гледка; и едва ли можеше да има по-голяма разлика между двамата мъже, застанали на върха на събитие от световна величина. Дейвис имаше изпити страни и студени очи на аскет, а тънките му горди устни бяха плътно стиснати. Тъмните хлътнали очи на Стивънс горяха на едно лице, по което неизлечимата болест и постоянното страдание бяха оставили своя отпечатък, но то излъчваше и висок дух, и вътрешен плам, надвиващи болката. Две лица на двама мъже, които се радваха на всенародна любов.
	Възрастните дами от комитета, върху чиито плещи бе легнала цялата отговорност по организирането на базара, шумоляха важно с полите си като фрегати с опънати платна, подканяха закъснелите млади госпожи и засмени девойки да побързат да заемат местата си в павилионите и току изчезваха в задните стаички, където се подготвяха закуските. Леля Пити задъхано ги следваше.
	Музикантите се качиха на подиума, широко усмихнати и с вече лъснали от пот бузести лица. Започнаха да настройват цигулките, да размахват лъковете и да почукват с тях, като се бавеха, за да си придадат важност. Старият Леви, кочияшът на мисис Мериуедър, капелмайстор на всички оркестри за благотворителни базари, балове и сватби още от времето, когато Атланта се наричаше Мартасвил, вдигна ръката си, за да привлече вниманието. Почти никой не бе пристигнал още освен дамите организаторки, но все пак погледите се насочиха към него. Тогава цигулките, контрабасите, акордеоните, банджото и кастанетите подхванаха „Лорийна“ в бавен такт, под който не можеше да се танцува, но танците, тъй или иначе, бяха предвидени за по-късно, когато стоките от павилиончетата бъдеха вече разпродадени. Скарлет почувства как сърцето й ускори ударите си под звуците на печалния нежен валс.
P>
	Годините минават бавно, Лорийна,
	снегът отново покри тревата, любима.
	И слънцето залязва, Лорийна.
P$
	Раз-два-три, раз-два-три, приклякане-полюшване-три, завъртане-две-три. Какъв красив валс! Тя леко протегна ръце, притвори очи и се залюля в такт с тъжния, завладяващ ритъм. Имаше нещо трагично в мелодията и в изгубената любов на Лорийна, което се смесваше със собственото й вълнение, и преглъщаните сълзи давеха гърлото й.
	Изведнъж, като че събуден от валсовата стъпка, откъм сенчестата, осветена само от луната улица долетя шум — тропот на конски копита и скърцане на колелета, смях, разнасящ се из топлия уханен въздух и приглушена гълчава на негри, спорещи кой къде да остави своя впряг. На стълбите настана суматоха и безгрижна весела врява от нежните гласове на девойки, плътните басове на техните спътници, разменяните отдалече приветливи поздрави и радостните пискания на девойки, зърнали приятелки, с които са се разделили само преди часове.
	Залата внезапно се оживи. Нахлуха момичета, същински ярки пеперуди в пъстроцветните си пищни, разперени рокли, изпод които се подаваха дантелите на бельото им; крехките им заоблени бели рамена бяха голи, а над бухналите къдри на корсажа се показваше още неоформена гръд; развяваха се небрежно метнати дантелени шалове, ветрила, обсипани с пайети, рисувани ветрила, ветрила от лебедов пух и паунови пера се полюляваха, прикрепени на китките с тънички кадифени панделки; момичета с гладко причесани зад ушите черни коси, вдигнати на тила в оплетени кокове, толкова тежки, че главите им се накланяха назад с горда грация; момичета с водопад от златни къдрици, надвиснали над врата, и обточени със златни шнурчета букли над ушите, които се полюшваха и танцуваха ведно с пърхащите къдри. Дантелите, коприните, ширитите и панделките бяха пренесени през блокадата и затова бяха още по-ценни и прелестни, тъй като целият този разкош се възприемаше като войнствено предизвикателство срещу янките.
	Не всички цветя в града бяха принесени в чест на ръководителите на Конфедерацията. Най-малките, най-ароматните цветове красяха девойките. Чайни рози бяха пъхнати зад розови ушенца, в буйни къдри бяха затъкнати жасминови клонки и розови пъпки, сплетени на малки гирлянди, други бяха скромно поставени на кръста, зад сатенените колани — все цветя, които още преди края на балната нощ щяха да се озоват във вътрешните джобове на сивите униформи като свидни спомени.
	В тълпата имаше безброй униформи и всички мъже, които Скарлет познаваше — от болницата, от улицата, от плаца за военно обучение, бяха униформени. Униформите бяха наистина великолепни и разкошни с лъскавите копчета и двойните златни галони по маншетите и яките, със сини, червени и жълти лампази, открояващи се чудесно на сивия фон, които отговаряха съответно на различните родове войски. Наоколо се полюляваха краищата на дълги колани в златно и алено, звънтяха шпори, саби проблясваха и свистяха при допира с блеснали ботуши.
	Скарлет се възхищаваше на хубавите мъже и сърцето й се изпълваше с гордост, като ги наблюдаваше как си разменят поздрави, махат на приятели и се навеждат ниско, за да целунат ръка на възрастни дами. Всички те бяха тъй младолики въпреки буйните светли мустаци и гъстите черни и кестеняви бради; изглеждаха тъй мъжествено красиви и безумно смели с превръзки през рамо, с глави, омотани в бинтове, чиято белота изпъкваше на фона на загорелите лица. Някои от тях се подпираха на патерици и колко горди бяха момичетата, ситнещи бавничко, за да вървят редом с куцукащите кавалери. Сред униформите се набиваше на очи едно крещящо цветно петно, което затъмняваше дори разкошните тоалети на девойките и изпъкваше сред множеството като ярка тропическа птица — един ухилен и мургав дребен младеж, подвижен като маймунка, с черна копринена превръзка на ръката и в униформа на луизиански зуав, с торбести панталони на сини и бели райета, светлобежови гамаши, с тясно и късичко червено сако. Това беше Рене Пикар, обожател на Мейбъл Мериуедър, който заемаше по-специално място сред останалите й кандидати. Очевидно бяха надошли всички от болницата или поне онези, които можеха да ходят. Тук бяха и войниците в домашен отпуск и отпуск по болест, както и всички от железопътната и пощенската служба и от санитарните и интендантските отряди от Атланта до Мейкън. Колко доволни щяха да бъдат дамите! Тази вечер болницата щеше да събере куп пари.
	От улицата се зачуха барабанни удари, трополящи стъпки и одобрителните подвиквания на кочияшите. Изсвири тръба и един басов глас изрече високо команда „свободно“. След минута градската охрана и отрядът на милицията в техните ярки униформи разтърсиха тясната стълба и влязоха вкупом в залата, като отдаваха чест, покланяха се и се здрависваха. В отряда на градската охрана бяха включени съвсем млади момчета, горди, че могат да си поиграят на война, които си обещаваха да бъдат във Вирджиния по това време следващата година, ако сраженията не приключеха дотогава; имаше и възрастни мъже с побелели бради, на които им се щеше да са млади и които с гордост носеха униформата, защото и върху тях падаше отразена фронтовата слава на синовете им. В милицията имаше много мъже на средна възраст, а дори и старци, но се срещаха и такива на военна възраст и те не бяха тъй наперени, както по-младите или по-възрастните от тях. Хората вече почваха да шушукат зад гърба им и да се питат защо не се присъединяват към генерал Лий.
	Как щеше залата да побере всички! Минути преди това тя бе изглеждала толкова просторна, а сега беше препълнена и затоплена от ароматите на лятната нощ, от миризмите на суха есенция, одеколон, помада за коса, горящи благовонни свещи и ухайни цветя, а въздухът бе прашен от многото крака, които тъпчеха по изхабения от военни тренировки под. Жуженето на безброй гласове не позволяваше да се чуе почти нищо и като че почувствал всеобщата радост и вълнение, старият Леви замахна рязко с лъка си и „Лорийна“ секна насред такта. Тогава Леви с широк жест го прекара по струните на цигулката и оркестърът засвири „Флагът Бони Блу“.
	Стотици гласове подеха марша, като пееха и скандираха някои от стиховете. Когато започна припевът, тръбачът на градската охрана не издържа и скочи на подиума, завладян от музиката. Трептящите сребърни нотки се извисиха над слетите гласове на присъстващите — голите ръце настръхнаха, а по гърбовете пробягаха хладни тръпки на дълбоко вълнение.
P>
	Ура! Ура! За Юга наш, ура!
	Ура за флага „Бони Блу“
	с едничка грейнала звезда!
P$
	Подхванаха втория куплет и Скарлет, която пееше ведно с останалите, чу зад гърба си високия приятен сопран на Мелани да се издига чист и ясен като звуците на тръбата. Тя се обърна и видя, че Мели стои с притиснати към гърдите си ръце, със затворени очи, в ъгълчетата на които имаше сълзи. Когато музиката утихна, тя заговорнически се усмихна на Скарлет и смутено притисна кърпичката към очите си.
	— Толкова съм щастлива — прошепна тя — и тъй се гордея с войниците, че не мога да сдържа сълзите си.
	В очите й светеше ярък, едва ли не фанатичен пламък и озарено от него, дребното и невзрачно лице изглеждаше красиво в този момент.
	След изпетия марш същият израз се четеше и по лицата на другите жени. По бузите, свежи и розови или вече сбръчкани, се стичаха сълзи на гордост, на устните играеха усмивки, а погледите им, обърнати към близките мъже — на девойката към любимия, на майката към сина, на съпругата към съпруга, — бяха бляскави и дълбоко развълнувани. Те всички грееха с онази ослепителна красота, преобразяваща и най-обикновената жена, когато тя се ползва с безрезервна любов и подкрепа и когато връща любовта хилядократно по-силна.
	Те обичаха мъжете си, вярваха в тях и им се доверяваха до последен дъх. Как бе възможно някога да ги сполети нещастие, щом между тях и янките се бяха изправили като непробиваема стена тези сиви мундири. Нима бе имало изобщо мъже като техните — тъй храбри, тъй безстрашни, тъй галантни и нежни? Как нямаше да удържат триумфална победа, когато защитаваха правилна и справедлива кауза? Кауза, която жените обичаха колкото и мъжете си, на която служеха с ръцете и сърцата си, кауза, за която говореха и непрестанно мислеха и за която, ако бе нужно, щяха да пожертват съпрузите, синовете и братята си и да понесат загубата си гордо, както воините носеха бойните си знамена.
	В този миг жертвоготовност и гордост преизпълваха сърцата им — окончателната победа на Конфедерацията изглеждаше тъй близка и неизбежна. Успехите на Каменния Джаксън в Долината на Мисисипи и поражението на янките в Седемдневната битка край Ричмънд ясно доказваха това. Та можеше ли да бъде другояче с водачи като Лий и Джаксън? Още една победа и янките щяха да паднат на колене с молби за мир, а мъжете щяха да се завърнат по домовете и щеше да има безброй целувки и смях. Още една победа, и край на войната!
	Разбира се, в къщите имаше вече празни столове и бебета, които никога нямаше да зърнат бащините си лица, имаше и безименни гробове край самотни потоци във Вирджиния и в безмълвните планини на Тенеси, ала беше ли това прекалено голяма цена за подобна кауза? Трудно се доставяха копринени платове за дамите, чай и захар, но това бе само повод за шеги. Пък и дръзките мъже, които преминаваха през блокадата, внасяха тези стоки под носа на янките, като ги дразнеха до смърт, и от това притежанието им създаваше далеч по-голямо удоволствие. Скоро Рафаел Семс и флотата на Конфедерацията щяха да се справят с военните кораби на янките и пристанищата щяха да бъдат широко отворени. Англия също щеше да помогне на Конфедерацията да спечели войната, защото английските фабрики бездействаха поради липса на памук от американския Юг. А и, естествено, английската аристокрация симпатизираше на Конфедерацията, тъй като там бяха знатните граждани, а противниците им янки не представляваха нищо повече от една сбирщина, лакома за долари.
	И жените шумоляха с копринените си тоалети, смееха се и не откъсваха очи от своите мъже, а сърцата им преливаха от гордост и любов, която пред лицето на опасността и смъртта бе дваж по-сладка заради съпътстващата я необичайна възбуда.
	Когато за пръв път бе спряла поглед върху множеството, Скарлет изпита тържество от непривичното вълнение, че присъства на забава, но щом забеляза вдъхновението по лицата около себе си, без да схване напълно причината му, радостта й започна да се изпарява. Всяка от присъстващите жени тръпнеше от вълнения, каквито тя не изпитваше. Това я объркваше и потискаше. Залата като че изгуби нещо от очарованието си, момичетата не й изглеждаха тъй ослепителни, а колкото до всеобщата страстна преданост към каузата — ами че тя беше просто глупава!
	В един внезапен проблясък на себепознание, накарало я да зяпне от смайване, тя осъзна, че не споделя пламенната гордост на тези жени, нито готовността им да пожертват себе си и всичко свое за победата. Тогава я овладя ужас и тя бързо си заповяда: „Не, не! Не бива да мисля такива неща! Те са лоши… грешни!“ Но преди сепването си вече бе разбрала, че каузата не значи нищо за нея и че се отегчава да слуша как хората я възхваляват с този фанатичен огън в очите. За Скарлет каузата не бе свята. Войната не бе свещен дълг, а досадна история, която погубва мъжете безсмислено, струва маса пари и прави лукса труднодостъпен. Разбра, че е уморена от безкрайното плетене и навиване на бинтове и вечното пощене, от което пръстите й загрубяха. И — о, Господи! — как й бе дотегнала болницата! Омръзнали й бяха отвратителната миризма на гангрена и неспирните стенания, от които й се виеше свят и й се гадеше, а белязаните от смъртта хлътнали лица направо я плашеха.
	При тези предателски и богохулни мисли, въртящи се в ума й, тя се огледа крадешком, разтревожена, че някой можеше да ги разчете, ясно изписани върху лицето й. О, защо и тя не изживяваше чувствата на другите жени? Те бяха всеотдайни и искрени в своята преданост към каузата. Наистина мислеха онова, което говореха и вършеха. И ако у някого възникнеше подозрение, че тя… Не, никой не биваше да узнае! Трябваше все така да се преструва, че е горда и въодушевена от общото дело, и да играе ролята си на вдовица на конфедерационен офицер, която смело понася скръбта и чието сърце е в гроба, но смята, че смъртта на съпруга й е оправдана, щом е помогнал за победата на каузата.
	Ах, защо бе тъй различна и чужда на тези любещи жени? Тя никога не би могла да обича някого или нещо тъй безкористно. Това пораждаше у нея остро усещане за самота, което никога по-рано не бе изпитвала. Най-напред се опита да заглуши мислите си, но в основата на нейния характер бе залегнала непоколебима честност пред самата себе си и това се оказа невъзможно. И докато наоколо базарът бе в разгара си, а тя заедно с Мелани обслужваше щанда, умът й трескаво работеше, подчинен на старанието й да намери оправдание за чувствата си — една задача, която рядко я бе затруднявала.
	Другите жени бяха просто глупави и истерични с приказките си за патриотизъм и за победа, а и мъжете не бяха по-добри с бръщолевенето си за „жизненоважни въпроси“ и за Правата на щатите. Единствена тя, Скарлет О’Хара Хамилтън, се отличаваше със здрав ирландски разум. Нямаше да се прави на глупачка заради някаква си кауза, но не беше и тъй наивна, че да признае истинските си мисли. Бе достатъчно здравомислеща, за да може практично да прецени ситуацията и никой никога нямаше да отгатне какво мисли в действителност. Колко смаяни щяха да бъдат присъстващите, ако можеха да узнаят какво се таи в главата й! Как щеше да ги скандализира, ако внезапно се покачеше на подиума и заявеше, че според нея войната трябва да бъде прекратена, за да могат всички да се върнат по къщите си и да се грижат за памука си, за да има отново забави, обожатели и купища красиви рокли!
	За миг това извинение я пооживи, но тя все още разглеждаше залата с неприязън. Павилионът на сестрите Маклюър наистина с нищо не се отличаваше, както бе казала и мисис Мериуедър, имаше дълги затишия, през които никой не идваше в тяхното ъгълче, и Скарлет нямаше какво да прави, освен да наблюдава със завист щастливото множество. Мелани бе усетила лошото й настроение, но тъй като го отдаваше на тъгата по Чарли, не се опитваше да я въвлече в разговор. Бе се захванала да подрежда по-красиво предметите на щанда, докато Скарлет седеше и мрачно разглеждаше залата. Дори скупчените цветя под портретите на Дейвис и Стивънс я дразнеха.
	— Прилича на олтар — мърмореше на себе си тя. — Още малко и ще почнат да се кланят пред тези двамата като пред Отца и Сина.
	След това, изведнъж обхваната от страх заради собствената си непочтителност, взе бързо да се кръсти, сякаш за да измоли прошка, но овреме се усети.
	„Какво пък, истина е — заспори тя със съвестта си. — Всички се държат тъй, сякаш тези двамата са светци, а те са си просто мъже, при това грозни колкото си щат.“
	То се знае, мистър Стивънс не бе виновен за външността си, тъй като по рождение бе инвалид, но мистър Дейвис… Тя погледна към гордото лице, сякаш изсечено с длето. Най-много я дразнеше козята му брадичка. Мъжете трябваше да бъдат или избръснати, или да са с мустаци и с нормални бради. „Този пък с това проскубано фъндъче“ — мислеше си тя, без да вижда острата проницателност и интелигентността на лицето му, вглъбено в грижата за съдбата на една нова нация.
	Не, сега тя не бе щастлива, а в началото сияеше от удоволствие, че е сред хора. Самото й присъствие тук вече не бе достатъчно. Тя беше в обществото, но не и част от него. Никой не й обръщаше внимание и тя бе единствената свободна млада жена без поклонник. Тъкмо тя, която през целия си живот се бе усещала в центъра на вниманието. Не беше честно! Бе седемнайсетгодишна и крачетата я сърбяха за танци. Да, само седемнайсетгодишна, а мъжът й лежеше в Оукландското гробище и бебето й спеше в люлката си в дома на леля Питипат, отгоре на това всички смятаха, че трябва да е доволна от жребия си. Имаше по-сочна гръд, по-тънко кръстче и по-малко краче от кое да е младо момиче на базара, но от всичко това имаше толкова полза, колкото ако лежеше редом с Чарлс, с надгробен камък върху себе си.
	Не беше девойка, за да може да флиртува и да танцува, нито бе омъжена жена, та да седне с госпожите и да одумва забавляващите се момичета. А за вдовица не бе достатъчно възрастна. Вдовиците трябваше да бъдат стари — толкова ужасно стари, че да не им се ще да танцуват, да флиртуват и да бъдат предмет на възхищение. Ах, не беше справедливо, дето трябваше да седи смирено и да бъде образец на достойна и благоприлична овдовяла дама, когато бе само на седемнайсет години. Не беше честно да говори с приглушен глас и скромно да свежда очи, щом пред павилиона й спираха мъже, между които и някои твърде привлекателни.
	Всяко момиче в Атланта бе обкръжено поне от трима кавалери. Дори и най-невзрачните бяха със самочувствието на първи хубавици. А най-лошото, ах, най-лошото бе, че имаха такива прелестни, прелестни рокли!
	А тя седеше като някоя врана в плътната си черна тафтена рокля с дълги ръкави, закопчана чак до брадичката, без помен от дантела или ширитче и без никакво бижу освен жалейната ониксова брошка на Елен и пред очите й се разхождаха момичета, хванали под ръка хубави мъже и най-безсрамно притиснали се до тях. За всичко бе виновен тоя Чарлс Хамилтън с неговата дребна шарка. Да бе паднал поне с чест и слава на бойното поле, та да можеше да се хвали с подвига му!
	В знак на протест Скарлет облегна лакти на щанда и се загледа в тълпата, като пренебрегна често повтаряното предупреждение на Мами да не се подпира на лактите си, за да не станат грозни и сбръчкани. Какво от туй, ако погрознееха? Едва ли щеше да има възможност да ги показва вече. Очите й жадно поглъщаха носещите се край нея рокли: бледожълто моаре с гирлянди от розови пъпки; розов атлаз на осемнайсет волана, обточени с тънички панделки от черно кадифе; светлосиня тафта с богата пола от десет метра плат и цял водопад от ефирни дантели; разголена гръд, съблазнителни цветчета. Мейбъл Мериуедър, хванала под ръка младежа в зуавска униформа, приближи до съседния павилион, облечена в ябълковозелена рокля от най-фин муселин, тъй разкроена, че кръстчето й изглеждаше невероятно тънко. Беше отрупана с безчислени волани и гарнитури от кремава френска дантела, донесена от Чарлстън при последната контрабандна акция, и Мейбъл се перчеше с нея тъй предизвикателно, сякаш тя самата бе минала през блокадата, а не прочутият капитан Бътлър.
	„Колко прелестна бих изглеждала в тази рокля — помисли си Скарлет и дива завист загложди сърцето й. — С тая талия е същинска крава. Това зелено е точно моят цвят и ще подхожда чудесно на очите ми. Защо блондинките винаги се издокарват в зелено? Ето, кожата й изглежда зеленикава като плесенясало сирене. И като си помисля, че вече никога няма да нося тоя цвят, дори и да сваля траура, дори и да успея отново да се омъжа! Тогава ще се обличам в противни бабешки цветове като сиво, тъмнокафяво и лилаво.“
	За момент тя отново си даде сметка колко несправедлива е съдбата. Много кратко бе времето за развлечения, хубави дрехи, танци и флиртове — само няколко неусетни години! След това идваше венчавката и жената вече трябваше да се облича в тъмни, убити тонове, да ражда бебета, от които да си разваля линията, по време на танците да седи в ъгъла с други почтени дами и да танцува само със съпруга си или с разни възрастни господа, дето непрекъснато ще я настъпват по краката. Ако жената не вършеше тези неща, останалите я одумваха и тогава репутацията й биваше съсипана, а семейството й — опозорено. През ранните си момински години, вместо да се забавлява от сърце, трябваше да си пилее времето в старание да бъде привлекателна и да се учи как да лови кандидати, а натрупаните умения можеха да се използват най-много година-две. Като се замисли за вечните наставления на Елен и Мами, Скарлет реши, че сигурно са били умни и подходящи, след като с тях винаги бе постигала желаните резултати. Съществуваха строги правила, които трябваше да бъдат спазвани, и ако човек се съобразяваше с тях, усилията му се увенчаваха с успех.
	Със старите дами трябваше да бъде мила и безхитростна и да изглежда колкото може по-простодушна, защото те бяха проницателни и ревниво следяха девойките; бяха готови да скочат като диви котки при първата нехайна дума или жест.
	С възрастните господа трябваше да е приказлива, жизнерадостна и кокетна, но с мярка, колкото да погъделичка суетата на старите глупци. Това ги караше да се чувстват подмладени и те ставаха закачливи в такива случаи, щипваха момичето по бузата и го наричаха палавница. Разбира се, тогава то бе длъжно да се изчерви, иначе щяха да прекалят с пощипването, а после да заявят на синовете си, че тази девойка е твърде безсрамна.
	С останалите момичета и с младите омъжени жени трябваше да се разтапя от умиление и да ги целува при всяка среща, дори това да ставаше десет пъти в един ден. Трябваше да ги прегръща през кръста и да понася същото от своя страна, независимо колко й е неприятно. Редно бе да се захласва по роклите или по бебетата им, да ги закача за обожателите им или да хвали съпрузите им, като хихика свенливо и отрича да има каквито и да било достойнства в сравнение с тях. Най-важното бе да не им казва никога гласно какво мисли, точно както правеха и те самите.
	Не биваше и да поглежда съпрузите на другите жени дори да бяха нейни бивши обожатели и да притежаваха изкусителна привлекателност. Ако бе прекалено любезна с младите съпрузи, жените им щяха да я обявят за безсрамница, доброто й име щеше да пострада и никога нямаше да си намери кандидат.
	Но при младите ергени работата беше съвсем друга. На тях можеше да се засмива лекичко, а когато се втурнеха да я питат защо се смее, да прихне още по-силно, без да им обяснява причината, за да ги върти около себе си в безкрайно недоумение. Можеше да им дава с очи вълнуващи обещания, които биха накарали всеки мъж да приложи безброй хитри ходове да остане насаме с нея. А когато бяха вече насаме и той се опиташе да я целуне, трябваше да се покаже много, много огорчена или много, много сърдита. Караше го да й се извини, че е бил невъзпитан, и тъй мило му прощаваше, че той да търси възможност да направи втори опит за целувка. Понякога, но не често, можеше да допусне да я целунат. (Елен и Мами не бяха я учили на това, но тя бе открила, че подобна волност се ползва с голям успех.) След това трябваше да се разплаче и да заяви, че не разбира какво става с нея и че не би могла да се надява повече на уважението на младежа. В такива моменти той обикновено бе принуден да избърше сълзите й и да й направи предложение, за да докаже колко много я уважава. Имаше и други начини… О, колко много уловки можеха да се приложат при ергените и тя ги владееше всичките — всички нюанси на премрежен поглед, на бегла усмивка иззад ветрилото, полюшването на снагата, при което полата се издува като камбана, сълзите, смеха, ласкателствата, милото съчувствие. Всички тези примамки бяха действали безпогрешно… освен при Ашли.
	Не, в никакъв случай не бе справедливо да изучи подобни тънки хитрини и да се ползва от тях за толкова кратко време, а после да ги забрави завинаги. Колко прекрасно би било да не се омъжваш никога, но и да останеш все тъй красива в бледозелени рокли, винаги ухажвана от хубави мъже! Но когато при една девойка това състояние продължеше твърде дълго, тя се превръщаше в стара мома като Индия Уилкс и хората лицемерно я съжаляваха, а в себе си я презираха. Не, в крайна сметка бе по-добре да си омъжена и да си запазиш достойнството, пък макар и да се лишиш завинаги от развлечения.
	О, каква ужасна бъркотия беше животът! Защо бе постъпила като идиотка и се бе омъжила точно за Чарлс, та животът й да свърши още на шестнайсет години!
	Размислите й, пораждащи само негодувание и чувство на безнадеждност, бяха прекъснати от тълпата, която взе да се отдръпва до стените; дамите придържаха внимателно обръчите на кринолините си, за да не се обърнат нагоре, ако някой ги закачи, и да покажат повече от бельото си, отколкото бе прилично. Скарлет се повдигна на пръсти и над главите на хората видя капитана на милицията да се качва на подиума. Той раздаде гръмко няколко команди и половината рота се строи в една редица. За няколко минути те проведоха бърза тренировка, от която челата им се покриха с капчици пот и която предизвика възторжени възгласи и аплодисменти от страна на публиката. Скарлет старателно пляскаше с ръце заедно с останалите и докато освободените войници си пробиваха път към павилионите за пунш и лимонада, тя се обърна към Мелани с намерение веднага да пусне в действие преструвките си по отношение на каузата.
	— Бяха възхитителни, нали? — каза тя.
	Мелани някак прекалено старателно редеше плетените неща по щанда.
	— Повечето от тях щяха да бъдат още по-възхитителни, ако сложеха сивите бойни униформи и заминеха за Вирджиния — отвърна тя, без да си направи труда да сниши глас.
	Няколко от гордите майки на милиционерите бяха застанали наблизо и дочуха забележката. Мисис Гуинън стана най-напред моравочервена, а след това пребледня, защото двайсет и пет годишният й син Уили беше в милиционерската рота.
	Скарлет стоеше вцепенена и невярваща, че тези думи са излезли от устата на Мели.
	— Мели, как можа!
	— Знаеш, че говоря истината, Скарлет. Нямам предвид невръстните момчета и възрастните господа. Но има много, които са напълно способни да носят пушки и точно това са длъжни да правят в момента.
	— Но… но… — започна Скарлет, която досега не беше мислила по този въпрос. — Някой трябва да остане у дома, за да… — Какво й беше казал Уили Гуинън, за да извини присъствието си в Атланта? — Някой все трябва да остане у дома, за да ни защитава от нашествие.
	— Нас никой не ни напада, нито ще ни нападне някога — хладно отговори Мели, като гледаше към групата на милицията. — А най-добрият начин да държат нашествениците настрана е да идат във Вирджиния и там да победят янките. Колкото до приказките, че милицията била нужна тук, за да предотврати бунтовете на черните, това пък е най-голямата глупост, която съм чувала. Защо ще се бунтуват негрите ни? Това е просто едно удобно оправдание за страхливците. Обзалагам се, че за един месец ще смажем янките, ако милицията от всички щати замине за Вирджиния. Това е истината!
	— Мели, как тъй! — възкликна отново Скарлет в изумление.
	Кротките тъмни очи на Мели сега блестяха гневно.
	— Моят съпруг не се уплаши да отиде, нито пък твоят. Предпочитам и двамата да са мъртви, отколкото да си седят вкъщи… О, скъпа, съжалявам. Колко съм нетактична и жестока!
	Тя умолително поглади по ръката втренчената в нея Скарлет. Ала Скарлет не мислеше за мъртвия Чарлс, а за Ашли. Ами ако смъртта стигнеше и него? Тя се обърна бързо и машинално се усмихна на доктор Мийд, запътил се към техния павилион.
	— Е, момичета — поздрави ги той, — хубаво направихте, че дойдохте. Знам каква жертва е това за вас, но всичко е за каузата. А пък аз ще ви кажа една тайна. Измислил съм изненада, с която болницата да спечели повече пари, но се страхувам, че някои дами ще бъдат поразени.
	Той млъкна и тихичко се засмя, като подръпваше посивялата си брадичка.
	— О, каква е тя? Кажете ни, хайде!
	— Знаете ли, реших да оставя и вас да погадаете. Но вие, момичета, трябва да ме защитите, ако църквата рече да ме изгони от града заради това. Все пак за болницата е. Ще видите. Досега такова нещо не е правено.
	Той се отдалечи с важен вид към група придружителки, застанали в един ъгъл, и двете девойки тъкмо се обърнаха една към друга, за да споделят предположенията си за изненадата, когато към павилиона се приближиха двама възрастни господа и гръмогласно заявиха, че искат петнайсет метра дантела. Скарлет си рече, че по-добре е да се навъртат старчоци, отколкото изобщо никакви мъже, и свенливо се остави да я погъделичкат под брадичката. Двамата стари мераклии се отдалечиха към павилиончето за лимонада и други заеха мястото им до щанда. Техният павилион нямаше толкова клиенти, колкото останалите, откъдето долитаха пронизителният смях на Мейбъл Мериуедър, кикотенето на Фани Елсинг и духовитите забележки на сестрите Уайтинг. С благата вежливост на съдържателка на магазинче Мели продаваше безполезни вещи на мъже, които очевидно не можеха да ги използват за нищо, а Скарлет се стараеше да й подражава.
	Пред всеки щанд освен пред техния имаше струпана тълпа — момичетата бъбреха, а мъжете купуваха. Малцината, идващи при тях, говореха как били в университета заедно с Ашли и какъв храбър воин бил той, а за Чарлс приказваха с почтителен тон и твърдяха, че смъртта му е голяма загуба за Атланта.
	Тогава оркестърът засвири веселата игрива мелодия „Давай, Джони Букър“ и Скарлет се уплаши да не изкрещи, тъй до болка й се дощя да танцува. Зашари с поглед из залата, затупа с крак в такт с музиката, а зелените й очи възбудено заблестяха и едва ли не изпускаха искри. На отсрещния край, до входа, бе застанал един мъж, току-що пристигнал, който ги видя и очевидно ги позна. Той се загледа упорито в издължените очи на намусеното предизвикателно лице и се усмихна на себе си, разпознал в погледа им призива, понятен за всеки мъж.
	Той бе висок и стърчеше над офицерите, застанали близо до него, имаше широки рамене, но в кръста беше стегнат, а краката му в лачени обувки изглеждаха учудващо малки за ръста му. Строгият черен костюм от тънко сукно, фината риза с басти и елегантно пристегнатите под ходилото панталони бяха в странно несъответствие с фигурата и лицето му. Под контешкото облекло личеше силното тяло на атлет, а зад ленивата плавност на движенията се криеше опасен темперамент. Косата му беше катранена, а черните му мустаци бяха тънки и късо подстригани и му придаваха едва ли не вид на чуждоземец в сравнение със застаналите наблизо кавалеристи с рунтави увиснали мустаци. Той изглеждаше и бе човек със здрави първични инстинкти, които не само не прикриваше, а и най-дръзко изтъкваше. Поведението му говореше, че е напълно уверен в себе си, но издаваше и някаква дразнеща безочливост, а в очите му, вперени в Скарлет, светеше нагло и насмешливо пламъче. Накрая тя усети погледа му и вдигна глава към него.
	Някъде в подсъзнанието й се пробуди спомен, че го познава, но в момента не можеше да каже кой е. Все пак от месеци насам той беше първият мъж, показал някакъв интерес към нея, и тя лъчезарно му се усмихна. Направи лек реверанс в отговор на поклона му, ала когато той се изопна и тръгна към нея с особената си гъвкава индианска походка, Скарлет в ужас притисна длан към устата си, защото изведнъж се сети кой е той.
	Тя стоеше смаяна и направо втрещена, докато той си пробиваше път през тълпата. След това се извърна и понечи да избяга в задната стаичка, ала в този миг полата й се закачи на един гвоздей. Тя яростно я дръпна, скъса я и в следващия миг Рет Бътлър бе до нея.
	— Разрешете на мене — каза той, наведе се и откачи роклята й. — Не съм се и надявал, че ще ме познаете, мис О’Хара.
	Стори й се странно, че той може да има тъй приятен глас, чиято овладяност и звучност подобаваше на човек от доброто общество, а лекото провлачване издаваше чарлстънски произход.
	Тя го погледна умолително, с лице, пламнало от срам при спомена за последната им среща, но в очите му, най-тъмните, които бе виждала някога, не намери и сянка от съчувствие, а само безжалостен присмех. Откъде се взе тук този ужасен човек, станал свидетел на бурното й обяснение с Ашли, от което още я побиваха тръпки; този противен мизерник, който обезчестяваше девойки и бе презрян от почтените хора; този ненавистен тип, който й бе заявил, при това с основание, че не е дама.
	Щом чу гласа му, Мелани се обърна и за първи път в живота си Скарлет поблагодари на Бога за съществуването й.
	— Но това е… това е мистър Рет Бътлър, ако не се лъжа — каза Мелани, като се усмихна несигурно и му протегна ръка. — Срещала съм ви…
	— В онзи щастлив за вас ден, когато бе обявен годежът ви — завърши той вместо нея и се наведе да целуне ръката й. — Много любезно от ваша страна, че ме помните.
	— Какво правите тъй далече от Чарлстън, мистър Бътлър?
	— Тук съм по скучни делови въпроси, мисис Уилкс, отсега нататък често ще посещавам вашия град. Оказва се, че не само трябва да доставям стоки, но и да се грижа за разпродажбата им.
	— Да доставяте… — повтори след него Мели с вдигнати в недоумение вежди, но изведнъж на лицето й цъфна възторжена усмивка. — Но в такъв случай вие трябва да сте прочутият капитан Бътлър, за когото толкава сме слушали, този, който минава през блокадата. Ами че всяко момиче тук е облечено в рокля, донесена от вас. Много ни е драго да ви видим, нали, Скарлет? Но какво ти е, скъпа? Прилоша ли ти? Поседни малко.
	Скарлет се отпусна на табуретката, а дишането й бе тъй учестено, че се уплаши да не би банелите на корсета й да се пръснат. Как можа да й се стовари такава беда на главата! Тя не бе и помислила, че отново ще срещне този човек. Той вдигна черното й ветрило от щанда и загрижено взе да й вее, много загрижено; лицето му бе сериозно, но очите все още играеха весело.
	— Тук е доста топло — каза той. — Нищо чудно, че на мис О’Хара й стана зле. Мога ли да ви заведа до някой прозорец?
	— Не — отвърна Скарлет тъй грубо, че Мели се стресна.
	— Тя вече не е мис О’Хара — обясни Мели. — Нарича се мисис Хамилтън. Сега сме сестри с нея.
	Мели й хвърли един от гальовните си погледи. При израза на мургавото пиратско лице на капитан Бътлър Скарлет едва не се задуши от гняв.
	— Уверен съм, че това е голямо щастие за двете очарователни дами — рече той, като леко се поклони. Забележката му не се отличаваше по същество от тези, които правеха другите мъже, но нещо в маниера му подсказа на Скарлет, че мисли точно обратното.
	— Надявам се, че съпрузите ви са тук тази вечер във връзка с тържествения случай? Удоволствие би било за мене да подновя познанството си с тях.
	— Моят съпруг е във Вирджиния — каза Мели, като гордо вдигна главица. — Ала Чарли… — гласът й пресекна.
	— Той умря в един лагер — с равен тон съобщи Скарлет. Тези думи бяха процедени през зъби. Нямаше ли да се махне най-после това същество? Мели я погледа изумена, а капитанът с жест изрази разкаянието си за необмисления въпрос.
	— Мили дами… колко нетактично от моя страна! Моля да ми простите. Може би ще разрешите на един непознат да ви изкаже утехата, че тези, които умират за своята родина, остават вечно живи.
	Мелани му се усмихна през сълзи, а Скарлет беснееше от безсилен гняв и омраза. Ето пак говореше любезно като добре възпитан човек и подбра подходящите за случая думи, но колко явно прозираше лицемерието му. Той направо й се подиграваше! Известно му бе, че не е обичала Чарлс. А Мели бе такава глупачка, че приемаше всичко за чиста монета. „Мили Боже, направи тъй, че никой да не разгадае намеците му“ — мислеше тя в пристъп на ужас. Дали той щеше да разправи това, което бе чул? То се знае, не беше джентълмен, а от един мъж, който не е джентълмен, можеше да се очаква всичко. За такива като него нямаше модел на поведение, по който да се съди. Скарлет отново го погледна и видя, че ъгълчетата на устните му са свити в подигравателно съчувствие, ала той не спираше да размахва ветрилото. Всичко у него тъй остро я предизвикваше, че силите й се възвърнаха в един внезапен прилив на дълбока неприязън. Рязко издърпа ветрилото от ръката му.
	— Чувствам се съвсем добре — натъртено му каза тя — и не държа да ми развалите прическата с вашето веене.
	— Скарлет, мила! Капитан Бътлър, трябва да я извините. Тя… тя не е на себе си, когато чуе да се споменава името на бедния Чарли… Може би наистина не биваше да идваме тук тази вечер. Нали виждате, още сме в траур и това е голямо напрежение за нея. Като си помисля, че е принудена, горката, да понася цялото това веселие и музика…
	— Разбирам ви добре — каза той с престорена сериозност, но когато се извърна и отправи към Мели изпитателен поглед, който проникна чак до дъното на милите й разтревожени очи, изражението му се промени и по мургавото му лице някак неохотно пропълзя почтителност и нежност. — Мисля, че вие сте една смела млада дама, мисис Уилкс.
	„А за мене нито дума“ — с негодувание си помисли Скарлет, докато Мели се усмихваше смутено и обясняваше:
	— Боже мой, съвсем не, капитан Бътлър! Просто бяхме нужни на болничния комитет за този павилион, защото в последната минута… Калъфка за възглавница ли? Ето ви една чудесна, с избродирано знаме на нея.
	Тя се обърна към трима кавалеристи, които се появиха на щанда. За момент Мелани си помисли колко мил човек е капитан Бътлър. Следващата й мисъл бе, че тензухът е твърде слаба преграда между полата й и плювалника, поставен близо до павилиона, защото попаденията на кавалеристите, изстрелващи жълти струйки тютюнев сок, съвсем не бяха толкова точни, колкото тези на дългоцевите им пистолети. А после, заета с нови клиенти, забрави и капитана, и Скарлет, и плювалника.
	Скарлет седеше безмълвно на табуретката и си вееше, без да смее да вдигне поглед, изпълнена с желанието в този момент капитан Бътлър да се намира на парахода си, където му беше мястото.
	— Съпругът ви отдавна ли почина?
	— О, да, отдавна. Мина почти година.
	— Цяла вечност за вас.
	Скарлет схвана уловката, която се криеше в думите му, и не отговори.
	— Колко време бяхте омъжена? Простете ми за любопитството, но твърде дълго отсъствах от тези места.
	— Два месеца — неохотно отвърна тя.
	— Несъмнено това е истинска трагедия — продължи той с безгрижен тон.
	„По дяволите тоя нахалник! — гневно помисли тя. — Друг да беше, щях да го смразя и да го накарам да се махне. Но той знае за Ашли, а също и че не обичах Чарлс. С него ръцете ми са вързани.“ Тя все тъй мълчеше и гледаше надолу към ветрилото си.
	— Това вероятно е първата ви поява в обществото?
	— Зная, че изглежда странно — побърза да обясни тя. — Ала сестрите Маклюър, които трябваше да поемат този павилион, неочаквано заминаха и нямаше кой друг освен ние с Мелани…
	— Каузата е достойна за всякаква жертва.
	Виж ти, същото бе казала и мисис Елсинг, но в нейните уста то звучеше съвсем другояче. Ядни думи напираха на езика й, но се сдържа. В края на краищата тя наистина не беше тук заради каузата, а защото й бе дотегнало да седи вкъщи.
	— Винаги съм смятал — замислено каза той, — че този обичай да се носи траур до края на живота и да се забраняват нормални развлечения на жените е не по-малко варварски от индийския ритуал на самозапалване.
	— Индийския какъв?
	Той се усмихна и тя се изчерви, задето е проявила невежество. Мразеше хора, които употребяваха непознати за нея думи.
	— В Индия, когато мъжът умре, не го погребват, а го изгарят, а жена му винаги се качва на погребалната клада и изгаря заедно с него.
	— Какъв ужас! Защо го правят? Полицията не се ли намесва?
	— Разбира се, че не. Една вдовица, която откаже да умре с мъжа си, ще бъде презряна от обществото. Всички достойни индийски госпожи ще я одумват, че не се е държала като възпитана дама, точно както и тези достойни госпожи в ъгъла биха одумвали вас, ако тази вечер се бяхте появили в червен тоалет и играехте кадрил. Аз лично смятам самоизгарянето за много по-милостиво от нашия очарователен южняшки обичай вдовиците да бъдат погребвани живи.
	— Как смеете да говорите, че съм погребана жива!
	— Поразително е упорството на жените да запазят веригите, които оковават тях самите! Вие считате индийския обичай за варварски, но бихте ли имали смелостта да се появите тук тази вечер, ако не бяхте нужна на Конфедерацията?
	Доводи от този род винаги объркваха Скарлет. Неговите бяха двойно по-объркващи, защото тя смътно чувстваше, че в тях има истина. Ала сега беше моментът да го постави на място.
	— Разбира се, не бих дошла никога. Това щеше да е… да е ужасно непочтително… Щеше да излезе, че не съм го обича… — По насмешливия му подканящ поглед Скарлет усети, че той се забавлява. На него му бе известно, че не е обичала Чарли, и не би търпял престорените й благородни чувства, подходящи за случая. Непоносимо бе да си имаш вземане-даване с невъзпитан човек. Един джентълмен винаги си даваше вид, че вярва на дамата, дори тя да лъже. Това бе същността на южняшкото кавалерство. Възпитаният мъж винаги се подчиняваше на правилата, казваше каквото е редно и улесняваше живота на дамите. Но този човек явно не го беше грижа за правилата и се забавляваше да обсъжда неща, за които не се приказва.
	— Целият съм слух.
	— Вие сте невъзможен — въздъхна тя безпомощно и сведе очи.
	Той се надвеси над щанда, като едва не докосна ухото й с устните си, и влязъл в ролята на някой злодей от пиесите, играни някога на сцената на „Атиниъм Хол“, изшептя:
	— Не се страхувайте, прекрасна миледи! Аз няма да издам срамната ви тайна!
	— Господи! — прошепна тя уплашено. — Как можете да приказвате такива неща?
	— Исках само да ви успокоя. А вие какво бихте предпочели да кажа? „Бъди моя, красавице, или всичко ще издам?“
	Скарлет го погледна неохотно и видя, че очите му блестят закачливо като на малък злосторник. Внезапно тя се разсмя. Положението наистина беше глупаво. Той също се засмя, и то тъй гръмко, че няколко от придружителките в ъгъла се обърнаха към тях. Като видяха колко добре се забавлява вдовицата на Чарлс Хамилтън с един съвършено непознат мъж, те се спогледаха неодобрително и скупчиха глави.


	В залата изведнъж забиха барабани и щом доктор Мийд се покачи на подиума и вдигна ръце за тишина, отвред се разнесе шъткане.
	— Трябва да изкажем голямата си признателност към очарователните дами, които с неуморните си патриотични усилия не само спечелиха средства за патриотичното ни дело, но също така преобразиха това неуютно помещение в чудна градина, достойна за красивите розови пъпки, разцъфнали тук тази вечер.
	Всички заръкопляскаха одобрително.
	— Дамите дадоха всичко от себе си. Те не само отделиха време, но и положиха много труд и тези хубави предмети, предлагани по павилионите, са двойно по-хубави заради това, че са изработени от нежните ръце на нашите прелестни южнячки.
	Отекнаха нови аплодисменти и насърчителни възгласи, а Рет Бътлър, облегнат небрежно на павилиона до Скарлет, й прошепна:
	— Какъв надут козел, а!
	В първия миг Скарлет се смая и дори се ужаси от това кощунство към най-уважавания гражданин на Атланта и стрелна Рет с упрек. Но докторът наистина приличаше на козел, както потръскваше сивите си увиснали бакенбарди, и тя едва сдържа кикота си.
	— Но това далеч не е достатъчно. Добродетелните дами от болничния комитет, донесли облекчение на толкова страдащи с ласката на хладните си ръце и изтръгнали от ноктите на смъртта безброй храбреци, ранени в битката за нашата справедлива кауза… те познават нуждите ни. Аз няма да ги изброявам. Трябват ни пари, за да купим лекарства от Англия, а това ми напомня, че с нас тази вечер е неустрашимият капитан, който цяла година се промъкваше през блокадата и пак ще го прави, за да ни носи нужните медикаменти. Капитан Рет Бътлър!
	Въпреки че бе сварен неподготвен, знаменитият контрабандист веднага направи изискан поклон, чак малко пресилен, както реши Скарлет. Той като че преиграваше в любезността си точно защото презрението му към всички присъстващи бе тъй огромно. Докато се покланяше, залата гръмна от ръкопляскания, а дамите от ъгъла проточиха шии да го видят. Ето с кого се веселяла вдовицата на бедния Чарлс Хамилтън! А Чарли още не беше изстинал в гроба си!
	— Трябва ни още злато и аз се обръщам към вас с молба да ни помогнете — продължаваше докторът. — Това е жертва, зная, но тя е тъй малка в сравнение жертвата на сърцатите ни мъже в сиви униформи, че изглежда смешна и нищожна. Дами, аз искам вашите накити. Аз ли ги искам всъщност? Не, Конфедерацията иска вашите накити, Конфедерацията се обръща с призив към вас и аз знам, че няма да откажете. Как хубаво блестят скъпоценностите върху изящните китки! Колко красиво сияят златните брошки върху гърдите на нашите жени патриотки! Но колко по-красива е жертвата от всичкото злато и скъпоценности на света! Златото ще бъде претопено, диамантите и перлите ще бъдат продадени и с парите ще се купят лекарства. Мили дами, покрай вас ще минат двама от нашите ранени храбреци с кошници и… — Но последните му думи бяха заглушени от бурни ръкопляскания и шумни възгласи.
	Първата мисъл на Скарлет бе да благодари на Бога, че поради траура не носи със себе си скъпите обици и тежката златна огърлица, получени в наследство от баба Робияр, както и златните гривни и гранатовата брошка. Тя видя как дребният младеж в зуавска униформа, преметнал кошница през здравата си ръка, започна обиколката си откъм тази страна на залата, където бе застанала тя, и как жените, стари и млади, със смях издърпваха припряно гривните си, пискаха от престорена болка, докато сваляха обиците си и си помагаха една на друга да откопчеят колиетата и брошките от гърдите си. Сега се чуваше само слабо звънтене на метал о метал и викове: „Чакайте, чакайте! Откопчах го най-сетне! Ето го!“ Мейбъл Мериуедър издърпваше разкошните си гривни, надянати под и над лакътя; Фани Елсинг се провикна: „Мамо, нали може!“ — и изтръгна от косите си украшението от ситни перли в масивна златна обковка — старинна семейна ценност. При всеки нов накит, който звънваше в кошницата, се разнасяха ръкопляскания и развълнувани възклицания.
	Усмихнатият дребосък вече приближаваше към техния павилион с натежала кошница и когато мина край Рет Бътлър, той небрежно подхвърли красива златна табакера. Момчето спря до Скарлет и постави кошницата си на щанда, но тя поклати глава и разпери ръце, за да покаже, че няма какво да даде. В този момент я обхвана смущение, че единствена от присъстващите тя не дава нищо. И тогава спря поглед на ярко блесналия си широк венчален пръстен.
	В един миг на объркване тя се опита да си припомни лицето на Чарлс, когато го бе поставил на пръста й. Ала споменът бе заличен от внезапния прилив на раздразнение, което винаги я обхващаше при мисълта за него. Чарлс бе виновникът за нейните неволи, причината да погуби младостта си.
	Тя стисна решително пръстена и го дръпна, но той не искаше да излезе. Младежът продължи към Мелани.
	— Чакайте — викна му Скарлет. — Имам нещо за вас!
	Когато най-сетне свали пръстена и се спусна да го хвърли в кошницата при верижките, часовниците, пръстените, брошките и гривните, пред очите й се изпречи лицето на Рет Бътлър. Устните му бяха леко изкривени в усмивка. Тя предизвикателно хвърли пръстена върху купчината бижута.
	— О, милата ми! — прошепна й Мели и я стисна за ръката, а очите й сияеха от гордост и любов. — Ти си най-смелото момиче! Моля ви, почакайте, лейтенант Пикар. Аз също имам нещо за вас!
	Тя издърпваше собствения си венчален пръстен. Скарлет знаеше, че никога не е свалян от пръста й, откакто Ашли го бе поставил там. Никой друг освен Скарлет не подозираше колко много означава това за нея. Пръстенът излезе трудно и за миг малката длан го стисна здраво. След това Мели го сложи внимателно върху струпаните украшения. Двете момичета останаха загледани след младежа, който се отправи към възрастните дами в ъгъла, Скарлет — с предизвикателно изражение, а Мели — тъй нажалена, че само дето не плачеше. Лицата им не убягнаха от вниманието на мъжа, застанал до тях.
	— Ако ти нямаше куража да го сториш, аз самата никога не бих посмяла — каза Мели, като обхвана, с ръка кръста на Скарлет и нежно я притисна. За миг на Скарлет й се прищя да се освободи от нея и да викне колкото й глас държи: „За Бога!“ — както правеше Джералд, когато бе раздразнен, но видя, че Рет Бътлър ги наблюдава, и скалъпи една кисела усмивка. Досадна беше тази Мели с вечните си погрешни тълкувания на подбудите й, но може би това бе за предпочитане, отколкото да отгатне истината.
	— Какъв красив жест! — рече тихичко Рет Бътлър. — Жертви като вашите вдъхват сила на юначните ни младежи на фронта.
	Скарлет усети как гневът заклокочи в гърдите й и с мъка възпря ядните си думи. Във всяка негова реплика личеше подигравка. Тя го ненавиждаше от дъното на душата си и дори небрежната му поза й се виждаше противна. Но у него имаше нещо вълнуващо и съдбовно, а присъствието му правеше атмосферата едновременно задушевна и напрегната. Предизвикателството в черните му очи караше ирландската кръв да кипи. Тя реши, че трябва веднъж-дваж да натрие носа на този човек. Вбесяваше я мисълта, че той знае тайната й и това му дава предимство, ала тя щеше да промени положението и да го постави в неизгодна позиция. Ето защо потисна желанието си да му каже направо какво мисли за него. Мухата каца на мед, а не на оцет, както обичаше да казва Мами, и Скарлет щеше да улови и да обезвреди тази муха, за да не бъде никога повече подвластна на Рет Бътлър.
	— Благодаря ви — със сладък глас отвърна тя, като се престори, че не долавя присмеха му. — Подобен комплимент е наистина ценен, когато го изрича тъй прочут човек, какъвто е капитан Бътлър.
	Той отметна глава и се разсмя невъздържано, а Скарлет, изпаднала в ярост от неговото „квичене“, както го определи наум, отново поруменя.
	— Но защо не кажете онова, което в действителност мислите? — запита я той с по-тих глас, тъй че сред врявата и оживлението около събирането на скъпоценности само тя можеше да го чуе. — Защо не кажете, че съм проклет негодник и грубиян и трябва да ви оставя на мира, тъй като иначе някой от смелите младежи в сиви униформи ще ме извика на дуел?
	Язвителните думи напираха на устните й, ала тя направи геройско усилие и възкликна:
	— Но моля ви, капитан Бътлър! Всички ние чудесно знаем колко сте смел и… и…
	— Разочарован съм от вас — каза той.
	— Разочарован ли?
	— Да. По време на знаменателната ни първа среща си казах, че най-после съм срещнал девойка, която е не само красива, но и смела. Но сега виждам, че сте само красива.
	— Да не искате да кажете, че съм страхливка? — мигом се наежи тя.
	— Точно така. Нямате смелостта да говорите откровено. Когато ви видях за пръв път, си помислих: такова момиче се среща веднъж на един милион. Тя не е като другите наивни глупачки, дето вярват на всичко, казано от майките им, и действат според напътствията им, без да се съобразяват със собствените си чувства. Те скриват всичките си пориви, желания и малки трагедии зад потоци от мили думи. Мис О’Хара е момиче с рядко срещан дух. Тя знае какво иска и не се бои да говори истината… нито да хвърля вази.
	— Тъй ли! — не издържа тя и даде воля на гнева си. — Тогава още тази минута ще ви кажа какво мисля. Ако имахте поне малко такт, никога нямаше да ме приближите и да ме заговорите. Щяхте да знаете, че не желая да ви виждам пред очите си! Но вие не сте благороден мъж! Вие сте един отвратителен грубиян! Само защото жалките ви корабчета могат да се изплъзват от янките, смятате, че имате право да сипете подигравки върху мъже, които са истински храбреци, и върху жени, които са пожертвали всичко за каузата…
	— Спрете, спрете — ухили се той. — Започнахте много добре и казахте мнението си искрено, но не почвайте да ми говорите за каузата. Дотегнало ми е да слушам за това, а обзалагам се, че и на вас също…
	— Но как разбрахте… — изплъзна се от устата й, преди да се опомни, и тя бързо млъкна, кипнала от гняв срещу себе си, задето се хвана в капана му.
	— Бях застанал до входа, преди още да ме забележите, и ви наблюдавах — отвърна той. — Наблюдавах и другите момичета. Те всички изглеждаха като извадени от един калъп. Но не и вие. По вашето лице лесно може да се чете. Умът ви не беше в продаването и се обзалагам, че не мислехте за каузата или за болницата. На лицето ви беше изписано желание да танцувате и да се забавлявате и съжаление, че не можете да го сторите. По-точно казано, бяхте направо побесняла от яд. Кажете истината. Не съм ли прав?
	— Нямам какво да ви кажа повече, капитан Бътлър — отговори тя колкото можеше по-официално, като отчаяно се стараеше да събере остатъците от разбитото си достойнство. — Вашето самочувствие на герой не ви дава право да обиждате жените.
	— Герой ли? Шегувате се. Моля ви, отделете ми само още миг от драгоценното си време, преди да ме запратите в забвение. Не бих искал такава очарователна малка патриотка да остане в заблуда по отношение на приноса ми към делото на Конфедерацията.
	— Не желая да слушам хвалбите ви.
	— Да пробивам блокадата, за мене значи да търгувам и да печеля пари. Щом спра да печеля, ще се оттегля. Какво ще кажете за това?
	— Ще кажа, че сте долнопробен наемник, не по-свестен от янките.
	— Точно така — усмихна се той. — Между другото, янките ми помагат да печеля. Миналия месец например спрях кораба си в пристанището на Ню Йорк и натоварих стока оттам.
	— Какво! — възкликна Скарлет с неволно смайване и интерес. — Нима не ви обстрелваха?
	— Горкото ми наивниче! Разбира се, че не. Измежду янките има доста практични патриоти, които нямат нищо против да натрупат печалби, като продават стоки на Конфедерацията. Влизам в нюйоркското пристанище, купувам каквото купувам — без много-много шум, то се знае — и си заминавам. Когато почне да става опасно, отивам в Насо и там същите тези патриоти от Севера ми доставят барут, снаряди и кринолини. По-удобно е, отколкото да се ходи в Англия. Понякога е трудно да се проникне в пристанищата на Чарлстън и Уилмингтън, но вие бихте се изненадали, ако знаехте колко лесно пада всяка блокада, щом зазвъни златото.
	— Разбира се, известно ми е отдавна, че янките са продажни, ала това е прекалено…
	— Защо да придиряме на янките, че се опитват честно да си напълнят джобовете, макар и да продават Съюза? След сто години това ще е без значение. Резултатът при всяко положение ще е един и същ. Те знаят, че в крайна сметка Конфедерацията ще бъде смазана, защо тогава да не понапечелят от нея?
	— Да бъдем смазани? Ние?
	— Естествено.
	— Бихте ли ме избавили от присъствието си, или в противен случай ще бъда принудена да извикам каретата си и да се прибера, за да се отърва от вас?
	— Каква пламенна малка бунтовница! — усмихна се той отново. След това се поклони и бавно се отдалечи, като я остави задъхана от безсилна ярост и възмущение. В тези чувства се примесваше и необяснимо разочарование — разочарованието на дете, което вижда, че илюзиите му се сриват. Как смееше той да отнема бляскавия ореол на храбреците, които пробиваха блокадата! Как смееше да говори, че Конфедерацията ще бъде смазана! Само за това заслужаваше да го разстрелят като долен предател. Тя се огледа, като спираше поглед на познатите лица — тъй сигурни в успеха, тъй смели, тъй предани, — и в сърцето й се загнезди странна хладина. Смазани? Тези хора? Но разбира се, че не беше възможно! Самата мисъл й се струваше нелепа и предателска.
	— За какво си шушукахте вие двамата? — обърна се Мелани към Скарлет, когато клиентите й се отдалечиха. — Мисис Мериуедър просто не откъсваше поглед от вас, а ти знаеш, мила, че тя има остър език.
	— О, този човек е просто невъзможен! Невъзпитан, грубиян и толкова! — отвърна Скарлет. — А колкото до мисис Мериуедър, нека си дрънка. Омръзна ми да се правя на монахиня за нейно удоволствие.
	— Но, Скарлет, как може! — изписка Мелани стъписана.
	— Шшт! — махна й Скарлет. — Доктор Мийд ще прави ново съобщение.
	Сборището отново се смълча, когато докторът извиси глас, за да благодари на дамите, които с такава готовност бяха дали бижутата си.
	— А сега, дами и господа, ще ви предложа една изненада — една новост, от която някои ще бъдат може би постреснати, но аз ви моля да си припомните, че всичко това се прави за болницата и за момчетата ни, които лежат в нея.
	Всички наостриха уши, като се мъчеха да отгатнат какво скандално може да предложи старият и почтен доктор.
	— Дойде ред на танците, които ще започнат както винаги с кадрил, последван от валс. Всички останали танци — полка, шотландски и мазурка, — ще бъдат предшествани от кратък кадрил. Известно ми е благородното съперничество в борбата за правото да се води кадрилът и затова… — Докторът изтри потното си чело и погледна с известно колебание към ъгъла, където сред придружителките седеше съпругата му. — Господа, ако желаете да водите кадрила с дама по ваш избор, трябва да наддавате за нея, а приходите ще са за болницата.
	Ветрилата застинаха във въздуха и през тълпата пробяга развълнуван шепот. Сред придружителките настана смут и мисис Мийд, която държеше да подкрепи съпруга си, без да одобрява вътрешно начинанието, се оказа в трудно положение. Приятелките й Елсинг, Мериуедър и Уайтинг аленееха от възмущение. Но внезапно войниците от градската охрана нададоха мощни приветствени възгласи, които бяха подети и от цивилните мъже, а девойките заръкопляскаха и заподскачаха възбудено.
	— Не ти ли се струва, че това прилича малко на… на търг за роби? — пошепна Мелани, вперила разочарован поглед във войнствено изпъчения срещу евентуални нападки доктор, който до този момент бе за нея образец на съвършенство.
	Скарлет не отговори, но очите й блестяха, а сърцето й болезнено се свиваше. Ех, да не беше сега вдовица! Ако можеше отново да бъде Скарлет О’Хара, облечена в ябълковозелена рокля с тъмнозелени кадифени панделки, висящи от корсажа, и с нежни лилии в черните си коси, то се знае, тя щеше да води кадрила. Поне десетина мъже щяха да се борят за нея и да трупат купчини с пари пред доктора. А сега трябваше да стои като непотребна вещ до стената и, ще не ще, да гледа как Фани или Мейбъл повеждат първия кадрил като най-лични хубавици на Атланта!
	Над глъчката се издигна гласът на дребния зуав със силен креолски акцент:
	— Ако позволите, плащам двайсет долара за мис Мейбъл Мериуедър.
	Мейбъл смутено скри поруменялото си лице в рамото на Фани, а тя приближи глава до нейната и двете момичета тихичко се закискаха, докато през това време други гласове извикваха нови имена и назоваваха нови суми. Доктор Мийд отново започна да се усмихва, като напълно пренебрегна негодуващия шепот на дамите от болничния комитет, седнали в ъгъла.
	Отначало мисис Мериуедър бе заявила високо и категорично, че нейната Мейбъл няма да участва в подобно начинание, ала когато името на Мейбъл започна да се чува все по-често и сумата достигна седемдесет и пет долара, нейните протести позатихнаха. Скарлет се облегна с лакти на щанда, хвърляйки гневни погледи към възбудените, развеселени мъже, скупчени около подиума и протягащи пачки конфедерационни банкноти.
	Сега всички щяха да танцуват — всички освен нея и възрастните дами. Всички щяха да се забавляват, само не и тя. Тогава забеляза Рет Бътлър, застанал съвсем близо до доктора, и преди да успее да промени изражението на лицето си, той й отправи иронична гримаса. Тя тръсна ядно глава и се извърна в другата посока, но внезапно до слуха й достигна собственото й име, извикано тъй отчетливо от добре познатия глас с чарлстънски изговор, че заглуши всички други имена.
	— Мисис Чарлс Хамилтън — сто и петдесет долара в злато.
	Тълпата мигновено замлъкна, сразена и от името, и от сумата. Скарлет бе тъй зашеметена, че не можеше да мръдне. Тя остана като закована, с брадичка, подпряна на дланите, и с разширени от смайване очи. Всички в залата се обърнаха да я погледнат. Тя видя, че докторът се наведе от подиума и пошепна нещо на Рет Бътлър. Вероятно му обясняваше, че тя е в траур и няма как да танцува. Ала Рет само небрежно сви рамене.
	— Може би ще изберете някоя друга от нашите хубавици? — попита докторът.
	— Не — с ясен глас отвърна Рет, като лениво измерваше с поглед присъстващите, — мисис Хамилтън.
	— Казвам ви, че е невъзможно — възрази докторът раздразнено. — Мисис Хамилтън няма да се съгласи…
	Скарлет чу един глас, без да осъзнае веднага, че е нейният собствен:
	— Напротив, съгласна съм!
	Скочи от мястото си, а сърцето й биеше тъй лудо, че се уплаши да не изгуби равновесие. То туптеше в гърдите й от радостна възбуда, че отново е в центъра на вниманието, че отново е най-желаната от всички присъстващи момичета и най-вече, че отново ще танцува.
	— Не ме е грижа! Не ме интересува какво ще говорят! — прошепна тя, обзета от сладостно безумство. Излезе от павилиона, като отметна предизвикателно глава и в движение разпери докрай черното си ветрило, а токчетата й потропваха по пода като кастанети. За секунди пред очите й се мярна смаяната физиономия на Мелани, осъдителните гримаси на придружителите, намусените девойки и възхитените ухилени войници.
	В следващия миг се озова насред залата, а тълпата сторваше път на Рет Бътлър, който се приближаваше към нея с отвратителната си иронична усмивка. Но тя не я засягаше сега. Не би се поколебала да танцува дори ако партньорът й бе самият Ейб Линкълн! Щеше да води първия кадрил! С ослепителна усмивка тя направи нисък реверанс, а той се поклони с ръка на гърдите. Изуменият Леви побърза да спаси положението и извика:
	— Избирайте партньорки, господа! Вирджински кадрил!
	И оркестърът гръмко подхвана най-хубавата от всички мелодии — „Дикси“.
	— Как смеете да ме злепоставяте тъй, капитан Бътлър?
	— Но, скъпа ми мисис Хамилтън, та вие умирахте от желание да бъдете злепоставена!
	— Откъде ви хрумна, че можете да крещите името ми пред всички?
	— Вие можехте да откажете.
	— Аз имам дълг пред каузата… Не бих… не бих могла да мисля за себе си, когато предлагахте такава голяма сума, и то в злато. Престанете да се смеете, всички ни гледат.
	— Каквото й да правя, все ще ни гледат. Не се опитвайте да ми пробутвате тези празни приказки за каузата. Искахте да танцувате и аз ви дадох тази възможност. Това е последната фигура на кадрила, нали?
	— Да, така е. Трябва вече да се връщам на мястото си.
	— Защо? Да не би да ви настъпих?
	— Не… но ще почнат да приказват за мене.
	— Нима това ви тревожи, искам да кажа, дълбоко в сърцето ви?
	— Все пак…
	— Не вършите някакво престъпление, не е ли тъй? Защо не танцувате и валса с мене?
	— Ако мама узнае за това…
	— Хайде де, все още ли се държите за полите на мама?
	— Имате отвратителния маниер да представяте добродетелите тъй, сякаш са най-голямата глупост.
	— Но те наистина са глупост. Засяга ли ви, че хората щели да злословят?
	— Не… но… Вижте, нека говорим за друго. Слава Богу, че започва валсът. Ужасно се задъхвам от кадрилите.
	— Не се изплъзвайте от въпросите ми. Вълнували ли са ви някога приказките на другите жени?
	— Щом толкова ви се иска да ме притиснете до стената, ще ви кажа, че никога не са ме вълнували! В обществото наистина се смята, че това не е без значение за една жена. Обаче тази вечер не ме е грижа за обществото.
	— Браво! Сега вече започвате да мислите с главата си, вместо да повтаряте чужди мнения, а това е признак, че помъдрявате.
	— Да, но…
	— Когато ви засипят с одумки както мене, ще разберете колко излишни са притесненията. Помислете си само, в Чарлстън аз не съм приет в нито един дом. Нищо не е в състояние да ги умилостиви — дори заслугите ми пред свещената и справедлива кауза.
	— Какъв ужас!
	— Нищо подобно. Човек трябва да загуби репутацията си, за да осъзнае какво бреме е била тя за него и колко ценна е истинската свобода.
	— Думите ви са направо скандални.
	— Скандални, но и верни. Всеки може да мине без репутация, в случай че има достатъчно смелост или достатъчно пари.
	— С пари не може да се купи всичко.
	— Това трябва да сте го чули от някого. Такава баналност не бихте могли да измислите сама. Какво е това, дето не може да се купи?
	— О, и аз не знам… Във всеки случай поне щастието и любовта.
	— По принцип пречки не съществуват, но ако е невъзможно, с пари човек може да си купи чудесни заместители.
	— А вие имате ли толкова много пари, капитан Бътлър?
	— Това е твърде неделикатен въпрос, мисис Хамилтън. Учуден съм. Впрочем имам, да. За човек, изхвърлен от къщи в ранна младост без пукнат грош, никак не съм зле. И не се съмнявам, че през време на блокадата ще закръгля сумичката на милион.
	— О, невъзможно!
	— Напълно възможно. Това, което много хора не схващат, е, че може да се забогатее не само при създаването на една цивилизация, но и при крушението й.
	— Това пък какво значи?
	— Вашето семейство и моето семейство, а и всички присъстващи тук са натрупали парите си, като са превърнали огромна пустош в цивилизован край. Създали са империя, а това носи добри пари. Но още повече пари могат да се спечелят при разрушаването на империята.
	— За каква империя ми говорите?
	— За империята, в която живеем — за Юга, за Конфедерацията, за Царството на памука. Тя се срива пред очите ни. Само най-големите глупци не го виждат и не се възползват от настъпващата й гибел. Аз трупам богатството си от крушението на империята.
	— Значи вие сериозно смятате, че ще бъдем смазани?
	— Да. Защо трябва да си крием главите в пясъка като щрауси?
	— Знаете ли, тоя разговор взе да ми досажда. Нямате ли навик да говорите и приятни неща, капитан Бътлър?
	— Може би ще ви хареса, ако ви кажа, че очите ви са като две басейнчета за златни рибки, пълни с кристално чиста зелена вода, и че когато рибките подскачат на повърхността, както правят сега, ставате дяволски очарователна?
	— Не, това не ми харесва… Музиката е разкошна, нали? Бих танцувала валс цяла вечност! Нямах представа колко ми е липсвало всичко това!
	— Вие сте най-прелестната танцьорка, която съм държал в обятията си.
	— Капитан Бътлър, не бива да ме притискате толкова силно. Всички ни гледат.
	— Ако никой не ни гледаше, бихте ли ми го позволили?
	— Капитан Бътлър, вие се забравяте.
	— Нито за минутка. Как бих могъл, след като ви държа в ръцете си? Каква е тази мелодия? Нова ли е?
	— Да. Не е ли божествена? И тази мелодия сме „пленили“ от янките.
	— Как се нарича?
	— „Щом тая жестока война свърши“.
	— А какви са думите? Изпейте ми я.
P>
	Любими, спомняш ли си ти
	последната ни среща,
	как паднал в миг на колене
	призна любов гореща?
	Бе горд и смел като орел
	във униформа сива
	и клетва даде ти пред мен
	да бъдем все щастливи.
	Сега съм тъжна и сама.
	Не пея, не танцувам.
	Но знам, ще свърши зла война
	и пак ще те целувам.
P$
	— Разбира се, в оригинала беше „униформа синя“, но ние я променихме в „сива“… О, вие танцувате много добре, капитан Бътлър. Това е рядкост при едрите мъже. Като си помисля, че години ще минат, преди да танцувам отново!…
	— Ще минат само няколко минути. Ще ви поканя и за следващия кадрил, и за по-следващия… до последния.
	— О, не, невъзможно е! Не бива да ме каните! Ще ми съсипете доброто име.
	— И без това е доста пострадало вече, тъй че не виждам какво променя някой и друг танц в повече. След като изтанцуваме пет-шест, може би ще дам възможност на другите момчета, но последният е мой.
	— Е, добре. Знам, че съм луда, но нищо не ме интересува. Най-малко ме засяга какво ще каже някой. Толкова ми омръзна седенето вкъщи. Тази вечер поне ще се натанцувам…
	— И ще свалите черните дрехи, нали? Не понасям жалейно облекло.
	— О, не мога да сваля траура… Капитан Бътлър, не бива да ме притискате толкова. Ще ви се ядосам, ако продължавате.
	— Но вие сте великолепна, когато се ядосате. Пак ще ви притисна… ето така… само за да видя дали наистина ще се разсърдите. Нямате представа колко очарователна бяхте онзи ден в Дванайсетте дъба, когато се ядосахте и хвърляхте каквото ви падне.
	— Умолявам ви, забравете най-после тази случка!
	— Не, това е един от най-скъпоценните ми спомени — една красавица южнячка с изискано възпитание да беснее като истинска малка фурия! Знаете ли, ирландската кръв у вас е твърде силна.
	— Господи, ето че музиката спря и леля Питипат се показва от задната стаичка. Сигурна съм, че мисис Мериуедър й е съобщила. За Бога, нека се дръпнем и да застанем до някой прозорец. Не ми се иска да ме спипа в този момент. Очите й са изцъклени от ужас.


>>	Глава X

	Следващата сутрин по време на закуска Питипат се обливаше в сълзи, Мелани мълчеше, а Скарлет се бе нацупила предизвикателно.
	— Какво ме интересува, че говорели? Обзалагам се, че съм спечелила за болницата повече пари, отколкото кое да е от другите момичета, дори повече, отколкото от продажбата на глупавите вехтории.
	— О, мила, но какво значение имат парите? — нареждаше Пити и кършеше ръце. — Аз просто не можах да повярвам на очите си. Едвам се навърши година, откак почина бедният Чарли… и този ужасен капитан Бътлър, как посмя да те изложи! Скарлет, той е невъзможен, невъзможен човек! Братовчедката на мисис Уайтинг, мисис Коулман, е женена в Чарлстън и тя ми разказа за него. Той е черната овца в едно прекрасно семейство. О, как е възможно един Бътлър да падне тъй ниско? В Чарлстън никой не го приема, името му е опетнено, дори бил замесен в някаква женска история, но мисис Коулман не знаеше подробности…
	— Не вярвам да е толкова лош — кротко се намеси Мели. — Изглежда чудесно възпитан, а и каква смелост е проявил, като е минавал през блокадата…
	— Изобщо не е смел — прекъсна я Скарлет, обладана от дух на противоречие, и след като хвърли тази бомба, изсипа половината кана сироп върху вафлите си. — Прави го само за пари. Той сам ми го каза. Конфедерацията хич не го интересува, дори казва, че ще бъде смазана във войната. Но танцува божествено.
	Двете дами онемяха от ужас.
	— А вече ми омръзна да седя затворена вкъщи и почвам отново да излизам. Щом всички са ме одумвали снощи, значи свършено е с доброто ми име и мога да правя каквото си ща.
	Изобщо не й мина през ум, че тази идея й бе подхвърлил Рет Бътлър. Тя се появи в главата й съвършено естествено и отговаряше на истинските й чувства.
	— Ах, какво ли ще каже майка ти, когато научи? Какво ли ще си помисли за мене?
	В душата на Скарлет пролази смразяващо угризение при мисълта как ще се втрещи Елен, ако узнае за скандалното поведение на дъщеря си. Все пак четирийсеткилометровото разстояние между Тара и Атланта й даваше някакво успокоение. Мис Пити никога нямаше да съобщи на Елен. Това би представило самата нея в много лоша светлина. А щом Пити нямаше да се разбъбри, за нея не съществуваше опасност.
	— Струва ми се — подхвана Пити, — да, струва ми се, че е най-добре да пиша за това на Хенри, колкото й да ми е неприятно, защото той е единственият ни роднина мъж. Ще го накарам да смъмри капитан Бътлър… Божичко, защо не беше жив Чарли… Скарлет, никога повече не бива да приказваш с този човек.
	През цялото време Мелани седеше мълчаливо с ръце в скута, а вафлите й изстиваха в чинията. Сега тя стана, изправи се зад Скарлет и обгърна шията й.
	— Не се разстройвай, мила — каза тя. — Разбирам, че снощи ти извърши една смела постъпка и много помогна на болницата. Ако някой посмее да каже само думичка срещу тебе, аз ще се разправям с него… Лельо Пити, не плачи. На Скарлет й беше много трудно, задето беше затворена у дома и никъде не ходеше. Та тя е съвсем дете още. — Пръстите й си играеха с черната коса на Скарлет. — Може би за всички ни ще е по-добре, ако ходим от време на време на забави и на гости. Май постъпихме егоистично, като се усамотихме тук със скръбта си. През войната всичко е по-различно, отколкото в мирно време. Мисля си за войниците в града, които са далеч от домовете си и нямат приятели, та да се отбият при тях вечер, а също и за ранените, които са позакрепнали колкото да могат да ходят, но не толкова, че да се върнат на фронта… Да, наистина сме били егоистки. Трябва да приемем у дома трима оздравяващи още сега, както правят всички, и в неделя да каним и други войници на вечеря. Хайде, Скарлет, не се мръщи. Хората ще разберат и ще престанат да злословят. Ние знаем, че ти обичаше Чарли.
	Скарлет изобщо нямаше намерение да се разстройва и да се мръщи, но нежните ръце на Мелани в косата й я дразнеха. Щеше й се да отметне рязко глава и да се тросне: „Дрън-дрън шикалки!“ — защото все още бе завладяна от сгряващия спомен за това как предишната вечер членовете на градската охрана и милицията и войниците от болницата се надпреварваха един през друг да я канят на танци. От всички хора на света най-малко Мели би пожелала за своя защитница. Можеше да се защитава и сама, слава Богу, а ако дъртите злоби бяха решили да се опълчат срещу нея, тя можеше да се оправи и без тях. На света имаше твърде много хубави офицери, за да се притеснява от приказките на разни бабички.
	Поуспокоена малко от ласкавите утешения на Мелани, леля Пити взе да бърше сълзите си с кърпичка, когато влезе Приси с един дебел плик.
	— За вас, мис Мели. Едно негърче го донесе.
	— За мене ли? — попита Мели учудена и разтвори плика.
	Скарлет се занимаваше с вафлите си и не забеляза нищо, додето Мелани внезапно не избухна в плач. Едва тогава вдигна поглед и видя, че леля Питипат се хвана за сърцето.
	— Ашли е мъртъв! — изпищя Питипат и килна глава в несвяст, а ръцете й увиснаха безжизнено.
	— Господи! — извика Скарлет и почувства, че кръвта й се смръзва в жилите.
	— Не, не — възкликна Мелани. — Бързо, Скарлет! Подай амоняка! Успокой се, успокой се, мила. По-добре ли ти е? Дишай дълбоко. Не се отнася за Ашли. Много съжалявам, че ви уплаших. Разплаках се от щастие. — Тя отвори свитата си длан и притисна до устните си някакъв предмет. — О, толкова съм щастлива! — И отново се обля в сълзи.
	Скарлет зърна бегло предмета и видя, че е широка златна халка.
	— Прочети го — каза й Мели, като сочеше към падналото на пода писмо. — О, колко мил и добър е той!
	Скарлет взе недоумяващо единствения лист и прочете написаното с черно мастило и решителен почерк писмо:
C>
	Ако Конфедерацията има нужда от пролятата кръв на мъжете, тя все още не изисква разбитите сърца на жените. Приемете, скъпа госпожо, този знак на почитанието ми към вашата доблест и не смятайте, че жертвата ви е била напразна, защото пръстенът беше купен срещу десетократната му стойност.
@	Капитан Рет Бътлър
C$
	Мелани постави халката на пръста си и я загледа с любов.
	— Нали ти казах, че той има благородна душа? — обърна се тя към Питипат със сияеща усмивка през сълзи. — Само един изискан и чувствителен човек би могъл да се досети какво изпитах снощи… Ще изпратя в замяна златната си верижка. Лельо Питипат, трябва да му пишеш и да го поканиш на обяд в неделя, за да мога да му благодаря.
	Във възбудата си нито една от двете жени не се запита защо капитан Бътлър не бе върнал и халката на Скарлет. Тя самата обаче не пропусна този факт и той силно я подразни. Освен това знаеше, че не изисканата чувствителност бе причина за галантния жест на капитан Бътлър. Причина бе желанието му да дойде на гости в дома на Питипат и той безпогрешно бе улучил начина, по който да си издейства покана.


C>
	Много се разтревожих, като узнах за поведението ти отпреди няколко дни,
C$
	се казваше в писмото на Елен, което Скарлет намръщено четеше до масата. Лошите новини наистина се разнасяха бързо. В Чарлстън и Савана тя бе чувала да се говори, че гражданите на Атланта обичат да клюкарстват и да се бъркат в чуждите работи повече от всички други южняци, и сега се увери в това. Базарът се бе провел в понеделник вечерта, а сега бе едва четвъртък. Коя ли от старите злобарки се бе нагърбила да пише на Елен? За момент подозрението й падна върху Питипат, но тя бързо отхвърли тази мисъл. Горката Питипат цяла се тресеше от страх да не бъде обвинена за недопустимото поведение на Скарлет и най-малко тя би уведомила Елен за случилото се, защото щеше да изложи себе си като съветничка и настойница. Вероятно бе мисис Мериуедър.
C>
	Трудно ми е да повярвам, че си могла да се забравиш дотолкова и да проявиш такава липса на възпитание. Бих извинила донякъде неприличната ти поява в обществото, преди да е изтекъл траурът, защото разбирам горещото ти желание да дадеш своя принос за болницата. Но да танцуваш, и то с човек като капитан Бътлър! Чувала съм много за него (кой ли не е чувал!), а Полин ми писа едва миналата седмица, че имал лоша слава и че в Чарлстън не бил приеман дори от семейството си с изключение, разбира се, на съсипаната му майка. Той е напълно пропаднал човек, който няма да се поколебае да се възползва от твоята младост и невинност, за да те изложи и публично да опозори тебе и семейството ти. Как можа мис Пити дотолкова да пренебрегне дълга си към тебе?
C$
	Скарлет погледна към леля си, седнала срещу нея на масата. Старата дама бе разпознала почерка на Елен и седеше с нацупени пълни устнички като дете, което се страхува от укори и се надява да ги предвари със сълзи.
C>
	Отчаяна съм от мисълта, че можа тъй скоро да забравиш правилата на доброто възпитание. Бях решила да те извикам незабавно у дома, но ще оставя този въпрос на усмотрението на баща ти. Той ще бъде в Атланта в петък, за да разговаря с капитан Бътлър и да те придружи до Тара. Опасявам се, че ще бъде суров с тебе въпреки увещанията ми. Дълбоко се надявам и се моля дръзкото ти поведение да се дължи само на твоята младост и лекомислие. И аз, както всички останали, желая от все сърце да служа на каузата, а ми се иска и дъщерите ми да имат същото желание, но да опозоряваш…
C$
	Нататък писмото продължаваше в същия дух, но Скарлет не го дочете. Предишната предизвикателност и безразсъдна смелост я бяха напуснали. Почувства се като виновно дете — сякаш пак бе на десет години и през масата бе замерила Сюелин с бисквитка, намазана с масло. Майка й, винаги тъй нежна, я укоряваше сурово, при това баща й пристигаше в града, за да говори с капитан Бътлър. Чак сега осъзна цялата сериозност на положението. Джералд щеше да бъде безпощаден. Тя знаеше, че този път няма надежда да изклинчи от наказанието, като седне на коляното му и се поглези, та да го умилостиви.
	— Нали… нали няма лоши новини? — с разтреперан глас попита Питипат.
	— Татко пристига утре да ме разпердушини — мрачно съобщи Скарлет.
	— Приси, амонякът ми! — проплака Питипат, като сащисано побутна чинията с недоядената храна. — На мене… на мене ми прилоша.
	— В джоба на полата ви е — уведоми я Приси, която възбудено подскачаше зад стола на Скарлет и предвкусваше удоволствието от предстоящите драматични събития. Когато беше разгневен, мистър Джералд изглеждаше много забавен, стига гневът му да не се изсипваше върху собствената й къдрава глава. Пити изрови от джоба си шишенцето и го поднесе към носа си.
	— Трябва да сте до мене и да не ме оставяте насаме с него нито за минута! — извика уплашено Скарлет. — Той толкова ви обича и двете, че във ваше присъствие няма да почне да ме ругае.
	— Аз не мога — немощно се обади Питипат и стана от стола. — Много… ми е зле. Трябва да си легна. Утре ще лежа цял ден. Ще ме извиниш пред него.
	„Страхливка“ — гневно я изруга наум Скарлет.
	Мели обеща своята подкрепа, но и тя бе бледа и изплашена от мисълта да се изправи пред разлютения Джералд О’Хара.
	— Аз… ще ти помогна да му обясниш, че това беше заради болницата. Няма начин да не разбере.
	— Има начин и още как — отвърна Скарлет. — О, ще умра, ако трябва да се върна в Тара опозорена, както заплашва мама!
	— Ама как тъй ще се връщаш! — възкликна Питипат и зарони сълзи. — Ако си идеш, ще бъда принудена, направо принудена да моля Хенри да дойде да живее с нас, а ти знаеш, че това не е по силите ми. Толкова се изнервям, когато сме само двете с Мели нощем, а градът е пълен с непознати мъже. Ти си тъй смела, че си ни вместо мъж тук.
	— Но как тъй ще те прибира в Тара? — запротестира Мели, готова и тя да се разплаче всеки миг. — Сега това е твоят дом. Какво ще правим, ако ни напуснеш?
	„Бихте се радвали да ви напусна, ако знаехте какво си мисля за вас“ — рече си кисело Скарлет, ядосана, че трябва да разчита на Мелани да я предпазва от гнева на баща й. Непоносимо й бе да я защитава една тъй омразна личност.
	— Може би трябва да отменим поканата си към капитан Бътлър… — започна колебливо Питипат.
	— Не, как така! Това ще е връх на неучтивостта! — възпротиви се начаса Мелани, съвсем разстроена.
	— Помогнете ми да си легна. Много ми е зле — изстена Питипат. — О, Скарлет, как можа да ми докараш това до главата!
	На следния ден, когато пристигна Джералд, Питипат лежеше и пъшкаше в стаята си. Тя му изсипа безброй извинения иззад затворената врата и остави двете уплашени момичета да шетат самички на трапезата. Мълчанието на Джералд бе заплашително, при все че целуна Скарлет и добродушно пощипна Мелани по бузата, като я нарече „братовчедке Мели“. Скарлет би предпочела той да избухне в ругатни и обвинения. Вярна на обещанието си, Мелани я следваше по петите като безмълвна сянка, а Джералд бе достатъчно възпитан, за да не се нахвърли върху дъщеря си пред нея. Скарлет трябваше да признае, че Мелани ръководеше положението твърде изкусно, като се преструваше, че според нея всичко е наред, и дори успя да въвлече Джералд в разговор, след като вечерята бе поднесена.
	— Иска ми се да зная всичко за вашия окръг — говореше му тя с най-лъчезарната си усмивка. — Индия и Хъни ми пишат рядко, а вие, разбира се, сте най-добре запознат със събитията. Хайде, разкажете ни за сватбата на Джо Фонтейн.
	Джералд се разтопи от нейната приветливост и разказа, че сватбата била доста скромна, „не както при вас двете“, защото Джо имал само няколко дни отпуск. Сали, малката дъщеря на Мънроу, била булка за чудо и приказ. Не, не си спомнял как била облечена, но чул, че нямала „рокля за втория ден“.
	— Но как е възможно! — възкликнаха смаяно момичетата.
	— Ами тъй, просто нямаше втори ден. Остана им само брачната нощ — обясни Джералд и гръмко се разсмя, преди да съобрази, че намеците му са неподходящи за ушите на млади жени. Настроението на Скарлет се повиши при този смях и в себе си тя благослови тактичността на Мелани.
	— Джо се върна във Вирджиния още на следващия ден — побърза да добави Джералд. — Нямаше никакви посещения и танцови забави след сватбата. Близнаците Тарлтън са си у дома.
	— Да, чухме. Оправиха ли се вече?
	— Не бяха тежко ранени. Стюарт го улучили в коляното, а Брент беше леко засегнат в рамото. Сигурно сте чули, че в официалните бюлетини ги похвалиха за смелостта им.
	— Не! Разправете ни!
	— И двамата са луди глави. Почвам да си мисля, че имат нещо ирландско в кръвта си — самодоволно отбеляза Джералд. — Забравих с какво точно са се проявили, но Брент сега е лейтенант.
	Скарлет почувства някакво собственическо задоволство при споменаването на подвизите им. Тя живееше с твърдото убеждение, че всичките й бивши обожатели й принадлежат, а следователно смелите им дела прославяха нея самата.
	— Имам и една друга новина, дето ще ви смае — продължи Джералд. — Говори се, че Стюарт отново си опитвал щастието в Дванайсетте дъба.
	— Хъни или Индия? — развълнувано го попита Мели, а Скарлет го изгледа едва ли не с възмущение.
	— Ее, мис Индия, разбира се. Нали по-рано ходеше по петите й, преди моята хубостница да му завърти главата.
	— О! — можа само да отрони Мели, смутена донякъде от прямотата на Джералд.
	— Но има и друго: Брент напоследък се навърта около Тара. Какво ще кажете за това?
	Скарлет седеше, неспособна да продума. Измяната на обожателите й бе направо оскърбителна. Особено като се имаше предвид как бяха побеснели и двамата, когато им съобщи, че ще се омъжи за Чарлс. Стюарт дори бе заплашил, че ще застреля или Чарлс, или Скарлет, или себе си, или пък и тримата заедно. Беше славен момент.
	— Заради Сюелин ли? — запита Мели и разцъфна в усмивка. — Но аз мислех, че мистър Кенеди…
	— А, той ли? — промърмори Джералд. — Франк Кенеди все още се ослушва и колебае, бъзльото му неден. Ако не се реши скоро, ще трябва сам да го питам за намеренията му. Не, за малката говоря.
	— За Карийн ли?
	— Но тя е още дете — възмути се Скарлет, най-сетне надмогнала вцепенението си.
	— Само година и нещо е по-малка, отколкото беше ти, госпожичке, когато се омъжи — затвори й устата Джералд. — Да не би да ревнуваш своя стар обожател от сестра си?
	Мели се изчерви, непривикнала към такава нетактична откровеност, и даде знак на Питър да донесе картофения сладкиш. Размисли се трескаво за някаква друга тема на разговор, която да не е тъй лична, да отвлече мистър О’Хара от целта на посещението му. Не можа да измисли нищо, но щом Джералд веднъж се разприказваше, не му трябваше друго освен публика. Той заговори за обирничеството на интендантството, което всеки месец увеличавало заявките си, за мошеничеството и глупостта на Джеферсън Дейвис, за продажността на ирландците, които за пари се присъединявали към армията на янките.
	Когато бе поднесен портвайнът и двете момичета се надигнаха, за да го оставят сам, Джералд стрелна дъщеря си изпод свъсени вежди и й нареди да остане насаме с него за няколко минути. Скарлет хвърли отчаян поглед към Мели, а тя само мачкаше безпомощно кърпичката си и накрая излезе, като безшумно затвори плъзгащата се врата.
	— И тъй, госпожичке! — гръмко подхвана Джералд, след като си наля чаша портвайн. — Чудесно поведение, няма що! Едва овдовяла, и вече кроиш планове да си уловиш нов съпруг, тъй ли?
	— Недей толкова силно, татко, слугите…
	— Ха, да не мислиш, че те мухи лапат? Всички знаят за нашия позор! Бедната ти майка се поболя, а аз не смея да погледна хората в очите. Срамота! Не, котенце, не се надявай да се измъкнеш със сълзи тоя път — побърза да я предупреди той уплашен, защото Скарлет взе да примигва често-често, а устните й жално затрепераха. — Познавам те. Ти си способна да флиртуваш дори на погребението на собствения си съпруг. И без да ми ревеш. Хайде, тая вечер няма да говоря повече, защото ще ида да видя оня хубостник капитан Бътлър, дето си играе с доброто име на дъщеря ми. Но утре заран… И не ми циври, чуваш ли? Сълзите хич, ама хич няма да ти помогнат. Решил съм твърдо — утре се връщаме в Тара, преди да си докарала още бели. Не плачи, миличка! Виж какво съм ти донесъл. Харесва ли ти тоя подарък? Виж, виж го де! Ама как можа да ми струпаш тия ядове и да ме караш чак тука да идвам, като знаеш какво ми е на главата? Хайде, не плачи!


	Мелани и Питипат вече отдавна спяха, ала Скарлет лежеше будна в топлия мрак, с натежало сърце и страх в душата. Да напусне Атланта точно сега, когато животът й започваше отново, за да се върне вкъщи и да застане пред Елен! По-скоро би умряла, отколкото да се изправи пред майка си. Искаше й се да умре същата минута, та всички да се разкайват, че са тъй лоши към нея. Тя се въртеше ту на една, ту на друга страна, като отмяташе глава на изпомачканата възглавница, когато до слуха й достигна някакъв далечен шум от притихналата улица. В този шум имаше нещо познато, колкото и да беше смътен и неясен. Скарлет се измъкна от леглото и се приближи до прозореца. Улицата бе потънала в плътен кадифен мрак под сключените клони на дърветата, а небосводът бе осеян с мъждукащи звезди. Шумът се чуваше вече по-отблизо и можеха да се различат скърцане на колелета, тропот на конски копита и гласове. Внезапно тя се засмя до уши, защото предрезгавелият от уиски глас със силен ирландски акцент, който ревеше „Пеги седнала отзад в колата“, й бе твърде добре познат. В такова състояние обикновено Джералд се завръщаше от Джоунсбъро, когато се откриваше сесията на съда.
	Тя видя тъмните очертания на един кабриолет, който спря пред къщата, и от него слязоха две неразличими фигури. С Джералд имаше някой. Двамата спряха пред вратата, чу се щракане на резе и до ушите й отчетливо достигна бащиният й глас:
	— Сега ще ти изкарам „Жалба за Робърт Емет“. Чудна песен, мойто момче! Трябва да я научиш, аз ще ти я кажа.
	— С удоволствие ще я науча — отвърна спътникът му със сподавен смях в равния си, леко провлечен глас. — Но не сега, мистър О’Хара.
	„О, господи, това е оня ужасен човек, Бътлър!“ — помисли си Скарлет и първото й усещане бе раздразнение. След това се окуражи. Поне не бяха се изпозастреляли. Изглежда, дори се бяха сприятелили, за да се връщат заедно по никое време в такова състояние.
	— Не, сега ще ти я изпея, а ти ще слушаш, иначе ще ти видя сметката, задето си оранжист.
	— Не съм оранжист, аз съм чарлстънец.
	— Не е по-добро. По-лошо е даже. Имам две балдъзи в Чарлстън, та знам.
	„Нима ще разправя родословието си на всички съседи?“ — помисли си ужасено Скарлет и затърси шала си. Но какво да стори? Не можеше да се покаже навън в този час на нощта и да прибере баща си от улицата.
	Без повече уговорки Джералд, който беше увиснал на входната врата, отметна назад глава и подхвана „Жалбата“ с гръмовит бас. Скарлет подпря лакти на перваза и се заслуша, неволно усмихната. Мелодията беше много хубава, но баща й не я докарваше. Това беше една от любимите й песни и за момент тя затананика, заразена от томителната печал:
P>
	Далеч е от земята, где падна нейният герой,
	а все въздишат покрай нея влюбени мъже безброй…
P$
	Песента продължи и Скарлет усети някакво раздвижване в стаите на Питипат и Мели. Горките, това щеше ужасно да ги разстрои. Те нямаха никакъв опит с буйни мъже като Джералд. Щом песента свърши, двата силуета се сляха в един, тръгнаха по пътеката и изкачиха стълбите. Откъм входа се чу неуверено почукване.
	„Май ще трябва да сляза долу — помисли си Скарлет. — В края на краищата баща ми е, а бедната Пити по-скоро ще умре, отколкото да се осмели да отвори.“ При това тя нямаше желание слугите да виждат Джералд в това му състояние. А ако Питър се опиташе да го сложи в леглото, току-виж станал неудържим. Порк бе единственият, който можеше да се оправя с него.
	Тя забоде шала плътно под брадичката си, запали свещ и забърза по тъмните стълби към входното антре. Като остави свещта на една полица, отключи вратата и в трепкащата светлина видя Рет Бътлър в напълно изряден вид, подхванал под мишница ниския й набит баща. „Жалбата“ очевидно се бе оказала лебедовата песен на Джералд, защото сега той бе увиснал на ръцете на спътника си. Беше изгубил някъде шапката си, дългата му къдрава коса стърчеше разчорлена, вратовръзката му бе извъртяна под ухото, а по нагръдника му имаше лекета от някакво питие.
	— Баща ви, ако не се лъжа? — съобщи капитан Бътлър с весело проблясващи очи на мургавото си лице. С един поглед той обхвана тялото й, загърнато набързо с шала, и сякаш я доразсъблече.
	— Вкарайте го вътре — процеди тя през зъби, смутена от вида си и вбесена от Джералд, задето я поставя в смешно положение пред този човек.
	Рет Бътлър побутна Джералд напред.
	— Да ви помогна ли да го качим по стълбите? Няма да успеете сама. Доста е тежък.
	Смаяна от дързостта на предложението му, тя застина с отворена уста. Какво щяха само да си помислят притаилите се в леглата си Питипат и Мели, ако капитан Бътлър се качеше горе!
	— Господи, какво говорите! Ще спи в гостната, на канапето. Сложете го да легне там.
	— Да му сваля ли ботушите?
	— Не. И друг път е спал с тях.
	Скарлет беше готова да си отхапе езика заради тези думи, защото той тихо се изсмя, докато наместваше краката на Джералд.
	— Моля ви, отивайте си сега.
	Той се отправи към тъмното антре и взе шапката си, която бе оставил на прага.
	— Ще се видим отново в неделя на обяд — каза той и излезе, като затвори безшумно вратата зад себе си.
	На следната сутрин Скарлет стана в пет и половина, преди слугите да бяха дошли от къщичката си в задния двор, за да приготвят закуската. Джералд беше буден и седеше на канапето, стиснал с ръце кръглата си глава, като че искаше да я строши между дланите си. При влизането й я погледна крадешком. Очевидно дори движението на очите му причиняваше непоносима болка, защото от гърдите му се изтръгна стон.
	— Добрутро!
	— Е, татко, чудесно се представи, няма що — ядно му изшептя тя. — Да се прибереш по никое време и да разбудиш целия квартал с песните си!
	— Пял ли съм?
	— Дали бил пял! Събуди и глухите с твойта „Жалба“.
	— Нищичко не помня.
	— Да, но съседите ще помнят, додето са живи, а също и мис Питипат, и Мелани.
	— Богородичке! — изохка Джералд, като едва обръщаше подутия си език и облизваше сухите си устни. — След като почнахме играта, май всичко ми е изфирясало от главата.
	— Играта ли?
	— Оня коцкар Рет Бътлър се похвали, че бил най-добрият играч на покер в…
	— Колко загуби?
	— Ами, дори спечелих. Как иначе? Една-две чашки помагат в играта.
	— Я си погледни в портфейла.
	Бавно и мъчително, сякаш всяко движение му причиняваше болка, Джералд извади портфейла от сакото си и го отвори. Беше празен и той се втренчи в него объркан и съкрушен.
	— Петстотин долара — каза той. — Трябваха ми, че да купя от контрабандистите туй-онуй за мисис О’Хара. А сега нямам дори с какво да се върна в Тара.
	Докато Скарлет гледаше възмутено празния портфейл, една идея се зароди в главата й и бързо се оформи.
	— Как ще гледам сега хората в очите? — подхвана тя. — Ти посрами всички ни.
	— Помълчи малко, котенце. Не виждаш ли, че главата ми се пръска?
	— Прибираш се пиян в компанията на човек като капитан Бътлър, крещиш посред нощ с цяло гърло и будиш хората, а накрая се оказва, че си проиграл всичките си пари.
	— Не може на един достоен и благороден човек да му върви толкоз на карти. Той сигурно е…
	— Какво ще каже мама, като научи?
	Той вдигна глава уплашен и смутен.
	— Да я тревожиш ли искаш? Няма да й споменаваш нито думица за това, нали?
	Скарлет не отговори, а само прехапа устна.
	— Знаеш я каква е докачлива, направо ще се поболее.
	— Като си помисля, татко, че едва снощи ме кореше, задето съм позоряла семейството! Мене, заради един безобиден танц, и то само защото исках да спечеля пари за войниците! Ах, иде ми да заплача!
	— Аа, само туй не! — замоли я Джералд. — Не ми ли стига, че главата ми се пръска от болка?
	— Каза също, че аз…
	— Стига де, котенце, стига. Не се обиждай на бедния си стар баща. Това, дето ти го говорех, не беше на сериозно, пък аз и без туй нищо не отбирам по тая част. Знам, че си го направила уж за добро, сигурен съм.
	— Искаше да ме прибереш у дома опозорена.
	— Недей, миличка, туй са само приказки. Че аз се шегувах. Нали няма да кажеш на майка си за парите? Тя и без туй се тревожи, че разходите много пораснаха.
	— Добре — заяви открито Скарлет. — Няма да й кажа, ако ме оставиш тук и увериш мама, че не е имало нищо нередно и че всичко това е бръщолевене на стари клюкарки.
	Джералд погледна печално дъщеря си.
	— Това си е чисто изнудване.
	— А онова снощи си беше чист скандал.
	— Хубаво де — взе да се умилква Джералд. — Дай да забравим всичко това. Как мислиш, дали една изискана дама като мис Питипат може да държи бренди някъде из къщи? Пусти махмурлук!…
	Скарлет се обърна и прекоси на пръсти гостната до трапезарията, за да вземе шишето с бренди, което тя и Мели наричаха помежду си „лек за несвяст“, защото Питипат винаги си сръбваше от него, когато разтупканото й сърце я докарваше дотам, че да припада (или да си мисли, че припада). На лицето й бе изписано тържество, а в душата й нямаше нито капчица угризение, задето се бе отнесла с Джералд тъй непочтително. Сега Елен щеше да бъде успокоявана с лъжи, ако някоя от усърдните градски сплетници речеше отново да й пише. А тя самата щеше да си остане в Атланта и да прави каквото си ще, защото Питипат беше твърде мекушава, за да й пречи. Отключи килерчето и се спря за миг, притиснала шишето и чашата към гърдите си.
	В съзнанието си виждаше един безкраен празник от излети край бълбукащите води на Прасковения ручей, угощения на открито в околностите на града, приеми и балове, следобедни танцови забави, разходки с кабриолет и шумни неделни вечеринки със студен бюфет. А тя щеше да бъде отново в разгара на забавленията, отново в центъра на цяла тълпа кавалери. Мъжете тъй лесно се влюбваха, стига мъничко да проявиш грижа за тях в болницата. Вече нямаше да я мрази толкова тая болница. Лесно бе да разчувстваш болни мъже. Щяха да паднат в краката на едно умно момиче тъй лесно, както зрелите праскови в Тара, щом леко раздрусаш клоните.
	Тя се върна при баща си с живителната течност, благодарна, че прочутата ирландска глава не бе издържала на изпитанието от миналата вечер, и внезапно се запита дали Рет Бътлър няма пръст в тази загадъчна случка.


>>	Глава XI

	Един следобед през следващата седмица Скарлет се прибра вкъщи уморена и кисела. Бе изтощена от това, че цяла сутрин стоя права, и раздразнена, задето мисис Мериуедър й се скара, че бе седнала на леглото на един войник, докато превързваше ранената му ръка. Леля Пити и Мелани, с най-хубавите си шапки, бяха на верандата с Уейд и Приси и се канеха да тръгнат на редовните си посещения из града. Скарлет се извини, че не ще може да ги придружи, и се прибра в стаята си на горния етаж.
	Когато трополенето на каретата заглъхна и къщата остана съвсем празна, тя се промъкна тихичко в стаята на Мелани и превъртя ключа отвътре. Това бе скромна и спретната моминска стаичка, затоплена от полегатите лъчи на залязващото слънце. Подът лъщеше и само тук-там бяха постлани пъстри парцалени килимчета, а по белите стени нямаше никаква украса освен в един ъгъл, където Мелани бе подредила нещо като олтар.
	Тук, под едно надиплено знаме на Конфедерацията, висеше позлатената сабя, която бащата на Мелани бе носил в Мексиканската война, същата сабя, която и Чарлс бе взел със себе си, когато тръгна на война. На стената висяха и коланът на Чарлс, и пистолетът му в кобур. Между сабята и пистолета бе закачена фотография на самия Чарлс, много скован и горд в сивата си униформа, с огромни блеснали кафяви очи и плаха усмивка.
	Без дори да погледне портрета, Скарлет решително прекоси стаята и се спря пред квадратната кутия от розово дърво, поставена на масата до тясното легло. От нея тя извади пачка писма, превързани със синя панделка, адресирани с почерка на Ашли до Мелани. Най-отгоре беше писмото, пристигнало същата сутрин, и точно него тя отвори.
	В началото, когато бе започнала да чете тайно тези писма, Скарлет тъй силно се измъчваше от угризения и се боеше да не я разкрият, че цялата трепереше и едва успяваше да отвори плика. Но сега, след като толкова пъти бе повтаряла прегрешението си, чувството й за почтеност, което и преди не бе обременено от скрупули, съвсем се беше притъпило и дори страхът й от залавяне бе изчезнал. Понякога си мислеше с натежало сърце: „Какво би казала мама, ако знаеше?“ Ясно й беше, че майка й би предпочела да я види мъртва, отколкото извършила подобно безчестие. Най-напред се тревожеше, защото все още майчиният й образ бе във всяко отношение идеал за нея. Но тя не можеше да устои на съблазънта да прочете писмата и пропъждаше мисълта за Елен. По това време Скарлет бе станала доста опитна в умението да изхвърля неприятните мисли от главата си. Беше се научила да си казва: „Сега няма да обръщам внимание на тази или онази неприятност. Утре ще му мисля.“ Обикновено, щом настъпеше следващият ден, мисълта биваше забравена или толкова избледняла, че не изглеждаше вече тревожна. И тъй, въпросът с писмата на Ашли не тормозеше кой знае колко съвестта й.
	Мелани не беше потайна и винаги с желание четеше на леля Питипат и на Скарлет откъси от писмата. Но именно пропуснатите места терзаеха Скарлет и я тласкаха да рови тайно в кореспонденцията й. Трябваше да узнае дали Ашли е заобичал съпругата си след сватбата. Нужно й бе да разбере дори дали си дава труда да се преструва на влюбен. Дали се обръщаше към нея с нежни и ласкави думи? Какви чувства изразяваше и имаше ли жар в тях?
	Тя внимателно приглади листа пред себе си.
	Равният и дребен почерк на Ашли играеше пред очите й, докато прочете „_Скъпа моя съпруго_“ и въздъхна с облекчение. Той все още не наричаше Мелани „душичко“ или „любима“.
C>
	Скъпа моя съпруго, пишеш ми, че си разтревожена да не би да скривам от теб истинските си мисли, и ме питаш какво ме измъчва напоследък…
C$
	„Богородичке! — сепна се Скарлет. — Да скрива истинските си мисли! Възможно ли е Мели да чете в душата му? Или в моята? Дали не се досеща, че той и аз…“
	Ръцете й затрепераха от уплаха и тя приближи писмото към очите си, но щом продължи нататък, си отдъхна.
C>
	Скъпа съпруго, ако съм скрил нещо от теб, то е, защото не желаех да ти причинявам нови грижи и да прибавям към тревогата ти дали ще оцелея и безпокойство за душевните ми терзания. Но ти тъй добре ме познаваш, че не бих могъл нищо да премълча. Не се тревожи. Не съм ранен, нито пък болен. Храната ми стига, а понякога дори спя на легло. Един войник не може да иска повече. Ала тежки мисли са ме налегнали, Мелани, и аз ще открия душата си пред теб.
	В тези летни нощи лежа буден дълго след като целият лагер е заспал, гледам звездите и за кой ли път се чудя защо съм тук, за какво се бия.
	Разбира се, не за чест и слава. Войната е мръсна работа и не ми е по сърце. Не съм роден за войник и не ме влече към геройска саможертва само за да се покрия с почести, пък макар и посмъртно. И все пак участвам във войната — аз, на когото Бог бе отредил тихо и кротко съществуване сред природата и любимите книги. Мелани, моята кръв не кипи под звуците на тръбата, нито краката ми започват сами да маршируват под ударите на барабана, защото твърде ясно виждам, че сме предадени, предадени от собствената ни самомнителна южняшка природа. Повярвахме, че един от нас ще надвие дузина янки, повярвахме, че крал Памук може да владее света. Подведени бяхме от предразсъдъци и омраза, насадени ни от хора високопоставени, които уважавахме и пред които се прекланяхме, от празни думи и фрази като: „Крал Памук, робовладелство, Права на щатите, проклети янки.“
	Лежа нощем на постелята си, загледан в звездите, и се питам в името на какво воювам. Мисля си за Правата на щатите, за памука, за негрите и за янките, които бяхме научени да мразим още от люлките, и не мога да открия смисъла на моето участие във войната в нито едно от тези неща. Вместо това пред очите ми постоянно изникват Дванайсетте дъба с осветени от луната бели колони и призрачната красота на магнолиите под бледите лъчи, надвисналите рози над страничната веранда, които пазят сянка и в най-горещо пладне. Виждам мама да шие, както в детството ми. Чувам гласовете и песните на негрите, връщащи се по здрач от полето уморени и огладнели, и скърцането на скрипеца при спускането на ведрото в хладния кладенец. Пред очите ми се е ширнал пътят, виещ се през памуковите ниви към реката, и помня как привечер над низините се стеле лека мъгла. Ето затова съм тук, макар че не търся слава и не желая да гледам смърт и страдания, нито пък изпитвам омраза към някого. Може би това наричат патриотизъм — любовта към дома и родината. Но всичко е много по-дълбоко, Мелани. Нещата, за които ти говорих, са просто символи на онова, за което рискувам живота си, символи на съществуванието, което обичам. Воювам за старото време, то ми е скъпо, но се страхувам, че е отминало безвъзвратно, независимо как ще се обърнат заровете, независимо дали ще загубим, или ще спечелим. Все едно, и в двата случая губим.
	Ако спечелим и осъществим мечтата си — Кралство на памука, пак ще загубим, защото ще бъдем вече други хора и няма да ги има тихите спокойни дни. Целият свят ще тропа на вратите ни и ще иска памук, а ние ще сме в състояние да диктуваме цените. Тогава, боя се, ще станем като янките, на които днес се присмиваме презрително заради печалбарската им страст, заради алчността и грубия им търговски дух. А ако загубим, Мелани, ако загубим!…
	Не ме е страх от опасности, от плен, от раняване, дори и от смъртта, ако така е писано, но се боя, че когато войната свърши, няма да можем да се върнем към стария си живот. А аз съм създаден за такъв именно живот, не за това безумно настояще на безчовечно изтребление, и се опасявам, че колкото и да се старая, не ще намеря своето място в бъдещето, каквото и да е то. Нито ти, скъпа, тъй като ние с теб сме сродни души. Не зная какво ще ни донесе бъдещето, но то не би могло да е тъй красиво и близко нам по дух, както миналото.
	Лежа, гледам момчетата, които спят край мен, и се питам дали на близнаците, на Алекс или на Кейд някога са хрумвали подобни мисли. Чудя се дали се досещат, че се борят за дело, изгубено още когато отекна първият изстрел, защото нашата кауза всъщност е начинът ни на живот, а той остана завинаги в миналото. Но изглежда, че тези неща не са им в ума и затова са по-щастливи.
	Когато ти предложих да се омъжиш за мен, не съм мислил по този начин. Смятах, че животът в Дванайсетте дъба ще продължава да тече както дотогава — мирно, кротко, без промени. Ние си приличаме Мелани, стремим се към едни и същи спокойни удоволствия и аз виждах пред нас да се нижат дълги, безметежни години, през които щяхме да четем, да слушаме музика, да мечтаем. Но не очаквах да ни се случи това. Само не и това! Не и че ще ни сполети подобна съдба, че ще рухне всичко, с което сме свикнали, че ще се потопим в омраза и кърваво унищожение! Мелани, войната не се оправдава с нищо — нито с Правата на щатите, нито с робите, нито с памука. Нищо не може да изкупи това, което става с нас сега, нито това, което може да стане, защото, ако янките ни разгромят, бъдещето ни ще е един невероятен кошмар. А те, скъпа, все още имат възможност да ни разгромят.
	Не би трябвало да ти пиша тези неща. Не би трябвало да ги мисля дори. Но ти ме попита какво тая в сърцето си, а в него има страх от поражението. Помниш ли увеселението в деня, когато бе обявен годежът ни? Тогава един човек на име Бътлър — от Чарлстън, ако се съди по изговора му, едва не предизвика сбиване с изявленията си за невежеството на южняците. Спомняш ли си, че близнаците искаха да го застрелят, задето каза, че разполагаме с твърде малко леярни, фабрики, кораби и оръжейни? Спомняш ли си думите му, че янките ще блокират пристанищата ни и няма да можем да изнасяме памук? Той беше прав. Срещу янките, които имат нови и модерни оръжия, ние се бием с мускети от времето на Войната за независимост и скоро блокадата ще стане толкова плътна, че няма да могат да се вкарват дори медикаменти. Трябваше да обърнем внимание на думите на циници като Бътлър, думи, родени от разума, а не да слушаме държавниците, ръководени единствено от чувства. Всъщност той заяви, че Югът не разполага с нищо освен с памук и прекомерна самонадеяност, за да си позволи да подпали война. Сега нашият памук е ненужен и ние останахме само с голата си самонадеяност, както я определи той. Аз бих нарекъл тази черта безпримерен кураж. Ако…
C$
	На това място Скарлет сгъна писмото, без да го довърши, и пак го пъхна в плика, тъй като бе прекалено отегчена, за да го дочете докрай. Освен това самият му тон някак смътно я потискаше, тъй като се говореха глупави приказки за поражение. В края на краищата тя не четеше кореспонденцията на Мелани с цел да узнае странните и скучни идеи на Ашли. Достатъчно им се бе наслушала, когато седяха на верандата на Тара в онези отминали дни.
	Това, което искаше да научи, бе дали пише на жена си страстни писма. Досега такива нямаше. Беше ги прочела всичките и в нито едно не откри нещо, което един брат да не може да пише на сестра си. Бяха изпълнени с добро чувство, с хумор и объркани мисли, но не бяха любовни писма. Самата Скарлет бе получавала доста много пламенни послания, та можеше да разпознае нотката на истинска страст. А такава нотка тук нямаше. Както винаги след таен прочит, тя усети да я обхваща приятно задоволство, защото се уверяваше, че Ашли още я обича. И за кой ли път се почуди злорадо как така Мелани не усеща, че чувствата на Ашли към нея са само приятелски. Мелани очевидно не осъзнаваше, че в писмата на Ашли липсва нещо, но тя пък не бе получавала любовни писма от други мъже, за да прави сравнение.
	„Такива са му откачени писмата — мислеше си Скарлет. — Ако аз получех от съпруга си подобни щуротии, щеше дълго да почака за отговор! Ами дори Чарли ги пишеше по-свестни.“
	Тя запрехвърля купчинката писма, като поглеждаше датите и си припомняше съдържанието им. В тях нямаше и помен от чудесните описания на лагерите и сраженията, каквито Дарси Мийд изпращаше на родителите си, а бедният Далас Маклюър на сестрите си — старите моми Фейт и Хоуп. Семействата Мийд и Маклюър с гордост четяха тези писма на всички съседи и Скарлет често бе изпитвала таен срам, че Мелани не получава подобни послания, за да ги чете на кръжоците по шев.
	Когато пишеше на Мелани, Ашли сякаш се опитваше напълно да забрави войната и да затвори себе си и жена си в един магически кръг извън времето, в който се изключваха всички събития, станали след победата при Форт Съмтър. Той едва ли не се мъчеше да повярва, че изобщо няма война. Пишеше за книги, които бяха чели с Мелани, за песни, които бяха пели, за общите им стари приятели и за местата, които беше посетил по време на голямото си пътешествие. Всичките му писма бяха пропити от копнеж да се върне у дома, в Дванайсетте дъба, и съдържаха цели страници с описания на някой лов или продължителна езда по тихи горски пътеки под звездното есенно небе, на увеселенията сред природата, на тихите лунни нощи и на ведрото очарование на старата къща.
	Скарлет си припомни думите му в писмото, което току-що бе прочела: „Само не и това!“ — и те отекваха в съзнанието й като вопъл на една изтерзана душа, сблъскала се с нещо непосилно, което въпреки всичко трябва да бъде преживяно. Това я озадачаваше, защото, ако той не се страхуваше от раняване и смърт, от какво се страхуваше тогава? Непригодният й към отвлечени разсъждения ум мъчително се опитваше да си даде отговор.
	„Войната го притеснява, а той… той не обича нещата, които го притесняват… Аз например съм едно от тия неща… Беше влюбен в мене, но се боеше да ме вземе за жена, защото… ами от страх да не би да объркам мислите и живота му. Не, не може да се нарече точно страх. Ашли не е страхливец. Не е възможно, след като името му се споменава в бюлетините и полковник Слоун написа онова писмо на Мелани, в което разказваше с какво мъжество повел войниците на бой. Щом веднъж вземе някакво решение, никой не може да го надмине по смелост и упорство, но… Той се е затворил в черупката си, живее със своите си неща и мрази истинския свят. О, не мога да си го обясня. Ако можех преди години да изтълкувам само това единствено нещо у него, той щеше да се ожени за мене.“
	За миг тя остана неподвижна, притиснала писмата до гърдите си, изпълнена с копнеж по Ашли. Чувствата й към него не бяха се променили от времето, когато го обикна. Терзаеха я същите вълнения, накарали я да занемее, когато, едва четиринайсетгодишна, видя от верандата на Тара как той язди усмихнат към нея, а косата му блести като злато на утринното слънце. Любовта й все още бе просто девическо обожание към един мъж, непонятен за нея, мъж с качества, които бяха чужди на природата й, но я очароваха. Той все още въплъщаваше детската й мечта за Прекрасния рицар и копнението й не стигаше по-далеч от това, да се надява на взаимност и да очаква целувка.
	Прочетеше ли негово писмо, чувстваше се уверена, че той обича нея, Скарлет, макар и да се бе оженил за Мелани, и това, разбира се, й бе почти достатъчно. Беше си все тъй млада и невинна. Ако Чарлс с неговата непохватност и смутени ласки бе успял да докосне струната на дълбоко скритата у нея страст, мечтите й за Ашли нямаше да свършват само до целувката. Ала няколкото лунни нощи, прекарани насаме с Чарлс, не разбудиха чувствеността й, нито я превърнаха в зряла жена. От съпруга си не получи никаква представа за страстта, за нежността, за съкровената телесна и духовна близост, каквато може да съществува между мъж и жена.
	За Скарлет плътската любов не означаваше нищо друго освен подчинение на една необяснима лудешка прищявка на мъжа, несподеляно от жената — болезнено и притеснително изживяване, неизбежно водещо до още по-болезненото раждане на деца. За нея не бе изненада, че бракът представлява именно това. Преди венчавката Елен й бе намекнала, че трябва да се въоръжи със сила и достойнство, за да понася интимните съпружески отношения, а и приглушените разговори между госпожите, на които беше свидетелка, откакто овдовя, доказваха същото. Скарлет бе доволна, че изпитанията на брачното ложе са зад гърба й.
	С брака бе приключила, но не и с любовта, защото любовта й към Ашли беше нещо съвсем различно, нямаше нищо общо със съпружеските отношения и беше свята и омайващо красива — едно спотаявано чувство, което неволно растеше у нея през дългите дни на принудително мълчание и се подхранваше от често извикваните спомени и надежди.
	Тя въздъхна, додето внимателно превързваше с панделка купчинката пликове, и за хиляден път се запита какво е това у Ашли, което тъй упорито убягва на ума й. Опита се да стигне до някакъв задоволителен извод, но това бе твърде сложна задача за недозрялата й главица. Мушна писмата обратно в кутията и затвори капака. След това се намръщи, защото мисълта й се върна към последната част на писмото, което току-що бе прочела, а там се споменаваше капитан Бътлър. Колко странно, че на Ашли бяха направили впечатление думите на тоя разбойник, казани преди цяла година. Безспорно капитан Бътлър си беше един разбойник, и толкова, макар и да танцуваше божествено. Никой друг освен един негодник и пройдоха не би говорил за Конфедерацията така, както той на базара. Като прекоси стаята, тя застана пред огледалото и със задоволство поглади косата си. Настроението й се повиши, както винаги, когато се взреше в бялата си кожа и издължените зелени очи, и тя се усмихна, за да се появят трапчинките й. Докато се любуваше на образа си, Скарлет отхвърли мисълта за капитан Бътлър и си припомни колко много бе харесвал Ашли трапчинките й. Ни сянка от угризение, че обича мъжа на друга жена или че чете чужди писма, не смути удоволствието от собствената й свежест и чар и подновената й увереност в любовта на Ашли.
	Тя отключи вратата и се спусна с леко сърце по тъмната вита стълба. Някъде към средата започна да си тананика „Щом тая жестока война свърши“.


>>	Глава XII

	Войната продължаваше общо взето твърде успешно, но хората престанаха да казват: „Още една победа и войната ще свърши!“ — както и да се подиграват на янките, че са бъзльовци. За всички стана ясно, че янките не са ни най-малко страхливи и че за сразяването им се изисква много повече от една победа. Вярно, Югът печелеше битки, извоювани от генерал Морган и генерал Форест, а подвигът във второто сражение при Бул Рън тъй вдъхнови всички, сякаш скалповете на янките се вееха пред очите им като бойни знамена. Ала тези скалпове трябваше тепърва да се заплащат скъпо. Болниците и домовете в Атланта бяха претъпкани с ранени и все повече жени се появяваха в траур. Равните, еднообразни редове от войнишки гробове в Оукландското гробище с всеки изминал ден ставаха все по-дълги.
	Стойността на конфедерационните пари бе спаднала застрашително, а цените на храната и облеклото бяха нараснали. Интендантството постави тежки налози върху продуктите, чиято липса вече се усещаше на трапезите в Атланта. Бялото брашно бе оскъдно и толкова скъпо, че вместо бисквити, кифли и вафли, навсякъде се ядеше вече само царевичен хляб. В месарниците почти не се намираше говеждо, а запасите от овнешко бяха много малки, при това то бе толкова скъпо, че само богатите можеха да си го позволят. Все пак още имаше достатъчно свинско месо, както и пилета, и зеленчуци.
	Блокадата на янките около конфедерационните пристанища се беше затегнала и луксозните стоки като чай, кафе, коприна, банели за корсети, одеколон, модни списания и книги бяха дефицитни и скъпи. Дори най-обикновените памучни изделия покачиха цената си неимоверно и дамите с мъка на сърце преправяха старите си рокли за още някой сезон. Станове, събирали прах от години, бяха свалени от таваните и почти във всяка гостна се тъчаха платове. Всички — войници, цивилни, жени, деца и негри — започнаха да се обличат в домашно тъкани дрехи. Сивото, какъвто беше цветът на конфедератската униформа, на практика изчезна и бе заменено от бозавия цвят на домашно тъканите платове.
	В болниците вече се бе надигнала тревога поради липсата на хинин, каломел, опиум, хлороформ и йод. Ленените и памучните бинтове бяха станали твърде ценни, за да се изхвърлят след употреба, и всяка дама, работеща като болногледачка в болниците, отнасяше у дома си кошници с окървавени бинтове, за да бъдат изпрани, изгладени и върнати обратно, та да превързват с тях други ранени.
	Ала за Скарлет, току-що освободила се от ограниченията на вдовството, войната не означаваше нищо друго освен веселие и приятни вълнения. Дори известната оскъдица по отношение на храна и дрехи не я дразнеше — толкова бе щастлива, че си е възвърнала светските развлечения.
	Когато си мислеше за скуката от предишната година, за изнизалите се еднообразни сиви дни, животът като че закипяваше с невероятна скорост. Всеки нов ден с пукването на зората възвестяваше ново, вълнуващо приключение — ден, в който тя щеше да срещне нови мъже, които очакваха благоволението й, сипеха хвалби за хубостта й и споделяха каква чест е да се бият и дори да умрат за нея. Тя можеше да обича Ашли и наистина го обичаше с всяка своя фибра, но това не й пречеше да примамва други мъже да я молят за ръката й.
	Неотменно присъстващата на фона на светския живот война създаваше приятна интимност на контактите, която се посрещаше от по-възрастните с тревога. Майките се безпокояха, че дъщерите им посрещат у дома непознати мъже без препоръчителни писма, хора, за чиито родове не се знаеше нищо. За свой ужас заварваха дъщерите си и тези чужди мъже хванати за ръце. Мисис Мериуедър, която никога не бе целувала съпруга си преди венчавката, не можа да повярва на очите си, когато свари Мейбъл да се целува с дребния зуав Рене Пикар, но още по-голямо бе смайването й от отказа на Мейбъл да се засрами. Дори това, че Рене веднага бе поискал ръката й, не подобряваше нещата. Мисис Мериуедър чувстваше, че Югът е тръгнал към пълно морално падение, и често го казваше гласно. Другите майки горещо я поддържаха и хвърляха цялата вина върху войната.
	Но мъжете, които бяха изправени пред вероятността да умрат след седмица или месец, не бяха склонни да чакат цяла година, преди да помолят девойката да я наричат на малко име, придружено, разбира се, от „мис“. Нито пък имаха време за официалното продължително ухажване, каквото изискваха добрите маниери преди войната. Те бяха готови да предложат женитба след три-четири месечно познанство. А момичета, които добре знаеха, че една дама задължително отказва на първите три предложения на младежа, през глава се втурваха да се съгласяват още от първия път.
	Тази липса на официалности превръщаше войната в истинско забавление за Скарлет. Ако не се смятаха противните задължения в болницата и отегчителното намотаване на бинтове, тя нямаше нищо против войната да продължава вечно. Всъщност сега можеше да търпи дори и болницата, защото тя бе идеална арена за лов на мъже. Омаломощените пациенти се поддаваха на чара й без никаква съпротива. Смени им превръзките, измий им лицето, оправи им възглавницата, повей им с ветрилото и готово — вече са влюбени. О, какъв рай бе това след последната мрачна година!
	Скарлет като че отново се върна към дните на моминството си и се чувстваше тъй, сякаш никога не беше се омъжвала за Чарлс, сякаш не бе преживяла смъртта му, сякаш не бе родила Уейд. Войната, бракът и раждането на детето бяха преминали през живота й, без да докоснат нищо съкровено у нея, и тя си остана непроменена. Имаше дете, но за него тъй добре се грижеха други хора в къщата с червените тухли, че тя едва ли не можеше да го забрави. С разума и чувствата си отново се усещаше Скарлет О’Хара — красавицата на окръга. Мислите и заниманията й бяха същите като едно време, но полето й на действие се бе разширило неимоверно. Без да се грижи за неодобрението на приятелките на леля Пити, тя възприе отново поведението си отпреди женитбата — посещаваше забави, танцуваше, ходеше на езда с войници, флиртуваше и вършеше всичко, което бе правила като момиче, само дето не се решаваше да махне траура. Тя съзнаваше, че това е сламката, която би преобърнала колата на търпението у Питипат и Мелани. Като вдовица бе също тъй очарователна, както някога като девойка, много приятна, щом нещата се подреждаха според прищевките и, сговорчива и мила, ако това не й създаваше прекомерни грижи, суетна по отношение на външността си и успеха си в обществото.
	Само преди няколко седмици бе оклюмала, а сега бе щастлива, щастлива със своите обожатели, които й създаваха увереност в собствения чар, щастлива, доколкото можеше да бъде, при положение че Ашли бе женен и се намираше в опасност. И все пак, докато той беше далеч, Скарлет някак по-лесно понасяше мисълта, че принадлежи на друга. При стотиците километри, простиращи се между Атланта и Вирджиния, той понякога изглеждаше толкова неин, колкото и на Мелани.
	И тъй, есенните месеци на 1862 година отминаха бързо сред задълженията й на болногледачка, сред танци, разходки с кола и навиване на бинтове, заемащи цялото й време. А когато навестяваше за кратко Тара, тези посещения й носеха разочарование, защото нямаше възможност да се наприказва на воля с майка си, както си мечтаеше, докато беше в Атланта; нямаше време да поседи край Елен, докато тя шиеше, да вдишва лекия аромат на суха лимонова есенция от шумолящите майчини поли, да усеща нежната й милувка върху бузата си.
	Сега Елен бе отслабнала и претрупана с работа; беше на крак от ранни зори и лягаше дълго след като цялата плантация бе заспала. С всеки месец изискванията на интендантството ставаха все по-големи, задачата да увеличи производството на Тара лежеше на нейните плещи. Дори Джералд беше зает, за пръв път от много години, защото не можеше да намери управител на мястото на Джонас Уилкърсън и сам обикаляше на кон из нивите си. И тъй като Елен бе прекалено заета, за да й отдели повече време, отколкото за една целувка преди сън, а Джералд бе по цял ден на полето, Тара беше отегчителна за Скарлет. Дори сестрите й бяха погълнати от своите грижи. Сюелин се беше „разбрала“ с Франк Кенеди и си пееше „Щом тая жестока война свърши“ с лукав подтекст, непоносим за Скарлет, а Карийн беше изцяло потопена в мечти за Брент Тарлтън и не ставаше за компания.
	При все че Скарлет всеки път отиваше с радост у дома си, в Тара, тя не съжаляваше, щом пристигнеха неизбежните писма от Пити и Мелани, в които я молеха да се върне. В такива моменти Елен винаги въздишаше, натъжена, че трябва да се раздели с най-голямата си дъщеря и с единственото си внуче.
	— Но не бива да бъда егоистка и да те задържам тук, когато в Атланта имат нужда от теб като болногледачка — казваше тя. — Само че… само че, скъпа моя, аз май никога нямам време да поговоря с теб и пак да почувствам, че си моето малко момиче, преди да ме напуснеш отново.
	— Винаги ще бъда твоето малко момиче — отвръщаше Скарлет и скланяше глава върху гърдите на Елен, нападната от угризения. Тя не казваше на майка си, че танците и обожателите я теглят към Атланта, а не задълженията към Конфедерацията. В тези дни скриваше много неща от майка си. Но най-вече пазеше в тайна, че Рет Бътлър често посещава дома на леля Питипат.


	В месеците след базара Рет се отбиваше винаги щом беше в града, извеждаше Скарлет на разходка с каретата си, придружаваше я на танцови забави и базари и я чакаше пред болницата, за да я откара вкъщи. Тя вече не се боеше, че той ще издаде тайната й, но в подсъзнанието си все още пазеше тревожен спомен за оня ден, когато я беше видял в най-лоша светлина, затова подбираше думите си, като му се ядосваше. А му се ядосваше често.
	Той беше вече около трийсет и пет годишен, по-възрастен от всички обожатели, които някога бе имала, и Скарлет бе безпомощна като дете пред него, без да може да го държи изкъсо, както правеше с другите си кавалери, чиято възраст бе по-близка до нейната. Видът му беше на човек, който никога от нищо не се учудва, а само се забавлява, и то най-вече в моменти, когато я докарваше до безмълвна ярост. В очите й често припламваше гняв от изкусните му дразнещи закачки, защото под благото изражение, наследено от Елен, се спотайваше ирландският темперамент на Джералд. Дотогава тя не си бе правила труда да се въздържа пред някого освен пред Елен. Сега едва ли не болезнено преглъщаше острите думи от страх пред ироничната му усмивка. Ако той се ядосаше веднъж поне, тя не би се усещала в такова неизгодно положение.
	След словесни дуели с него, от които рядко излизаше победителка, тя го обявяваше за невъзможен грубиян без никакво кавалерско чувство и си казваше, че не иска да го вижда повече. Но рано или късно той се завръщаше в Атланта, отбиваше се уж на гости при леля Пити и с преиграна галантност подаряваше на Скарлет кутия бонбони, донесена за нея от Насо. Или пък на някой мюзикъл предварително уреждаше мястото до нея да е свободно или я канеше на танци, а тя обикновено тъй много се забавляваше от нахалното му ухажване, че избухваше в смях и пренебрегваше миналите му провинения, додето той не извършеше нови.
	При всичките му непоносими черти тя постепенно започна с нетърпение да очаква посещенията му. У него имаше нещо вълнуващо, което тя не можеше да определи, нещо, което го отличаваше от всичките й познати мъже. Дали това бе необикновената гъвкавост на едрото му тяло, поради която мигом усещаше физически появата му където и да било, или пък дръзкият и откровен присмех в тъмните му очи, който извикваше у нея стремеж да го подчини на волята си?
	„Чувствам се тъй, сякаш съм влюбена в него! — мислеше си тя объркана. — Но аз не съм влюбена и просто не разбирам какво става.“
	Въпреки всичко възбудата не изчезваше. Когато той идваше на гости, къщата на леля Пити, с нейната атмосфера на изисканост и благовъзпитаност, се смаляваше и изглеждаше безлична и старомодна в завладяващото му мъжко присъствие. Скарлет не беше единствената в семейството, която неволно се радваше на посещенията му, макар да реагираше по особен начин. В неговата компания леля Пити изпадаше в трепетен смут.
	От една страна, Пити знаеше, че Елен не би одобрила близостта му с дъщеря й, а беше наясно също тъй, че присъдата на благородното чарлстънско общество, което му бе забранило достъп в средите си, не можеше да бъде пренебрегната току-тъй. В същото време не можеше да устои на изкусните му комплименти, на галантността, с която й целуваше ръка. При това той обикновено й донасяше някакво подаръче от Насо, уверяваше я, че го е купил специално за нея и че го е пренесъл през блокадата с риск за живота си — топлийки, игли, копчета, макари с копринени конци и фуркети. По това време бе почти невъзможно човек да се сдобие с тези дреболии, станали лукс. Дамите носеха ръчно украсени дървени фуркети и жълъдчета, обвити в плат, вместо копчета и на Пити й липсваше твърдост на духа да откаже подаръците му. Освен това тя бе запазила детинска страст към пакети с неизвестно съдържание и не можеше да се въздържи да не ги отвори. А след като веднъж ги бе отворила, сърце не й даваше да му ги върне. И щом вече беше приела подаръци от него, съвсем не можеше да събере смелост да му каже, че при неговата репутация е неприлично да посещава три самотни жени, които нямат мъж за защитник. Когато Рет Бътлър беше в къщата, леля Пити винаги чувстваше нужда от мъжка закрила.
	— Не знам какво има у него — често въздишаше тя безпомощно. — Но аз… как да кажа… все си мисля, че той би бил много мил и приятен човек, ако… хм… ако не създаваше усещането, че в дъното на душа си не уважава жените.
	Откакто беше получила обратно венчалния си пръстен, Мелани се бе уверила, че Рет е джентълмен с рядък усет и финес, и при тази забележка беше дълбоко възмутена. Той бе неизменно любезен и галантен с нея, но тя бе малко плаха в негово присъствие най-вече защото се стесняваше пред всеки мъж, когото не познаваше от детинство. Тайно в себе си Мелани горещо му съчувстваше — нещо, което много би го развеселило, ако му станеше известно. Беше сигурна, че животът му е осакатен от някакво романтично преживяване, което го е направило суров и жлъчен, и чувстваше, че му е нужно да бъде обичан от една добра жена. През целия си безбурен живот никога не бе се срещала със злото и едва ли си даваше сметка за съществуването му, та когато до нея достигна мълвата за Рет и момичето от Чарлстън, тя бе смаяна и не можеше да повярва на ушите си. Ала вместо да се настрои враждебно, стана още по-мила по своя плах начин, защото бе възмутена от чудовищната несправедливост, която смяташе, че се проявява към него.
	Скарлет мълчаливо се съгласяваше с леля Пити. Тя също усещаше, че той не храни уважение към жените освен може би към Мелани. Все тъй се чувстваше разсъблечена, когато погледът му се плъзгаше по тялото й. Не че някога бе казал нещо. Притесняваше я дръзкият блясък на очите върху пиратското му лице с техния дразнещ, изпълнен с непочтителност поглед, като че разполагаше с всички жени, за да се забавлява с тях, когато му е угодно. Само пред Мелани този израз отсъстваше. Когато гледаше Мелани, го нямаше хладния преценяващ поглед, нямаше присмех в очите му, а в гласа му при разговор с нея се появяваше непривична нотка — бе любезен, изпълнен с уважение, с желание да услужи.
	— Не виждам защо към нея сте толкова по-внимателен, отколкото към мене — раздразнено му рече Скарлет един следобед, когато Мелани и Пити се оттеглиха да подремнат и тя остана сама с него.
	Бе наблюдавала как в продължение на цял час Рет държа преждата, която Мелани навиваше на кълбо за плетене, беше забелязала затвореното му, непроницаемо изражение, докато Мелани надълго и нашироко разправяше гордо за Ашли и повишението му. Скарлет знаеше, че Рет няма блестящо мнение за Ашли и никак не се интересува, че той е станал майор. И все пак отговаряше любезно и съвсем на място вмъкваше похвали за храбростта на Ашли.
	„А ако аз само спомена името на Ашли — бе си помислила тя ядно, — веднага вдига вежда и пуска отвратителната си всезнаеща усмивчица!“
	— Аз съм много по-хубава — продължаваше тя — и не виждам причина да се отнасяте по-добре с нея.
	— Смея ли да се надявам, че ревнувате?
	— О, не си въобразявайте!
	— Още една разбита надежда. Ако съм „по-внимателен“ с мисис Уилкс, то е, защото тя го заслужава. Измежду всички хора, които някога съм познавал, рядко съм срещал такава доброта, искреност и безкористност. Но вие може би не сте успели да забележите тези качества. Освен това, въпреки че е тъй млада, тя е една от малкото истински дами, които съм имал честта да познавам.
	— Да не искате да кажете, че мене не ме смятате за истинска дама?
	— Нима не се разбрахме още при първата ни среща, че вие изобщо не сте дама?
	— О, пак ли искате да станете отвратително зъл и груб и да ми припомняте това! Как можете да си правите изводи за мене само от едно детинско избухване? Беше толкова отдавна, а аз съм пораснала оттогава и щях да съм го забравила вече, ако не бяхте вие с вашите вечни натяквания и намеци.
	— Не смятам, че беше детинско избухване, и не вярвам да сте се променили. Вие и сега сте напълно способна да хвърляте вази, ако не успеете да постигнете своето. Но за момента успявате да го постигнете, тъй че не е възникнала необходимост от трошене.
	— О, вие сте… Бих желала да съм мъж! Щях да ви извикам на дуел и…
	— И щяхте да бъдете убита. Мога да улуча монета от петдесет метра. По-добре се придържайте към вашите си оръжия — трапчинки, вази и тям подобни.
	— Вие сте просто един негодник!
	— Да не би да очаквате да изпадна в ярост? Съжалявам, но ще ви разочаровам. Не можете да ме ядосате, като ме наричате такъв, какъвто съм. Разбира се, че съм негодник. И какво от това? Живеем в свободна страна, който иска, може и негодник да бъде. Само лицемери като вас, скъпа моя госпожо, които също не са цвете за мирисане, но го крият, се вбесяват, щом ги нарекат с истинските им имена.
	Тя стоеше напълно безсилна пред спокойната му усмивка и небрежно провлечените му фрази, защото никога не бе срещала друг човек, тъй съвършено неуязвим. Средствата й за борба — презрението, студенината и обидите — бяха неприложими, защото с никакви думи не можеше да го засрами. От опит знаеше, че лъжецът най-горещо защитава своята искреност, страхливецът — смелостта си, невъзпитаният — маниерите си, а безчестникът — честта си. Той признаваше всички обиди, смееше се и я предизвикваше да му отправя нови нападки.
	През тези месеци Рет непрестанно пътуваше, като пристигаше без предизвестие и заминаваше, без да се сбогува. Скарлет никога не можа да разбере какви точно сделки го карат да идва в Атланта, защото малцина бяха контрабандистите, които намираха за нужно да се отдалечават толкова много от Крайбрежието. Те стоварваха стоките си в Уилмингтън или Чарлстън, където бяха посрещани от цели рояци търговци и спекуланти, стекли се от всички краища на Юга, за да участват в търга с блокадни стоки. Би била доволна, ако можеше да предположи, че той прави тези пътувания само за да я види, но дори тя с нейната болезнена суетност не можеше да го повярва. Ако той поне веднъж бе намекнал за любов, ако бе се показал ревнив по отношение на тълпящите се около нея мъже или ако дори се опиташе да хване ръката й или я помолеше за портретче или кърпичка, които да пази като свиден спомен, тя щеше да си помисли тържествуващо, че го е покорила с прелестите си. Ала той си оставаше все тъй досадно безразличен към нейния чар и което бе най-лошо, очевидно прозираше хитрините, прилагани от нея, за да му завърти главата.
	При всяко негово пристигане в града сред женското общество наставаше трепетно вълнение. Причината не бе само в романтичния му ореол на смелчага, минаващ през блокадата, но и в това, че забраненият плод е винаги най-сладък и желан. Неговата репутация бе толкова ужасна! И винаги когато госпожите от Атланта се събираха да клюкарстват, тя ставаше още по-лоша и толкова по-обаятелен го правеше това в очите на девойките. Тъй като повечето от тях бяха съвсем невинни, единственото, известно им за него, бе, че е „доста разпуснат с жените“ — а какво точно вършеше един „разпуснат“ мъж, те не знаеха. Чуваха също тъй да се шепне, че с него нито едно момиче не е в безопасност. При тази му лоша слава странното бе, че откакто се появи в Атланта, той дори не беше целунал ръка на някоя девойка. Но това го правеше само още по-загадъчен и вълнуващ.
	Ако не се смятаха героите от армията, той беше човекът, за когото в Атланта се говореше най-много. Всички знаеха в подробности как бил изключен от Уест Пойнт за пиянство и „някаква женска история“. Ужасният скандал с момичето от Чарлстън, което бе опозорил и чийто брат бе убил, се обсъждаше на всеослушание. Чрез писмата на приятели от Чарлстън се знаеше, че баща му, един очарователен възрастен господин с желязна воля и безкомпромисни принципи, го бе изхвърлил на двайсетгодишна възраст без пукната пара и дори бе заличил името му в семейната библия. Рет се бе скитал из Калифорния по време на златната треска от 1849 година, а по-късно из Южна Америка и Куба, ала сведенията за тамошното му поведение също не бяха ласкателни. Според слуховете, достигнали до Атланта, в биографията му имаше скандални истории с жени, няколко дуела, превозване на оръжие за революционерите от Централна Америка и най-лошо от всичко — професионален хазарт.
	В Джорджия почти не се срещаше семейство, в което — за жалост на роднините — да няма поне един мъж, пристрастен към комара, губещ на карти пари, къщи, земи или роби. Но това беше друго. Човек можеше да залага на комар, докато съвсем обеднее, и все пак да си остане джентълмен, ала един професионален комарджия бе навеки изгнан от доброто общество.
	Ако не беше извънредното положение, създадено от войната, и собствените му заслуги пред конфедерационното правителство, Рет Бътлър никога нямаше да бъде приет в Атланта. Но сега дори и най-строгите моралисти чувстваха, че патриотизмът изисква от тях по-голяма търпимост. Сантиментално настроените бяха склонни да смятат, че черната овца на семейство Бътлър се е разкаяла за безпътния си живот и прави опит да изкупи греховете си. Ето защо дамите се чувстваха длъжни да направят изключение в конкретния случай, още повече, че това бе един безстрашен контрабандист. Сега всички си даваха сметка, че съдбата на Конфедерацията зависи от успешното плаване на корабите, минаващи през блокадата на янките, не по-малко, отколкото от войниците на фронта.
	Мълвата твърдеше, че капитан Бътлър е един от най-добрите лоцмани на Юга, че е безразсъдно смел и невероятно хладнокръвен. Отраснал в Чарлстън, той познаваше всяко заливче, плитчина и скала близо до това пристанище на каролинския бряг, а също толкова уверен се чувстваше и във водите около Уилмингтън. Никога не бе загубвал кораб, нито бе принуждаван да изхвърли товара през борда. В началото на войната той се бе появил неизвестно откъде с достатъчно пари, за да може да купи малък и бърз кораб, и сега, когато от всеки товар контрабандни стоки се извличаше две хиляди процента печалба, притежаваше четири кораба. Имаше опитни лоцмани, плащаше им добре и в безлунните нощи те отплаваха безшумно от Чарлстън и Уилмингтън, натоварени с памук за Насо, Англия и Канада. Памукотекстилните фабрики в Англия бяха затворили врати и работниците гладуваха, тъй че всеки, който успееше да се изплъзне от флотата на янките, блокирала пристанищата, можеше да диктува свои собствени цени в Ливърпул. Корабите на Рет с неизменен успех едновременно изнасяха памук за Конфедерацията и доставяха боеприпаси, от каквито Югът изпитваше отчаяна нужда. Да, дамите чувстваха, че могат много неща да забравят и да опростят прегрешенията на храбреци като него.
	Той беше ярка личност и винаги привличаше върху себе си погледите на хората. Харчеше пари с широка ръка, яздеше буен черен жребец и носеше безупречно ушити дрехи по последна дума на модата. Облеклото му бе достатъчно само по себе си да привлече всеобщото внимание, защото униформите на войниците вече бяха вехти и замърсени, а дори по най-официалните дрехи на цивилните имаше тук-там по нещичко умело закърпено или замрежено. Скарлет си казваше, че никога не е виждала толкова елегантни панталони като тези, които той носеше — бежови, карирани или пепитени. А колкото до саката му, те бяха невероятно красиви, особено онова от плътна коприна с избродирани по него розички. Рет носеше дрехите си с такава небрежна изисканост, сякаш не съзнаваше великолепието им.
	Малко дами можеха да устоят на чара му, когато той решеше да го задейства, и накрая дори мисис Мериуедър се предаде и го покани на неделен обяд.
	Мейбъл Мериуедър щеше да се омъжва за своя дребен зуав през следващия му отпуск и всеки път, щом се сетеше за това, се разплакваше, защото съкровената й мечта бе да се венчае в бяла атлазена рокля, а никъде в Конфедерацията нямаше бял атлаз. Не можеше да вземе дори стара рокля на заем, защото всички атлазени венчални рокли, пазени от години, бяха предадени за ушиване на бойни знамена. Патриотично настроената мисис Мериуедър напразно кореше дъщеря си и твърдеше, че роклята от домашно платно е най-подходящата премяна за една младоженка от Конфедерацията. Мейбъл искаше атлаз, и толкова. Тя бе съгласна да е без шноли, копчета и хубави обувки, да няма бонбони и чай на сватбата, дори щеше да се гордее, защото то бе заради каузата, ала държеше да има атлазена венчална рокля.
	Щом чу за това от Мелани, Рет веднага достави от Англия цял топ лъскав бял атлаз и дантелен булченски воал и ги поднесе на Мейбъл като сватбен подарък. Направи го така, че бе немислимо да му се предложи заплащане, а Мейбъл изпадна във възторг и едва-що не го разцелува. Мисис Мериуедър си даваше сметка, че е крайно неприлично да се приема толкова скъп подарък, и при това плат за рокля, но просто не можа да измисли как да откаже, когато Рет с куп изкусно изплетени фрази й заяви, че на този свят няма нищо прекалено скъпо за невестата на един от най-юначните герои на Юга. И тъй, мисис Мериуедър го покани на обяд, уверена, че тази нейна жертва надвишава многократно стойността на подаръка.
	Той не само донесе плата на Мейбъл, но и съумя да й даде няколко отлични съвета относно кройката на роклята. В Париж през този сезон кринолините били по-широки, а полите — по-къси. Вече не се носели надиплени, а вдигнати нагоре в извити фестони, като се показвали обточените с панделки и ширити фусти. Той каза също, че по улиците не е забелязал под полите да се подават дълги дантелени гащички, което го карало да мисли, че вече не се носят. По-късно мисис Мериуедър сподели с мисис Елсинг, че ако го била насърчила макар и малко, той вероятно щял да опише в подробности бельото, носено от парижанките.
	В случай, че неговата мъжественост не беше тъй безспорно изявена, способността му да запомня и възпроизвежда най-дребните детайли на рокли, дамски шапки и прически би могла да му спечели лошата слава на непълноценен мъж. Дамите усещаха нещо неестествено в това, да търсят съветите му за моди и кройки и все пак постоянно го вършеха. Те бяха откъснати от модния свят като корабокрушенци, защото през блокадата минаваха много малко модни списания. Бяха напълно лишени от сведения в тази област и биха повярвали дори ако някой им кажеше, че парижанки си бръснат главите и носят овчи калпаци. Ето защо добрата памет на Рет за всевъзможните труфила по тоалетите беше чудесен заместител на „Дамският журнал на Годи“. Той имаше способността да забелязва дреболиите, умиляващи женското сърце, така че след всяко свое пътуване се оказваше в центъра на голяма женска компания. Осведомяваше дамите, че тази година се носят по-малки шапки, че се закрепват по-високо на главата и че за украсата им вече се използват пера вместо цветя, че френската императрица се е отказала да прибавя изкуствени коси към вечерната си прическа и носи собствената си коса високо вдигната, тъй че целите й уши са оголени, и че вечерните рокли отново се носят със скандално дълбоко деколте.


	В продължение на няколко месеца той бе най-популярната и романтична личност в града въпреки предишната си репутация и въпреки беглите слухове, че се занимава не само с контрабандно доставяне на стоки, но и със спекула с хранителни продукти. Хората, които не го харесваха, говореха, че след всяко негово пътуване до Атланта цените се повишавали с пет долара. Но дори и при наличието на тази приглушена мълва той можеше да запази успеха си в обществото, ако бе решил, че си струва да го запази. Вместо това, изглежда, някакъв мазохизъм, заложен у него, го накара, след като бе общувал със стабилните и патриотично настроени граждани на Атланта и след като бе спечелил уважението им и неволната им симпатия, да направи всичко възможно, за да ги настрои срещу себе си и да им покаже, че поведението му е било само маскарад, който не го забавлява вече.
	Той като че хранеше презрение към всекиго и към всичко в Юга, по-специално към Конфедерацията, и не си правеше труда да го скрива. Именно изявленията му относно Конфедерацията накараха Атланта да го погледне най-напред смаяно, после хладно, а накрая с отявлен гняв. Още преди края на 1862 година мъжете вече му отправяха заучено студени поклони, а жените дръпваха настрани дъщерите си, когато той се появеше на някое събиране.
	Очевидно Рет извличаше удоволствие не само да настройва против себе си хората в Атланта с техните искрени и пламенни чувства на вярност към общото дело, но и да се представя в най-лоша светлина. Когато добронамерени граждани го похвалеха за смелите му пробиви през блокадата, той безцеремонно заявяваше, че винаги се бои, щом го дебне опасност, бои се толкова много, колкото и смелчаците на фронта. На всички бе известно, че измежду войниците на Конфедерацията няма нито един страхливец, затова подобно изказване от негова страна бе особено дразнещо. Той винаги наричаше войниците „нашите храбреци“ или „нашите герои в сиво“, но с такъв тон, че думите му звучаха като жестока обида. Когато някои по-дръзки млади дами в желанието си да кокетничат пред него му изказваха благодарност като на един от героите, борещи се за тях, той се покланяше и отговаряше, че нещата съвсем не стоят така, защото той щял да стори същото и за жените на янките, ако му се предложели подобни печалби.
	Още откакто за пръв път срещна Скарлет в Атланта на благотворителния базар, той й приказваше точно в този дух, ала сега и в разговорите му с всички останали се забелязваше едва прикрита нотка на присмех. Похвалеха ли го за заслугите му пред Конфедерацията, той неизменно отвръщаше, че за него минаването през блокадата е въпрос на търговски сделки. Ако можел да печели толкова от договори с правителството, казваше често той, като спираше погледа си върху онези, които бяха сключили такива договори, тогава сигурно щял да се откаже от контрабандното и рисковано минаване през блокадата и щял да се залови да продава на Конфедерацията долнокачествени платове, непречистена захар, мухлясало брашно и изгнили кожи.
	На повечето от забележките му не можеше да се намери отговор, което ги правеше още по-жлъчни. Вече се чуваха роптания срещу хората, натоварени с държавни доставки. Мъжете на фронта непрекъснато се оплакваха в писмата си от обувките, които се износвали за една седмица, от барута, който не се възпламенявал, от сбруята, която се късала при всеки по-силен опън, от вмирисаното месо и разваленото брашно. Гражданите на Атланта се мъчеха да се залъгват, че лошите доставки са от Алабама, Вирджиния или Тенеси, но не и от Джорджия. Ами нали сред доставчиците джорджийци имаше хора от най-добри семейства. Не бяха ли те първите, които внесоха лептата си за болничния фонд и се притекоха на помощ на войнишките сираци? Не бяха ли начело, когато се скандираше „ура“ за Юга, и най-настървени, в речи поне, щом станеше дума за унищожение на янките? Бясната ярост срещу онези, които трупаха печалби от държавните доставки, не бе се разгърнала с пълна сила и думите на Рет бяха приемани като още едно доказателство за лошото му възпитание.
	Той не само настрои целия град срещу себе си с намеците си за покварата във висшите държавни среди и с пренебрежителното си отношение към смелостта, проявявана на фронта, но и с удоволствие поставяше натясно достопочтеното гражданство. Не устояваше на съблазънта да пуска остроти срещу проявите на самонадеяност, лицемерие и високопарен патриотизъм, както едно палаво момченце не може да се въздържи да не боцне балона с карфичка. Умееше остроумно да сконфузи надутите, да изложи невежите и тесногръдите фанатици и изкусно насочваше общото внимание към набелязаните от него жертви, като проявяваше към тях учтив наглед интерес, тъй че те дори не можеха да се усетят какво точно става, додето не се окажеха изобличени като вятърничави, кухи нищожества.
	Скарлет не си правеше илюзии по отношение на него дори през месеците, когато градът го приемаше. Тя знаеше, че няма никаква сериозност зад изрядно галантните му маниери и пищните фрази. Знаеше, че той играе ролята на смел патриот просто за забавление. Понякога й заприличваше на момчетата от нейния окръг, с които бе отраснала: буйните близнаци Тарлтън, дето умираха да погодят някому груба шега; Фонтейнови, които сякаш дяволът тикаше вечно да дразнят хората и да вършат лудории; Калвъртови, които сън не ги ловеше, щом решаха да скроят някому номер. Но имаше разлика, защото под привидната безгрижност на Рет се таеше нещо злонамерено и почти сатанинско, а жлъчната му ирония не знаеше пощада.
	Въпреки че бе докрай наясно за неискреността му, Скарлет много повече би предпочела да го вижда под маската на романтичен герой. Това поне правеше собственото й положение по-леко, отколкото бе в началото, защото, тъй или иначе, общуваше с него. По тази причина тя бе силно раздразнена, когато той реши да остави маскарада и умишлено взе да руши репутацията си. Това я ядосваше, понеже изглеждаше глупаво от негова страна, а също и понеже част от суровите укори, насочени срещу него, засягаха и нея самата.
	На една благотворителна музикална забава, устроена у мисис Елсинг в полза на оздравяващите войници, Рет подписа окончателната си присъда на низвергнат от обществото. Този следобед домът на Елсингови бе изпълнен с войници отпускари и пострадали бойци, с хора от градската охрана и милицията и много задомени жени, вдовици и девойки. Всички столове в къщата бяха заети и дори дългата вита стълба бе претъпкана от гости. Голямата кристална купа, която икономът на Елсингови държеше, застанал до входа, бе вече на два пъти изпразвана от сребърните монети, събирани в нея. Само този факт бе достатъчен, за да осигури успеха на начинанието, защото в момента един сребърен долар се равняваше на шейсет долара в конфедерационни банкноти.
	Всяка девойка с претенции за изискано възпитание пя или свири на пиано, а живите картини бяха посрещнати с аплодисменти. Скарлет бе много доволна от себе си, защото не само изпълни в трогателен дует с Мелани „Роса покри цветята“, последвана след бис от по-живата „За бога, мили дами, не корете Стивън“, но и бе избрана да представи духа на Конфедерацията в последната жива картина.
	Изглеждаше много чаровна в скромно драпираната гръцка роба от бял тензух, прихваната в кръста с колан в червено и синьо, стиснала в едната си ръка националното знаме, а в другата протегнала към коленичилия капитан Кеъри Ашбърн от Алабама сабята с позлатен ефес, принадлежала на Чарлс и на баща му.
	Когато картината се разтури, тя не можа да се въздържи да не потърси Рет с поглед, за да види дали я е оценил по достойнство. За своя огромна досада видя, че е зает в спор и вероятно изобщо не бе я забелязал. Скарлет разбра от израженията на заобикалящите го хора, че са вбесени от думите му.
	Тя си запробива път към него и в един от онези моменти на странно затишие, което понякога се възцарява на обществени събирания, чу Уили Гуинън от милиционерския отряд да отправя недвусмислен въпрос:
	— Правилно ли разбрах, мистър Бътлър, че според вас каузата, за която умират нашите герои, не е свещена?
	— Ако ви прегази влак, смъртта ви няма да придаде святост на железопътната компания, нали тъй? — попита Рет със смирен тон, сякаш наистина се интересуваше от отговора.
	— Чуйте, сър — подхвана Уили с треперещ глас, — ако не се намирахме под този покрив…
	— Изтръпвам, като си помисля какво би се случило — каза Рет. — Вашата храброст е наистина всеизвестна.
	Уили цял пламна, а разговорите до един секнаха. Всички бяха объркани и смутени. Уили бе здрав и як и на подходяща възраст за войник, ала не беше на фронта. Той, разбира се, бе единствен син на майка си, пък в края на краищата някой все трябваше да се включи в милицията, за да защитава щата. Но когато той заговори за храброст, откъм компанията на ранените бойци се зачуха няколко непочтителни изсмивания.
	„О, защо този човек никога не може да си държи езика зад зъбите? — помисли си възмутено Скарлет. — Просто разваля цялата забава!“
	Веждите на доктор Мийд се свъсиха гневно.
	— За вас, млади човече, изглежда, няма нищо свято! — извиси той глас, който пазеше специално за речи. — Ала за патриотично настроените мъже и жени от Юга съществуват много светини. Първо, освобождаване на земята ни от завоевателите, второ, Правата на щатите, трето…
	Рет лениво обърна поглед към него и в кроткия му глас прозвуча лека досада.
	— Всички войни са свещени за онези, които ги водят — отговори той. — Ако хората, които подпалват войните, не ги обявят за свещени, кой глупак ще тръгне да се бие? Но независимо от ободрителните призиви, отправяни от ораторите към безумците на фронта, независимо от благородните цели, които те приписват на войните, подбудите им винаги са едни и същи. И това са парите. Всъщност всяка война се свежда до една най-обикновена разправия за пари. Но много малко са хората, които го осъзнават. Ушите на народа са проглушени от тръби и барабани и от красивите думи на оратори, които си седят у дома на топличко. Понякога бойният зов е „Спасете гроба на Христа от неверниците!“, друг път е „Долу папата!“ или „Свобода!“, а понякога е „Памук, робовладелство и Права на щатите!“
	„За Бога, какво общо имат папата и гробът на Христа с всичко това?“ — почуди се Скарлет. Тя забърза към групичката вбесени хора, но Рет, след като се поклони наперено, се отправи през тълпата към входната врата. Понечи да тръгне след него, ала мисис Елсинг я хвана за полата и я задържа.
	— Остави го да си върви — произнесе тя с ясен глас, който се извиси над напрегнатата тишина в салона. — Нека си отива. Той е предател и спекулант! Той е змия, която сме държали в пазвата си.
	Изправен във вестибюла с шапка в ръка, Рет чу думите й, явно предназначени за неговите уши, и като се извърна, огледа присъстващите. За миг се втренчи в плоската гръд на мисис Елсинг, сетне внезапно се усмихна широко и като се поклони, напусна къщата.


	Мисис Мериуедър се прибра до дома си с каретата на леля Пити и едва четирите дами бяха седнали на местата си, когато тя избухна невъздържано:
	— На` ти сега, Питипат Хамилтън! Надявам се, че си доволна!
	— От какво? — възкликна Пити, обхваната от неприятно предчувствие.
	— От поведението на оня мизерник Бътлър, когото приемаше у дома си.
	Питипат напълно се сащиса от това обвинение и както бе разстроена, не можа да се сети, че мисис Мериуедър също е канила Рет Бътлър на няколко пъти. Скарлет и Мелани се сетиха веднага, но тъй като бяха възпитани в уважение към по-възрастните, се въздържаха от забележки по въпроса. Затова само сведоха очи и започнаха старателно да разглеждат ръкавите си.
	— Той обиди всички ни, а също и Конфедерацията — заяви мисис Мериуедър и мощната й гръд се развълнува под лъскавите дрънкулки, с които бе окичена. — Да приказва, че сме се борели за пари! Че нашите вождове ни лъжели! Него трябва да го тикнат в затвора. Да, точно така. Ще поговоря аз с доктор Мийд. Само да беше жив мистър Мериуедър, щеше да му даде да разбере! Слушай ме сега, Питипат Хамилтън. Ти не трябва да пускаш този негодник да стъпва повече в твоя дом!
	— О! — отрони безпомощно Пити, а по вида й личеше, че й се иска да потъне в земята.
	Тя погледна умолително към двете момичета, които все още седяха със сведени погледи, а след това отправи изпълнен с надежда взор към изопнатия гръб на чичо Питър. Знаеше, че той слуша внимателно всяка дума, и се молеше наум да се обърне и да я подкрепи, както често бе правил. Надяваше се той да каже: „Хайде стига, мис Доли, оставете на мира мис Пити“ — ала Питър не се помръдваше. Той ненавиждаше Рет Бътлър и горката Пити го знаеше добре. Тя въздъхна и промълви:
	— Е, добре, Доли, щом смяташ, че…
	— Да, смятам! — отсече твърдо мисис Мериуедър. — Чудя се какво изобщо те прихвана да го каниш у вас. След днешния случай няма да се намери нито един почтен дом в града, където да го приемат. Трябва да събереш сили и да му забраниш да те посещава.
	Тя метна остър поглед към момичетата.
	— Надявам се, че вие двете си вземате бележка от думите ми — продължи тя, — защото вината е и ваша. Бяхте прекалено любезни с него. Ще му съобщите учтиво, но категорично, че присъствието му и изменническите му речи са нежелателни в дома ви.
	До този момент Скарлет вече бе кипнала от гняв като кон, вдигнал се на задните си крака, защото непознат е дръпнал грубо юздата му. Ала не смееше да се обади. Боеше се, че мисис Мериуедър ще изпрати ново писмо на майка й.
	„Дърт бизон такъв — мислеше си тя, а лицето й пламтеше от сподавена ярост. — С огромно удоволствие бих ти казала какво мисля за тебе, командаджийка проклета!“
	— Не вярвах, че ще доживея да чуя такива предателски думи за каузата ни — продължаваше мисис Мериуедър, порядъчно увлечена в справедливия си гняв. Всеки, за когото каузата не е свята, трябва да увисне на въжето! А вас, момичета, да не съм ви чула вече да разговаряте с него… За Бога, Мели, какво ти е?
	Мелани бе пребледняла, а очите й изглеждаха огромни.
	— Аз ще продължа да разговарям с него — тихо изрече тя. — И няма да му забраня да идва у нас.
	Мисис Мериуедър тъй рязко изпусна въздуха от дробовете си, сякаш някой я беше ударил. Долната челюст на леля Пити увисна, а чичо Питър се извърна с облещени очи.
	„Защо аз нямах смелост да кажа това? — помисли си Скарлет със смесено чувство на завист и възхищение. — Как събра кураж това плахо зайче да се изправи срещу старата бойна кобила Мериуедър?“
	Ръцете на Мелани силно трепереха, но тя продължи забързано, сякаш се страхуваше, че ако се забави, дързостта й ще се стопи:
	— Няма да бъда груба с него заради това, което каза, защото… Вярно, лошо направи, че го съобщи на висок глас… Беше крайно необмислено, ала по същия начин… по същия начин мисли и Ашли. А аз не мога да затворя къщата си за човек, който разсъждава като съпруга ми. Би било нечестно.
	Мисис Мериуедър възвърна дишането си и отсъди:
	— Това е чиста лъжа, Мели Хамилтън. Нито един от Уилксови не е бил страхливец.
	— Никога не съм казвала, че Ашли е страхливец — отвърна Мелани и очите й засвяткаха. — Казах, че мисли като капитан Бътлър, само че се изразява с други думи. Надявам се, че не го говори на хората по забавите. Но го сподели с мене.
	Скарлет, поразтревожена от гузната си съвест, се опита да си припомни какво в писмата на Ашли би могло да наведе Мелани на подобна мисъл, но по-голямата част от съдържанието им се беше изпарило от главата й веднага след прочита. Според нея Мелани просто не беше с ума си.
	— Ашли ми писа, че не би трябвало да водим война с янките, че сме въвлечени по недоразумение в нея от държавници и оратори, които ни внушават кухи фрази и предразсъдъци — изрече Мелани на един дъх. — Той казва, че нищо не би изкупило нещастията, дето ще ни донесе тази война. Казва, че няма нищо славно в нея — само мръсотия и мизерия.
	„Аха, онова писмо — сети се Скарлет. — Това, значи, е искал да каже.“
	— Не вярвам! — отсече мисис Мериуедър. — Ти си го разбрала погрешно.
	— Никога не съм грешила по отношение на Ашли — отвърна Мелани спокойно, макар че устните й трепереха. — Разбрах го отлично. Той има предвид точно същото, което чухме от капитан Бътлър, но не го казва тъй рязко.
	— Не се ли срамуваш да сравняваш такъв чудесен човек като Ашли Уилкс с негодника Бътлър! Да не би и ти да смяташ каузата за празна работа?
	— Аз… аз не зная какво да мисля — подхвана колебливо Мелани, защото обзелият я плам вече отстъпваше място на ужас от собствената й дързост. — Бих… бих умряла за каузата, също както и Ашли би го направил. Но все пак… смятам, че е по-добре да оставя мъжете да разсъждават. Те са много по-умни.
	— Никога не съм чувала нещо подобно — изсумтя мисис Мериуедър. — Спри, чичо Питър, не виждаш ли, че подмина къщата ми!
	Чичо Питър, заслушан в разговора зад себе си, беше отминал входната алея на Мериуедърови и върна коня назад. Мисис Мериуедър слезе, а панделките на шапката й се развяха като корабни платна при буря.
	— Ще съжалявате — изрече тя вместо сбогом.
	Чичо Питър шибна каня.
	— Срамота, млади госпожи! Бива ли хич пък да не пожалите мис Пити? — смъмри ги той.
	— Нищо ми няма на мене — отвърна Пити за всеобща изненада, защото при нея много по-нищожни случки често водеха до припадък. — Мели, душичке, зная, че направи това, за да ме защитиш, и съм доволна, че натри носа на Доли. Тя тъй обича да командва. Как ти стигна смелост? Но дали трябваше да казваш онези неща за Ашли?
	— Та това е истина — отвърна Мели и тихичко заплака. — Не се срамувам, че той мисли така. Не одобрява войната и все пак е готов да се бие и да умре, а за това се изисква много повече доблест, отколкото да се бориш за нещо, което смяташ за правилно.
	— За Бога, мис Мели, не ревете на улицата — изпъшка чичо Питър и подкара още по-бързо. — Хората ще си рекат, че сте се изпокарали. Потърпете, додет се прибереме у дома.
	Скарлет мълчеше. Дори не стисна ръката, която Мелани бе пъхнала в нейната, за да потърси утеха. Тя беше чела писмата на Ашли само с една цел — да се увери, че той още я обича. А сега Мелани беше придала ново значение на страниците, по които погледът на Скарлет само се беше плъзнал. Смаяна бе, че един толкова съвършен човек като Ашли може да има нещо общо с безпътник като Бътлър. Тогава си помисли: „Те и двамата разбират истината за войната, ала Ашли е готов да загине, а Рет — не. Все пак това говори, че у Рет има здрав разум.“ Изведнъж се сепна, ужасена, че е допуснала такава мисъл за Ашли. „И двамата виждат неприятната действителност, само че Рет обича да я гледа в лицето и да вбесява хората с изводите си за нея, докато Ашли не може да понесе този сблъсък.“
	Всичко беше тъй объркано.


>>	Глава XIII

	Подтикван от мисис Мериуедър, доктор Мийд предприе практически действия под формата на открито писмо до вестника, в което не назоваваше Рет по име, макар да бе очевидно, че става дума за него. Подушил злободневен скандал, редакторът го публикува на втора страница, а това само по себе си беше поразителна новост, тъй като първите две страници на вестника винаги се отделяха на обявления за роби, мулета, плугове, ковчези, къщи за продан или за даване под наем, лекове за срамни болести, средства за помятане и възстановителни лекарства за изгубена мъжественост.
	Писмото на доктора отприщи цял хор възмутени гласове, каквито започваха да се надигат из целия Юг срещу спекулантите, черноборсаджиите и хората, натоварени с държавни доставки. В Уилмингтън, главното пристанище за блокадни стоки, след като пристанището на Чарлстън практически бе затворено от обсадата на военните кораби на янките, бяха назрели условия за открит скандал. Там на рояци се сбираха спекуланти с достатъчно пари в брой, та да купят целия товар на корабите и да го задържат, за да изчакат покачване на цените. А то бе неизбежно, защото при оскъдицата на стоки от първа необходимост цените скачаха всеки месец. Гражданското население трябваше или да се лишава, или да купува продукти на черна борса и положението на бедните, както и на хората с по-скромни средства непрекъснато се влошаваше. С повишаването на цените стойността на конфедерационните пари рязко спадна и това породи трескава страст за набавяне на луксозни вещи. На контрабандистите бе възложено да пренасят преди всичко най-необходими стоки, а търговията с луксозни предмети им бе разрешена само като странично перо. Сега обаче те пълнеха корабите си именно със скъпи вещи за сметка на продукти, жизнено нужни за Конфедерацията. Хората бясно се хвърляха да изкупуват ценности, за да похарчат парите си днес, защото на утрешния ден цените щяха да са по-високи, а парите им — обезценени.
	Това, което още повече утежняваше положението, бе съществуването само на една железопътна линия между Уилмингтън и Ричмънд и докато хиляди чували с брашно и сандъци с бекон се разваляха и гниеха по странични гари поради липса на транспорт, спекулантите винаги намираха начин до два дни да превозят вината, скъпите платове и кафето до Ричмънд.
	Вече открито се обсъждаше мълвата, която дотогава се бе разпространявала шепнешком — Рет Бътлър не само продавал товара от собствените си кораби на нечувани цени, но и изкупувал стоки, пренесени от други кораби, и ги задържал до покачването на стойността им. Говореше се, че той ръководи някакво сдружение, с център Уилмингтън, с повече от един милион долара капитал, което целяло да се изкупуват блокадни стоки още на пристанището. Според приказките участниците в това начинание разполагали с десетки складове в Уилмингтън и Ричмънд, препълнени с храни и дрехи, чакащи покачването на цените. В този момент оскъдицата вече се чувстваше еднакво силно и от войниците, и от гражданите, затова се надигаше жлъчен ропот срещу Рет и другите спекуланти.
C>
	На служба във флота на Конфедерацията има много храбреци и патриоти, се казваше в края на писмото на доктора, хора, отдадени на делото, които рискуват живота и имуществото си при преминаване през блокадата, за да може Конфедерацията да оцелее. Тях всички предани патриоти благославят в сърцата си и никой не оспорва мизерното възнаграждение, което получават срещу огромния риск. Те са всеотдайни хора и ние дълбоко ги почитаме. Не за тях става дума тук.
	Ала има и други — истински негодници, които под маската на герои, минаващи през блокадата, преследват само личните си интереси и аз призовавам справедливия гняв и мъстта на народа, отдал се на борба за едно право дело, да се излеят върху тези хищни за плячка души. Те носят атлаз и дантели, когато нашите войници умират поради липса на хинин; товарят корабите си с чай и вина, а смелите ни момчета се гърчат от болки, защото няма морфин. Проклинам тези вампири, които пият кръвта на храбрите последователи на Робърт Лий, тези подлеци, които предизвикаха възмущението на всички родолюбиви граждани. Как можем да търпим сред нас тези лешояди с лакирани ботуши, когато момчетата ни тръгват боси в сражение? Как можем да ги понасяме с тяхното шампанско и гъши пастет, когато войниците зъзнат около лагерните огньове и гризат плесенясал бекон? Призовавам всички предани конфедерати да ги заклеймят!
C$
	Атланта прочете писмото, видя в него оракулско прозрение и тъй като всички се считаха за предани конфедерати, побързаха да заклеймят Рет.
	Докато през есента на 1862 година всички гостни бяха отворени за него, през 1863 година домът на мис Пити остана едва ли не единственият, в който го приемаха. И ако не беше Мелани, вероятно нямаше да бъде допускан дори и там. Леля Пити изпадаше в нервна криза, когато той се появеше в града. Тя знаеше добре какво говорят приятелките й, задето му разрешаваше да я посещава, но все не можеше да събере смелост да му заяви, че не е желан. Всеки път, когато Рет пристигнеше в Атланта, тя стискаше пълните си устни и казваше на момичетата, че ще го пресрещне на врата и ще му забрани да влезе. Но винаги щом той дойдеше с пакетче в ръце и с комплименти за нейния чар и красота, решимостта на Питипат се стопяваше като восък.
	— Просто не знам какво да правя — пъшкаше тя. — Само да ме погледне, и аз… аз се уплашвам до смърт при мисълта какво ще направи, ако му го кажа. Такива ужасии се разправят за него. Как смятате, дали би ме ударил… или… или… О, господи, защо Чарли не беше жив! Скарлет, ти трябва да му кажеш да не идва вече… Кажи му го с приятни думи. Божичко! Ти май наистина го насърчаваш, целият град говори за това и ако майка ти разбере, какво ли ще чуя от нея? Мели, не бива да си тъй мила с него. Бъди хладна, дръж се на разстояние и той ще разбере. Ах, Мели, не мислиш ли, че е по-добре да напиша една бележка на Хенри да поговори с капитан Бътлър?
	— Не, мисля, че не — отвръщаше Мелани. — Нито пък възнамерявам да бъда груба с него. Според мене всички са се подплашили като пилци от капитан Бътлър. Не е възможно да е толкова лош, колкото го представят доктор Мийд и мисис Мериуедър. Той не би крил храна, когато хората гладуват. Дори ми даде цели сто долара за сираците. Уверена съм, че по преданост и патриотизъм не ни отстъпва, но просто е прекалено горд, за да се защитава. Нали знаеш колко са упорити мъжете, когато рекат да се наежат!
	Леля Пити не знаеше нищо за мъжете, били те наежени или не, и само безпомощно кършеше късите си пълнички ръце. Колкото до Скарлет, тя отдавна се ядосваше на склонността на Мелани да вижда добро у всекиго. Мелани беше глупачка, но никой не можеше да я спаси от заблужденията й.
	Скарлет знаеше, че Рет не е никакъв патриот, ала това не я интересуваше, макар че по-скоро би умряла, отколкото да го признае. Малките подаръци, които той й носеше от Насо — дреболии, каквито всяка дама можеше да приема, без да накърни достойнството си, бяха най-същественото за нея. При тези високи цени откъде би могла да си доставя игли, бонбони и фиби, ако му забранеше да идва? Не, по-лесно бе да прехвърли отговорността върху леля Пити, която все пак беше глава на домакинството, тяхна настойница и пазителка на морала. На Скарлет й бе известно, че в града се носят клюки за посещенията на Рет, които засягаха и нея, но тя знаеше също тъй, че в очите на Атланта Мелани Уилкс е светица и докато посещенията на Рет бяха под нейна закрила, те бяха белязани с почтеност.
	И все пак животът би бил далеч по-приятен, ако Рет се откажеше от своята ерес. Тогава нямаше да се налага да страда от неудобството да вижда как се правят, че не го забелязват при разходките им по Прасковената улица.
	— Дори и да мислите тези неща, защо трябва да ги казвате гласно? — караше му се тя. — Колко по-добре щеше да бъде, ако мислехте каквото си щете, но държахте устата си затворена.
	— Такъв е вашият подход, нали, зеленооката ми лицемерке! Ех, Скарлет, Скарлет! Аз очаквах от вас по-смело поведение. Смятах, че ирландците говорят това, което мислят, пък каквото ще да става. Кажете ми искрено, някой път не ви ли се струва, че ще се пръснете, ако продължавате да си държите устата затворена?
	— Е, да, тъй е — неохотно призна Скарлет. — Ужасно ми е досадно, когато говорят за каузата от сутрин до вечер. Но, за Бога, Рет Бътлър, ако го призная, никой не ще ми продума и момчетата няма да искат да танцуват с мене.
	— Да, да, права сте, трябва да се танцува на всяка цена. Е, аз уважавам вашето самообладание, но за мене то е непостижимо. Нито пък мога да се крия под маската на романтичност и патриотизъм, колкото и удобно да е това. Има достатъчно глупави патриоти, които рискуват да загубят последния си цент, докато правят курсове през блокадата, и които ще излязат като просяци от тази война. Те нямат нужда и аз да се присъединя към тях, за да придам повече блясък на патриотичното им дело, нито пък за да увелича броя на просяците. Нека ореолът остане за тях. Те го заслужават — този път по изключение съм искрен, — пък и без друго след някоя година ще им остане само ореолът.
	— Смятам, че е отвратително от ваша страна дори да намеквате такива неща, след като знаете добре, че съвсем скоро Англия и Франция ще ни се притекат на помощ и…
	— Скарлет! Вие навярно сте чели някой вестник! Учудвате ме. Не го правете повече. От това мозъците на жените се размътват. Неотдавна бях в Англия и за ваше сведение ще ви кажа следното: Англия няма да помогне на Конфедерацията. Англия никога не залага на губещата страна. Затова е и Англия. Пък и тлъстата холандка, която седи на трона, е богобоязлива душица и не одобрява робството. Тя ще остави английските работници да гладуват поради липса на памук, но няма да позволи да бъде защитено робството. Колкото до Франция, онова бледо подобие на Наполеон си има прекалено много грижи, додето установи френското господство в Мексико, за да се занимава и с нас. Всъщност той се радва на тази война, защото ни връзва ръцете и не можем да изгоним военните му отряди от Мексико… Не, Скарлет, тази идея за помощ отвън е просто вестникарско изобретение, за да повдигне тонуса на Юга. Конфедерацията е обречена. В момента тя като камила живее от гърбицата си, но дори и най-големите гърбици не са неизчерпаеми. Давам си още шест месеца срок да минавам през блокадата и приключвам. После ще стане твърде рисковано. Ще продам корабите си на някой глупав англичанин, който ще си въобрази, че ще успее да се промъква. Каквото и да стане, не ме е грижа. Спечелих достатъчно и го вложих в английски банки, при това в злато. Не на мене ония хартийки без стойност.
	Както винаги думите му прозвучаха твърде правдоподобно. Другите можеха да наричат изказванията му предателски, но за Скарлет те всякога бяха израз на здрав разум и обективна истина. Тя много добре знаеше, че не бива да се говори тъй и че би трябвало да е скандализирана и вбесена. В действителност не усещаше нищо подобно, но какво й пречеше да изрази престорено възмущение? Това я караше да се чувства порядъчна и изискана дама.
	— Смятам, капитан Бътлър, че онова, което писа доктор Мийд за вас, е вярно. Единственият начин да изличите петното от себе си е да отидете на фронта, след като продадете корабите си. Вие сте възпитаник на академията Уест Пойнт и…
	— Говорите като баптистки проповедник, който се опитва да спечели привърженици за вярата си. Ами ако не желая да излича петното си? Защо трябва да се боря за една система, която ме отхвърля? С голямо удоволствие ще наблюдавам как се сгромолясва.
	— Никога не съм чувала за някаква си система — троснато отвърна тя.
	— Не сте ли? И все пак сте част от нея, както бях и аз, но се обзалагам, че не я харесвате повече от мене. Защо съм черната овца в семейство Бътлър? По тази единствена причина, че не исках и не можех да се примиря с нормите на Чарлстън. А Чарлстън — това е Югът, само че в по-изявена форма. Чудя се дали осъзнавате в какво досадно място живеем. Има толкова неща, които човек е принуден да върши само защото така е прието. И от друга страна — цял куп безобидни неща, дето не бива да се правят по същата причина. Всичко това ме ядосваше със своята безсмисленост. Отказът ми да се оженя за младата дама (вероятно сте чували за нея) бе просто последната капка, от която чашата преля. Трябваше ли да взема за жена една отегчителна глупачка само защото простата случайност ни попречи да се приберем преди мръкване? И да позволя на обезумелия й брат да ме застреля, когато имам по-точен прицел? Ако бях изискан и възпитан човек, бих се оставил да ме убие, разбира се, и тъй щях да измия позора от фамилния герб на Бътлърови. Но… на мене ми се живее. И тъй, поживях и добре се забавлявах… Като си помисля за брат ми, който живее сред свещените крави на Чарлстън и се отнася най-почтително към тях, и като си спомня капризната му жена, баловете, които организира на Празника на света Сесилия, вечните му оризови полета, тогава ясно оценявам предимствата да скъсаш с установените нрави. Скарлет, нашият южняшки бит е тъй безнадеждно остарял, както и феодалната система на Средновековието. Чудно е дори, че просъществува толкова дълго. Този начин на живот трябваше да си отиде и ето сега си отива. А вие очаквате от мене да се вслушам в оратори като доктор Мийд, които ми разправят, че нашата кауза била свята и справедлива! И толкова да се развълнувам от ударите на барабаните, че да грабна някоя пушка и да се втурна към Вирджиния, за да пролея кръвта си за великия военачалник генерал Лий? За глупак ли ме вземате? Не е в характера ми да целувам тоягата, която ме е ударила. Сега съм квит с Юга. Югът ме изхвърли веднъж и спокойно можех да умра от глад. Но не умрях от глад и печеля достатъчно пари от неговата предсмъртна агония, за да наваксам изгубеното, което ми се падаше по рождение.
	— Смятам, че вие сте зъл и продажен — каза Скарлет, но забележката й бе механична. Повечето от казаното бе влязло през едното ухо и излязло от другото, както винаги, когато разговорът не я засягаше лично. И все пак откри смисъл в някои негови думи. В живота на доброто общество имаше толкова много глупави неща. Това например, дето трябваше да се преструва, че сърцето й е в гроба, когато не беше тъй. И колко смаяни бяха всички, че танцувала на базара. Ами вбесяващият маниер на хората да повдигат вежди всеки път, когато кажеше или направеше нещо малко по-различно от другите млади жени! И все пак се подразни, когато го чу да напада точно онези традиции, които й бяха най-досадни. Бе живяла твърде дълго сред хора, привикнали към учтиво лицемерие, затова не можеше да не усети тревога, когато чу изказани собствените си мисли.
	— Продажен ли? Не, аз съм само далновиден. Макар че може би двете думи наистина са близки по смисъл. Поне така ще сметнат хората, които не са се оказали тъй предвидливи като мене. Всеки примерен конфедерат, който е имал хиляда долара в брой през шейсет и първа година, можеше да направи като мене, но малко бяха продажниците, съумели да се възползват от възможностите си! Така например веднага след падането на Форт Съмтър и преди да се установи блокадата, аз купих няколко хиляди бали памук на смешно ниски цени и ги превозих в Англия. Те още си стоят в едни ливърпулски складове. Не съм ги продал. Държа ги, додето английските фабрики останат без влакънце памук и тогава ще ми заплатят каквато и цена да поискам. Няма да се учудя, ако получа по два долара за килограм.
	— Ще получите два долара, когато си видите ушите без огледало!
	— Вярвам, че ще ми дадат тази цена. Памукът вече върви по долар и половина. Когато войната свърши, аз ще бъда богат, Скарлет, защото съм далновиден — пардон, продажен. Бях ви казал веднъж, че има два момента, в които могат да се направят големи пари — единият е при създаването на държавата, другият е при рушенето й. При създаването печалбите се трупат бавно, а при краха — с главоломна бързина. Запомнете думите ми. Може да ви бъдат полезни някой ден.
	— Безкрайно ценя мъдрия ви съвет — отговори тя с целия сарказъм, на който бе способна. — Но аз нямам нужда от него. Да не мислите, че татко е просяк? Той има толкова пари, че може да ме осигури, додето съм жива. А разполагам и с имуществото на Чарлс.
	— Представям си как френските аристократи са разсъждавали точно по същия начин до последния ден, преди да ги поведат към ешафода.
	Рет често изтъкваше на Скарлет каква непоследователност проявява, като продължава да носи траурни дрехи, а в същото време участва във всички прояви на светския живот. Той обичаше ярки цветове, а погребалните рокли на Скарлет и плътният воал, висящ от шапката до петите й, хем го забавляваха, хем дразнеха естетическото му чувство. Но тя упорито се държеше за траура, защото знаеше, че ако облече цветни дрехи, без да изчака още няколко години, градът още по-злобно ще се нахвърли срещу нея. Пък и как щеше да го обясни на майка си?
	Рет й заяви открито, че с воала от креп прилича на врана, а черните рокли я състаряват с десет години. Това некавалерско изказване веднага я накара да хукне към огледалото и да провери дали наистина не изглежда на двайсет и осем вместо на осемнайсет години.
	— Смятах, че имате гордост, а вие се опитвате да изглеждате като мисис Мериуедър — рече подигравателно той. — Вярвах, че и вкусът ви е по-добър, а сте сложили този воал, за да парадирате със скръб, каквато никога не сте изпитвали. До два месеца ще смъкна от главата ви траурния воал и ще ви накарам да сложите шапка по парижка мода.
	— Това няма да стане и нека не го обсъждаме повече — отвърна Скарлет, раздразнена от намека му за Чарлс.
	Рет, който се канеше да заминава в Уилмингтън за ново плаване в чужбина, си тръгна широко усмихнат.
	Няколко седмици по-късно, в една слънчева лятна утрин, той се появи отново с ярко украсена кутия за шапки в ръка и като разбра, че Скарлет е сама в къщата, отвори капака. Вътре, обвита с няколко слоя хартия, имаше шапка — едно истинско творение на изкуството, което я накара да възкликне: „Ах, милата, разкошна шапчица!“ — когато посегна към нея. Зажадняла да гледа и още повече да докосва нови дрехи, тя реши, че не е виждала по-хубава шапка в живота си. Беше от тъмнозелена тафта, подплатена отвътре с моарирана резедава коприна. Панделките, с които се връзваше под брадичката, бяха широки колкото ръката й и също от резедава коприна. А върху цялата тази красота бе прикрепено най-сладкото на света извито щраусово перо в зелен цвят.
	— Сложете я — подкани я усмихнат Рет.
	Тя се втурна през стаята към огледалото, постави я на главата си и като отметна черната си коса зад ушите, за да се виждат обиците й, завърза панделките.
	— Как изглеждам? — попита тя, като се въртеше пред него и отмяташе глава, тъй че перото се полюшваше.
	Ала преди дори да бе видяла потвърждение в очите му, знаеше, че е хубава. Беше кокетно елегантна, а резедавият цвят на подплатата придаваше на очите й тъмен тюркоазен блясък.
	— О, Рет, чия е тази шапка? Ще я купя. Ще дам за нея и последния си цент.
	— Шапката е ваша — каза той. — Кой друг би могъл да носи този нюанс на зелено? Не мислите ли, че добре съм съхранил в паметта си цвета на очите ви?
	— Наистина ли поръчахте да я гарнират в този цвят специално за мене?
	— Да, а на кутията пише: „Rue de la Paix“, ако това ви говори нещо.
	Това не й говореше нищо и тя само се усмихна на изражението си в огледалото. В този момент нищо не я интересуваше, освен че бе очарователна с първата красива шапка, която слагаше на главата си от две години насам. Какво не би постигнала с тази шапка? И тогава усмивката й угасна.
	— Не я ли харесвате?
	— О, тя е направо мечта, но… Примирам при мисълта, че ще трябва да покрия това чудесно зелено с креп и да боядисам перото черно.
	Той бързо отиде до нея и гъвкавите му пръсти развързаха широката панделка под брадичката й. След миг шапката беше обратно в кутията.
	— Какво правите? Нали казахте, че е за мене?
	— Но не и за да я преправяте на траурна шапка. Ще намеря друга очарователна зеленоока дама, която ще оцени вкуса ми.
	— Няма да го сторите! Ще умра, ако не бъде моя! О, моля ви, Рет, не бъдете жесток. Дайте я на мене.
	— Та да я съсипете ли? Не и не!
	Тя се вкопчи в кутията. Не можеше да понесе мисълта, че тази прелест, която я правеше тъй млада и сладка, ще бъде подарена на друго момиче. Не, никога! За миг си представи ужаса на Пити и Мелани. Помисли си и за Елен, за нейното възмущение и потрепера. Но суетата й надви.
	— Няма да я променям. Обещавам. Хайде, дайте ми я.
	Той й подаде кутията с тънка, саркастична усмивчица и докато тя отново я слагаше и се кипреше пред огледалото, не откъсваше поглед от нея.
	— Колко струва? — попита тя внезапно с помръкнало лице. — Имам само петдесет долара, но следващия месец…
	— Би струвала около две хиляди долара в конфедерационни банкноти — отвърна той и се усмихна на нещастното й изражение.
	— Боже мой… А дали мога да ви дам петдесет долара сега, а после, като получа…
	— Не искам пари за нея — отговори той. — Това е подарък.
	Скарлет зяпна от смайване. Що се отнасяше до подаръците от мъже, границата на допустимото бе строга и неизменна. „Цветя и бонбони, скъпа — често й повтаряше Елен. — И може би книга със стихове или албум, или шишенце тоалетна вода — това са единствените неща, които една дама може да приеме от мъж. Никога, никога не вземай скъпи подаръци, дори от годеника си. И за нищо на света бижута и дрехи, дори носни кърпички и ръкавици. Ако приемеш неща от този род, мъжете ще решат, че не си дама, и ще се опитат да си позволят волности.“
	„Мили Боже — мислеше си Скарлет, като местеше поглед от огледалото към непроницаемото лице на Рет. — Не мога да му кажа, че не я приемам. Толкова е хубава. Почти… почти съм съгласна да му разреша и волност, ама да е много мъничка!“ И ужасена от собствените си мисли, тя поруменя.
	— Аз ще… ще ви дам петдесетте долара…
	— Ако го направите, ще я хвърля в канавката. Или по-добре ще откупя няколко литургии за душата ви. Сигурен съм, че душата ви има нужда от някое и друго богослужение.
	Тя се засмя неволно и видът на грейналото й лице под зелената коприна мигновено я накара да вземе решение.
	— Какво се опитвате да сторите с мене?
	— Изкушавам ви с разкошни подаръци, додето разбия момичешките ви идеали и ви накарам да се оставите на милостта ми — каза той и преправи гласа си: — „От господата приемай само цветя и бонбони, миличко“ — с което накара Скарлет да избухне в кикот.
	— Вие, Рет Бътлър, сте хитър и коварен негодник и твърде добре знаете, че тази шапка е прекалено красива, за да я откажа.
	Дори когато оценяваше красотата й, в погледа му имаше присмехулни пламъчета.
	— Винаги можете да кажете на мис Пити, че сте ми дали мостри от тафта и коприна и сте ми нарисували модела, а аз съм ви измъкнал петдесет долара за шапката.
	— Не. Ще кажа сто долара, а тя ще разправи на целия град. Нека всички да се пукнат от завист и да приказват как си пилея парите. Но, Рет, не бива повече да ми носите такива скъпи вещи. Ужасно мило е от ваша страна, но аз наистина не мога да приема друго.
	— Наистина ли? Е, аз пък ще ви правя подаръци, докато това ми доставя удоволствие и докато мога да намирам неща, които да изтъкват прелестите ви. Ще ви донеса тъмнозелена моарирана коприна за рокля, подхождаща на шапката. Но ви предупреждавам, че никак не съм мил. Съблазнявам с шапки и дрънкулки, а после водя към пропаст. Помнете, че никога нищо не правя даром и без причина. Аз винаги си получавам дължимото.
	Черните му очи обходиха лицето й и се спряха на устните. Сега той сигурно щеше да си позволи волности, точно както бе предсказала Елен. Щеше да я целуне или да се опита да го стори, но в смущението си тя не знаеше на коя възможност да се спре. Ако му откажеше, той като нищо можеше да дръпне шапката от главата й и да я даде на друго момиче. А ако му разрешеше една съвсем прилична и кратка целувка, можеше да го накара да й донесе нови чудесни подаръци с надеждата пак да я целуне. Мъжете, Господ знае защо, много държаха на тия целувки. Често още след първата те лудо се влюбваха в девойката дотам, че се превръщаха в посмешище, но в случай, че тя беше умна и дълго време не ги допускаше до себе си. Колко вълнуващо щеше да бъде да накара Рет да се влюби в нея, да й го признае и да я моли на колене за целувка или усмивка. Е, добре, тя щеше да му позволи да я целуне.
	Но той не направи никакъв опит да го стори. Тя го погледна изкосо изпод спуснатите си ресници и промърмори насърчително:
	— Значи винаги си получавате дължимото, тъй ли? А какво очаквате да получите от мене?
	— Ще видим, ще видим…
	— Ако си мислите, че в замяна за шапката ще се омъжа за вас, не сте познали — дръзко му подхвърли Скарлет и кокетно отметна глава, а перото затрептя.
	Белите му зъби блеснаха под тънките мустаци.
	— Какво си въобразявате, мадам? Не искам да се женя нито за вас, нито за някоя друга. Бракът не е за мъж като мене.
	— Аха! — възкликна тя слисана и вече твърдо решена да го накара да си позволи волност. — Но аз дори нямам намерение да ви целуна.
	— А защо тогава устните ви са тъй смешно издадени напред?
	— О! — извика тя и в същия момент зърна в огледалото собственото си изражение. Видя, че алените й устни наистина са поотворени като за целувка. — О! — възкликна тя отново и загубила само обладание, тропна с крак. — Вие сте най-отвратителният човек, когото съм срещала. Не желая да ви виждам повече.
	— Ако наистина е тъй, щяхте да стъпчете шапката. Господи, наистина сте бясна и това много ви отива, както сигурно ви е известно. Хайде, Скарлет, стъпчете шапката, за да ми покажете какво мислите за мене и за моите подаръци.
	— Да не сте посмели да я пипнете! — викна тя и като я стисна здраво за фльонгата, почна да отстъпва назад. Той се приближи към нея, като се смееше тихичко, и улови ръцете й.
	— Скарлет, вие сте тъй млада, че късате сърцето ми — каза той. — И аз наистина ще ви целуна, както, изглежда, очаквахте. — Той се наведе небрежно и съвсем леко докосна бузата й с мустаците си. — Не мислите ли сега, че трябва да ме зашлевите, за да запазим приличието?
	С трепкащи устни тя вдигна поглед към очите му и дълбоко в тях видя толкова много весели искрици, че избухна в смях. Този човек умираше да дразни хората и наистина беше нетърпим! Щом не искаше да се ожени за нея и дори да я целуне, какво искаше тогава? Ако не беше влюбен, защо идваше толкова често и защо й носеше подаръци?
	— Това е по-добре — каза той. — Скарлет, аз ви влияя твърде зле и ако сте разумна, трябва да ме изпъдите… стига да можете. От мене е много трудно да се отърве човек. Но аз само ви вредя.
	— Тъй ли?
	— Не го ли виждате? Откакто ви срещнах на базара, поведението ви стана доста скандално. И за това съм виновен почти изцяло аз. Кой ви насърчи да танцувате? Кой ви принуди да признаете, че славната ви кауза не е нито славна, нито свята? Кой ви помогна да влезете в устата на градските клюкарки? И кой най-накрая ви подмами да приемете подарък, какъвто не би трябвало да взема нито една истинска дама?
	— Надценявате се, капитан Бътлър. Не съм сторила нищо чак толкова скандално, пък и аз бих извършила всичко, за което споменахте, и без ваша помощ.
	— Съмнявам се — промълви той с внезапно появило се сериозно и мрачно изражение. — Щяхте още да си бъдете съсипаната вдовица на Чарлс Хамилтън и щяхте да се славите с добрите си дела за ранените. Но ето какво се получи…
	Тя обаче не го слушаше, защото отново се разглеждаше доволно в огледалото и си мислеше как още същия следобед ще отиде в болницата с новата шапка, за да занесе цветя на оздравяващите офицери.
	Не й хрумна изобщо, че в последните му думи има истина. Тя не си даваше сметка, че Рет Бътлър е отворил вратата на вдовишкия й затвор и я е освободил, за да бъде отново като кралица, след като дните й на първа красавица сред момичетата бяха отдавна отминали. Не виждаше също, че под негово влияние твърде много се е отклонила от наставленията на Елен. Промяната се бе извършила постепенно, на пръв поглед не личеше връзка между пренебрегването на една или друга условност, още по-малко тези неща изглеждаха свързани с Рет. Тя не съзнаваше, че насърчена от него, е пренебрегнала много от най-строгите забрани на майка си относно приличието и е забравила трудно усвоените уроци за поведението на истинската дама.
	Виждаше само, че шапката й отива повече от всички други, които е носила, че не й струва нито цент и че Рет по всяка вероятност е влюбен в нея, макар че не иска да го признае. Ала тя непременно щеше да намери начин, за да го принуди да признае!
	На следващия ден Скарлет стоеше пред огледалото с гребен в ръка и фиби в устата и се опитваше да направи новата прическа, с която Мейбъл, току-що завърнала се от посещение при съпруга си в Ричмънд, бе предизвикала фурор в столицата. Наричаше се „котки, плъхове и мишки“ и бе много трудна за изпълнение. Косата се разделяше в средата и се навиваше на по три букли от двете страни на главата, големината на които постепенно се увеличаваше. Най-голямата, най-близо до пътя, беше „котката“. „Котката“ и „плъхът“ се правеха лесно, но „мишките“ непрекъснато се изплъзваха от фибите по най-досаден начин. Тя обаче бе твърдо решена да успее, защото Рет щеше да дойде на вечеря, а той винаги забелязваше новите рокли и фризури и ги коментираше.
	Докато прибираше с пот на чело буйните си, упорити кичури, долови леки стъпки в антрето на долния етаж и разбра, че Мелани се е върнала от болницата. Когато я чу да изкачва стълбата тичешком, като прескачаше през едно стъпало, тя разбра, че нещо не е наред, защото Мелани винаги се движеше спокойно като тежка дама. Тя се приближи до вратата и я отвори, а Мелани влетя в стаята зачервена, уплашена и някак гузна.
	По бузите й имаше сълзи, шапката бе паднала на гърба й, увиснала на панделките, а обръчите на кринолина й се люлееха силно. В ръката си стискаше нещо и заедно с нея в стаята нахлу тежката миризма на евтин парфюм.
	— Ах, Скарлет — изплака тя, след като затвори вратата и се отпусна на леглото. — Леличка прибра ли се? Не още? О, слава Богу! Толкова съм притеснена, че ще умра. Едва не припаднах, а отгоре на това чичо Питър ме заплаши, че ще каже на леля Пити!
	— Какво ще каже?
	— Че съм говорила с тази… с мис… с мисис… — Мелани започна да вее с кърпичка на разгорещеното си лице. — С онази червенокоса жена, Бел Уотлинг!
	— Мели, как е възможно! — викна Скарлет тъй смаяна, че не можеше да намери думи.
	Бел Уотлинг бе червенокосата жена, която зърна на улицата още при пристигането си в Атланта и която до този момент си бе спечелила лошата слава на най-покварената жена в града. В Атланта бяха надошли много проститутки заради войниците, но Бел се открояваше измежду всички с огнената си коса и крещящите, разголени рокли. Рядко я виждаха по Прасковената улица или в някой добър квартал, но когато се появеше, почтените жени бързаха да минат на другия тротоар, за да са по-далеч от нея. А Мелани бе разговаряла с това същество! Нищо чудно, че чичо Питър беше вбесен.
	— Ще умра, ако леля Пити научи! Нали знаеш, че ще се разплаче и ще разкаже на всички в града и тогава ще бъда опозорена — хлипаше Мелани. — А вината не беше моя. Аз… аз не можех да избягам. Щеше да е грубо. Скарлет, аз я… съжалих. Смяташ ли, че съм лоша, задето съм изпитала такова чувство към нея?
	Но Скарлет не се интересуваше от етичната страна на въпроса. Като повечето невинни и благовъзпитани жени изпитваше жадно любопитство по отношение на проститутките.
	— Какво искаше тя? Как се изразяваше?
	— О, езикът й е ужасен, но си личеше, че полага големи старания да изглежда изтънчена, бедничката. Аз излязох от болницата и като видях, че чичо Питър не ме чака с каретата, реших да се прибера пеша. Минах покрай двора на Емерсънови и изведнъж тя изскочи иззад живия плет, където се беше скрила. Ах, слава Богу, че Емерсънови са в Мейкън! И тогава каза: „Моля ви се, мисис Уилкс, поспрете да ви река нещо.“ Нямам представа откъде е научила името ми. Знам, че трябваше да побягна с все сила, но… Разбираш ли, Скарлет, тя ме гледаше тъй тъжно и умолително. Освен това беше с черна шапка и черна рокля, лицето й не беше изрисувано и изглеждаше съвсем прилично, само да не беше червената коса. И преди да отговоря, тя продължи: „Знам, че не бива да ви спирам, но рекох да говоря с оная дърта пуйка мисис Елсинг, а тя ме изгони от болницата.“
	— Наистина ли я нарече пуйка? — прекъсна я Скарлет и доволно се засмя.
	— О, не се смей. Никак не е весело. Изглежда, че мис… тази жена, иска да помага в болницата. Можеш ли да си представиш? Предложи да дежури като болногледачка всяка сутрин. Нищо чудно, че мисис Елсинг я е изпъдила от болницата — вероятно едва не е починала при тая наглост. А после ми каза: „И аз искам да помогна с нещо. Да не съм по-лоша от другите?“ Знаеш ли, Скарлет, това нейно желание да помогне много ме трогна. Не може да е толкова ужасна, щом желае да подкрепи каузата. Кажи, смяташ ли, че съм лоша, задето мисля така?
	— За Бога, Мели, какво ме интересува лоша ли си или не? Какво още каза тя?
	— Каза, че наблюдавала дамите, които ходят в болницата, и си помислила, че аз имам… добро лице, затова ме спряла. Събрала малко пари и искаше да ми ги даде за болницата, без да съм казвала никому откъде са. Мисис Елсинг нямало да позволи да се използват, ако знаела как са спечелени тези пари. Как са спечелени парите! Точно тогава си помислих, че ще припадна! Бях толкова притеснена и тъй горях от нетърпение да се махна, че казах: „Но да, разбира се, колко мило от ваша страна“ или някаква подобна глупост, а тя се усмихна и отвърна: „Вие постъпвате като истинска християнка“ — и ми пъхна в ръката мръсната си кърпичка. Уф, усещаш ли миризмата на парфюма й?
	Мелани протегна мъжка кърпичка, изпоцапана и воняща на евтин парфюм, в която бяха завързани няколко монети.
	— Точно ми благодареше и ми казваше как щяла да ми дава пари всяка седмица, когато чичо Питър се появи с каретата и ме видя! — Мелани се задави от сълзи и отпусна глава на възглавницата. — А като зърна кой е с мене, той… Скарлет, той ми се разкрещя! До този момент никой не ми е крещял през целия ми живот. Каза ми: „Веднага да се махате от тоя парцал!“ Разбира се, аз го направих, а той през целия път на връщане ме прекръстваше. Не ми даде да му обясня нищо и заплаши, че ще каже на леля Пити. Скарлет, моля те, слез долу и го помоли да не й казва. Може би тебе ще те послуша. Леличка ще умре само при мисълта, че съм погледнала тази жена в лицето. Ще идеш ли, моля те!
	— Ще ида. Но нека да видим колко пари има тук. Тежичко е.
	Тя развърза възела и на леглото се изсипаха цяла шепа златни монети.
	— Скарлет, но тук има петдесет долара! И то в злато! — възкликна смаяна Мелани, когато преброи лъскавите монети. — Кажи, как мислиш, дали е редно да използваме… ъъ… пари, спечелени… по този начин? Не смяташ ли, че Господ може би ще разбере желанието й да помогне и ще си затвори очите пред този грях? Като си помисля само от колко неща се нуждаем в болницата…
	Но Скарлет не я слушаше. Тя се бе втренчила в мръсната кърпичка и в гърдите й се надигаше чувство на унижение и ярост. В ъгъла й имаше монограм с инициали „Р.К.Б.“. Точно такава кърпичка имаше в най-горното чекмедже на скрина й. Рет й я беше дал предишния ден, за да увие горските цветя, които набраха. Тъкмо смяташе да му я върне, когато дойдеше на вечеря.
	Тъй значи, Рет общуваше с онова долно създание Уотлинг и й даваше пари. Ето какъв бил източникът на помощта за болницата. Злато, спечелено от пренесените през блокадата стоки. Как можеше Рет да има наглостта да погледне в очите порядъчна жена, след като ходеше при онова същество! И как бе могла да повярва, че той е влюбен в нея! Това беше доказателство, че не може да е влюбен.
	Падналите жени и всичко, свързано с тях, събуждаха у нея и любопитство, и отвращение. Тя знаеше, че мъжете покровителстват подобни жени от срамни подбуди, които една дама не бива дори да споменава или пък най-много шепнешком и със заобикалки. Винаги бе смятала, че само простолюдието си има вземане-даване с леки жени. До този момент никога не й беше хрумвало, че и почтени мъже, т.е. мъже, с които се срещаше в почтени къщи и с които танцуваше, биха могли да вършат подобни неща. Това й откриваше ново поле за размисъл, а разсъжденията й в тази насока я ужасяваха. Може би всички мъже го правеха! Не им ли стигаше, че караха жените си да вършат нещо тъй неприлично, ами си търсеха и леки жени и им плащаха за същото! О, мъжете бяха низки същества, а Рет Бътлър беше най-пропадналият измежду тях!
	Тя щеше да хвърли кърпичката в лицето му, да му покаже вратата и никога, никога да не му проговори. Но не, разбира се, че нямаше да постъпи така. Не би трябвало да му дава да разбере дори, че й е известно съществуването на леки жени, камо ли че знае за неговите посещения при тях. Това бе недопустимо за една дама.
	„Ах, само да не бях дама — мислеше си ядно тя. — Какво ли не бих му наприказвала на тоя безобразник!“
	И като смачка кърпичката в юмрука си, слезе към кухнята, за да намери чичо Питър. Когато мина покрай печката, пъхна кърпичката в огъня и загледа с безсилен гняв как тя изгаря.


>>	Глава XIV

	През лятото на 1863 година всяко южняшко сърце бе стоплено от надежда въпреки оскъдицата и лишенията, въпреки спекулата с храна и многото бедстващи семейства, въпреки смъртта, болестите и страданията, оставили отпечатъка си почти върху всеки дом, Югът отново твърдеше: „Още една победа и войната ще свърши!“ Твърдеше го дори с по-опияняваща увереност, отколкото предишното лято. Янките се оказаха костелив орех, но той най-после се пропукваше.
	Коледата на 1862 година беше щастлива за Атланта. Конфедерацията беше извоювала победа при Фредериксбърг и убитите и ранени янки наброяваха хиляди. През този сезон на празници веселието бе всеобщо — хората бяха изпълнени с радост и благодарност, че нещата тръгват на добре. Армията на Конфедерацията вече бе калена в битките, генералите й бяха доказали на какво са способни и всички знаеха, че когато през пролетта сраженията продължат, янките ще бъдат окончателно разгромени.
	Пролетта дойде и сраженията се подновиха. През май Конфедерацията извоюва нова голяма победа при Чансълърсвил. Югът ревеше от възторг.
	Едно кавалерийско нахлуване на янките в самата Джорджия бе превърнато в триумф за Конфедерацията. Хората още се смееха, потупваха се по гърба и казваха: „Тъй ами! Щом старият Нейтан Бедфорд Форест е по петите им, лошо им се пише!“ В края на април кавалерийски полк на янките от хиляда и осемстотин души начело с полковник Стрейт извърши изненадващо нападение в Джорджия, като се насочи към Роум, отдалечен на стотина километра северно от Атланта. Бяха се заели с амбициозния план да прекъснат тъй важната железопътна линия между Атланта и Тенеси, а после да поемат на юг към Атланта, за да разрушат фабриките и складовете за боеприпаси, съсредоточени в този възлов град на Конфедерацията.
	Нападението бе дръзко и щеше да струва скъпо на Юга, ако не беше Форест. С три пъти по-малко войници — ала какви славни войници, какви ездачи! — той ги подгони, въвлече ги в сражение, преди още да бяха стигнали Роум, изтощи ги с денонощни атаки и накрая успя да плени целия полк.
	Новината стигна до Атланта почти едновременно с известието за победата при Чансълърсвил и градът се разтресе от тържествуващи и присмехулни възгласи. Действително победата при Чансълърсвил бе от по-голямо значение, ала пленяването на нашественическия полк на Стрейт направи янките за смях.
	„Що им трябваше да се задяват със стария Форест?“ — весело повтаряше цяла Атланта и не спираше да преразказва случилото се.
	Пороят от военни успехи на Конфедерацията се лееше стремителен и могъщ и повличаше със себе си ликуващите хора. Наистина части на янките под командването на Грант бяха обсадили Виксбърг още от средата на май. Вярно, че Югът бе понесъл тежка загуба с фаталното раняване на Каменния Джаксън при Чансълърсвил. А и Джорджия бе изгубила един от най-смелите си и блестящи синове в лицето на генерал Коб, убит при Фредериксбърг. Но янките просто не можеха да си позволят повече загуби след Чансълърсвил и Фредериксбърг. Те щяха да бъдат принудени да се предадат и тогава тази жестока война щеше да свърши.
	Настъпиха първите дни на юли, а с тях пристигна и мълвата, потвърдена по-късно от бюлетините, че Лий настъпва в Пенсилвания. Лий беше на вражеска територия! Лий ги заставяше да се сражават. Това щеше да бъде последната битка на войната!
	Атланта беше обезумяла от възбуда, задоволство и неутолима жажда за мъст. Сега янките щяха да разберат какво означава войната да се води в собствените ти земи. Щяха да видят какво е да тъпчат нивите ти, да крадат конете и добитъка ти, да подпалят дома ти, да се хвърлят в затвора старци и момчета, да гладуват жени и деца.
	Всеизвестни бяха деянията на янките в Мисури, Кентъки, Тенеси и Вирджиния. Дори дечицата, треперещи от страх и омраза, можеха да изброят ужасите, които янките бяха предизвикали в окупираните територии. Атланта вече бе пълна с бежанци от източната част на Тенеси и градът бе чул за преживените страдания от разказите на очевидци. В тази част поддръжниците на Конфедерацията бяха малцинство и войната се бе стоварила върху тях с цялата си тежест. Това се отнасяше за всички гранични щати, където съсед издаваше съседа си и брат убиваше брата си. Бежанците горяха от желание да видят Пенсилвания превърната в огромно пожарище и дори най-кротките старци бяха обзети от мрачно злорадство.
	Ала когато се промъкна новината, че Лий е издал заповеди да не се докосва частна собственост в Пенсилвания и е обявил, че плячкосването ще се наказва със смърт, а армията ще заплаща всеки реквизиран предмет, доверието на народа към генерала силно се разклати въпреки досегашното преклонение пред подвизите му. Да не пусне войниците в богатите складове на този процъфтяващ щат! Как я мислеше тая работа генерал Лий? Та момчетата бяха гладни и имаха нужда от обувки, дрехи и коне!
	Една набързо надраскана бележка от Дарси Мийд до доктора, първата войнишка вест, получена в Атланта през тези начални юлски дни, бе предавана от ръка на ръка с нарастващо възмущение.
C>
	Татко, би ли могъл да уредиш нещо, за да ми изпратиш един чифт ботуши? От две седмици ходя бос и не виждам надежда да получа нови ботуши. Ако не носех толкова голям номер, можех да си взема от някой убит янки, както правят другите момчета, но още не съм срещнал янки с крака, големи колкото моите. Ако намериш ботуши, не ги пращай по пощата. Някой ще ги открадне по пътя и не бих го винил за това. Качи Фил на влака и го прати да ми ги донесе. Скоро ще ти пиша къде ще бъдем. Сега нямам представа, освен че се движим на север. В момента сме в Мериланд и всички казват, че отиваме към Пенсилвания…
	Татко, надявах се, че ще им го върнем тъпкано на янките, ала генералът каза не, а аз лично нямам желание да бъда застрелян, задето съм запалил къщата на някой янки. Татко, днес минахме през най-обширните царевични полета, каквито си виждал някога. У нас нямаме такава царевица. Ще ти призная, че скришом отмъкнахме малко, защото всички бяхме гладни, а това, което става зад гърба на генерала, не би трябвало да го тревожи. Само че всички момчета са болни от дизентерия и от царевицата им стана още по-зле. По-лесно е да ходиш с ранен крак, отколкото с дизентерия. Татко, моля те, опитай се да ми намериш някакви ботуши. Вече съм капитан, а един капитан трябва да е обут с ботуши, пък макар да е с вехта униформа и без еполети.
C$
	И все пак армията настъпваше в Пенсилвания, а това беше най-важното. Още една победа и войната щеше да свърши — тогава Дарси Мийд можеше да има колкото си ще ботуши, а момчетата щяха гордо да се върнат у дома и всички щяха да са щастливи. Очите на мисис Мийд се навлажняваха, когато си представеше как синът й най-после ще си дойде, за да си остане завинаги при нея.
	На трети юли телеграфът, носещ новини от север, внезапно замлъкна и тази тишина не беше нарушена до четвърти на обяд, когато във военния щаб в Атланта постепенно започнаха да пристигат откъслечни и уклончиви известия. В Пенсилвания, близо до някакво си градче Гетисбърг се бе водила тежка битка, в която беше взела участие цялата армия на Лий. Вестите бяха мъгляви, идваха бавно, защото битката се бе водила на вражеска територия и рапортите минаваха най-напред през Мериланд, предаваха се до Ричмънд и тогава до Атланта.
	Напрежението растеше и над града бавно пропълзяваше ужасът. Нищо не бе по-лошо от неизвестността. Семействата, пратили синове на фронта, се молеха горещо техните момчета да не са в Пенсилвания, но онези, които знаеха, че роднините им са в един и същи полк с Дарси Мийд, стискаха зъби и твърдяха, че за тях е чест да участват в голямата битка, в която янките ще бъдат окончателно разбити.
	В дома на леля Пити трите жени се вглеждаха една в друга със страх, който не можеха да скрият. Ашли беше в полка на Дарси Мийд.
	На пети пристигна злокобна вест, но не от север, а от запад. Виксбърг беше паднал след продължителна и тежка обсада и всъщност цялата река Мисисипи от Сейнт Луис до Ню Орлиънс беше в ръцете на янките. Конфедерацията беше разделена на две. По всяко друго време новината за това нещастие щеше да породи страх и скръб в Атланта. Но сега гражданите й не можеха да отделят голямо внимание на Виксбърг. Те мислеха за Лий и битката му в Пенсилвания. Загубата на Виксбърг нямаше да бъде катастрофа, ако Лий победеше на изток. Там бяха Филаделфия, Ню Йорк, Вашингтон. Падането им щеше да парализира Севера и щеше да изкупи с лихвите поражението при Мисисипи.
	Часовете се нижеха бавно, над града витаеше черната сянка на бедствието, затъмняваща жаркото слънце, и хората смаяно вдигаха очи към небето, невярващи, че то е ведро и синьо, а не свъсено и натежало от дъждовни облаци. Навсякъде — по предните веранди, по тротоарите, дори по средата на улицата — можеха да се видят скупчени жени, които се убеждаваха една друга, че щом няма новини, значи всичко е наред, мъчеха се да се утешат взаимно и да се покажат смели. Но като стрелкащи се по улиците на града прилепи нахлуваха зловещи слухове; че Лий е убит, че битката е изгубена, а загиналите, ранените и изчезналите нямат чет. Макар че хората се опитваха да не вярват на чутото, цели тълпи, разтърсени от ужас, се втурнаха към центъра на града, обсадиха редакциите на вестниците и щаба и умоляваха за вести, каквито и да е вести, дори и лоши.
	Гражданите се трупаха на гарата, с надежда да научат нещичко от пристигащите влакове, пред телеграфната служба, пред опустелия щаб, пред заключените врати на редакциите. Това бяха необичайно тихи тълпи, които безмълвно нарастваха. Не се приказваше. От време на време някой треперещ старчески глас молеше за вести, но това, вместо да възбуди шум сред множеството, само още повече сгъстяваше тишината, след като се чуеше все същият отговор: „Няма телеграми от Севера. Знае се само, че има битка.“ Нижеше се върволица от жени, които идваха пеша или с каретите си. Горещината от плътно прилепналите тела и прахът изпод нервно тъпчещите нозе създаваха невъобразима задуха. Жените не говореха, но на бледите им, изопнати лица бе изписана няма молба, която раздираше тишината по-силно от вик.
	Едва ли имаше къща в града, която да не бе изпратила в тази битка син, брат, баща, любим, съпруг. Хората чакаха да чуят, че смъртта е споходила техния дом. Очакваха смърт, но не допускаха поражение. Бяха изключили тази мисъл. Мъжете им умираха, може би точно сега издъхваха на прежурената трева по хълмовете на Пенсилвания. Възможно бе в този миг редиците на южняците да падат покосени като житни класове при буря, но каузата, за която се бореха, никога нямаше да загине. Хиляди можеха да умрат, но като в приказките нови хиляди мъже в сиви и кафяви униформи щяха да се изправят на тяхно място с боен възглас на уста. Откъде щяха да дойдат тези нови мъже, никой не знаеше. Знаеха само, че Лий е чудотворец, а армията на Вирджиния — непобедима, и вярваха в това, както вярваха, че на небето има справедлив бог, който ги закриля.


	Скарлет, Мелани и мис Пити седяха пред редакцията на „Дейли Егзаминър“ със свален гюрук на каретата, скрити под чадърчета. Ръцете на Скарлет се тресяха толкова силно, че чадърчето подскачаше над главата й, Пити беше крайно развълнувана и носът й потрепваше на кръглото лице, та съвсем приличаше на уплашен заек, ала Мелани седеше като издялана от камък и само тъмните й очи все повече се разширяваха. За два часа тя се бе обадила само веднъж, когато извади от чантичката си флакончето с амоняк и го подадена леля Пити и за пръв път й заговори с тон, в който го нямаше обичайното нежно внимание.
	— Вземи това, леличко, и го използвай, ако ти прилошее. Предупреждавам те, щом ти се завие свят, просто припадай и остави чичо Питър да те откара вкъщи, защото аз няма да мръдна оттук, докато не разбера за… докато не разбера. Нито пък ще позволя Скарлет да се отдели от мене.
	Ала Скарлет нямаше никакво намерение да се отделя от нея. Тя нямаше да иде никъде, където не би могла да чуе първите вести за Ашли. Дори и мис Пити да умреше, тя нямаше да се помръдне. Някъде далече Ашли се биеше, може би умираше, а редакцията на вестника бе единственото място, откъдето тя можеше да научи истината.
	Скарлет огледа тълпата и разпозна в нея приятели и съседи: мисис Мийд, с накриво сложена шапка, хванала под ръка петнайсетгодишния Фил; сестрите Маклюър, които се мъчеха да скрият конските зъби под треперещите си устни; мисис Елсинг, изправена като спартанска майка, чийто смут издаваха само провисналите от кока посивели кичури: Фани Елсинг, бледа като смъртник. (Не беше възможно Фани да е толкова разтревожена за брат си Хю. Дали си нямаше на фронта някой сериозен обожател, за когото никой не подозираше?) Мисис Мериуедър беше седнала в каретата си и галеше ръката на Мейбъл. Самата Мейбъл беше в толкова напреднала бременност, че бе неприлично да се появява пред хора, макар че шалът й беше грижливо загърнат около тялото. Защо ли изглеждаше толкова притеснена? Никой не бе чувал луизианските части да са изпратени в Пенсилвания. Вероятно сега косматият дребен зуав беше в Ричмънд.
	Сред тълпата настана раздвижване и хората, дето бяха по-отзад, се отдръпнаха, за да пропуснат Рет Бътлър, който, яхнал кон, внимателно си проправяше път към каретата на леля Пити. „Не му липсва смелост — помисли си Скарлет, — щом се появява тук сега, когато тая тълпа като нищо ще го разкъса, задето не носи униформа.“ Когато се приближи до тях, тя си каза, че с готовност би се нахвърлила първа върху него. Как смееше да язди този чудесен кон с лъскавите си ботуши и красивия си костюм от бял лен, тъй наконтен и сит, и да пуши скъпа пура, докато Ашли и другите момчета се биеха с янките боси, съсипани от жега, гладни и с прогнили от болестта черва?
	Хората му хвърляха унищожителни погледи, додето той бавно се придвижваше сред тях. Старците мърмореха ядно под носа си, а мисис Мериуедър, която не се боеше от нищо, се надигна леко в каретата си и ясно изрече: „Спекулант!“ — с тон, от който тази дума прозвуча като най-страшна обида. Той не обърна внимание на никого, а с повдигане на шапката поздрави Мели и леля Пити и като дръпна коня си от страната на Скарлет, наведе се към нея и й прошепна:
	— Не намирате ли, че моментът е съвсем подходящ за една от дежурните речи на доктор Мийд, в която да ни увери как победата е кацнала като горд орел върху бойните ни знамена?
	Нервите й бяха опънати от неизвестността и очакването и тя светкавично се извърна към него като разярена котка и тъкмо щеше да го среже, когато той я възпря с ръка.
	— Дойдох да ви кажа, уважаеми дами — рече той високо, — че бях в щаба и там започват ща пристигат първите списъци на убитите и пострадалите.
	Сред застаналите наблизо, които чуха тези думи, се разнесе шум и тълпата се разлюля, готова да се втурне по улица „Уайтхол“ към щаба.
	— Не отивайте там — извика той, като се изправи на стремето и вдигна ръка. Списъците са изпратени до двата вестника и сега се печатат. Стойте си по местата!
	— О, капитан Бътлър! — възкликна Мели и обърна към него просълзени очи. — Колко мило от ваша страна, че дойдохте да ни съобщите! Кога ще бъдат готови?
	— Всеки момент. Известията са изпратени в редакциите преди половин час. Дежурният майор не искаше да ги оповестява, докато не се отпечатат, защото се бои, че тълпата ще събори редакциите. А, вижте!
	Страничният прозорец на редакцията се отвори и оттам се протегна една ръка, стиснала сноп дълги и тесни шпалти, зацапани с печатарско мастило и почернели от гъсто изписаните имена. Всеки се бореше да докопа нещо и списъците се разкъсаха. Онези, които успяха да хванат някой лист, гледаха да се измъкнат назад, за да го прочетат, а останалите се блъскаха напред с викове: „Пуснете ме да мина!“
	— Дръж юздите — кратко нареди Рет, като скочи на земята и хвърли поводите на чичо Питър. Виждаха широките му рамене над тълпата, докато той безцеремонно разблъскваше хората и си пробиваше път. След малко се върна с пет-шест списъка в ръце. Подхвърли един на Мелани, а останалите раздаде на дамите, чиито карети бяха най-близо — сестрите Маклюър, мисис Мийд, мисис Мериуедър и мисис Елсинг.
	— Бързо, Мели! — извика Скарлет, а сърцето й щеше да се пръсне.
	Ръцете на Мели тъй силно трепереха, че не можеше да прочете нищо.
	— Вземи — прошепна Мели и Скарлет грабна листа от нея.
	Буквата „У“, къде беше буквата „У“? Ах, ето ги, чак отдолу, целите размазани.
	— Уайт — прочете тя и гласът й се разтрепера, Уилкинс. Уин… Фарън… О, Мели, няма го тук! Няма го тук! Ах, божичко, лельо! Мели, дръж амоняка! Повдигни я, Мели!
	Без да сдържа щастливите си сълзи, Мели закрепи люшкащата се глава на мис Пити и поднесе амоняка под носа й. Скарлет подхвана пълната стара дама от другата страна, а сърцето й пееше от радост. Ашли бе жив. Не беше дори ранен. Колко добър бе Господ, че го е запазил! Колко…
	В този миг чу зад гърба си тихо стенание и като се обърна, видя как Фани Елсинг захлупи глава върху гърдите на майка си, а листът със списъка се изплъзна от ръцете й. Тънките устни на мисис Елсинг затрепераха, докато прегръщаше дъщеря си, и тя ниско заповяда на кочияша: „Вкъщи! Бързо!“ Скарлет хвърли бърз поглед на списъка. Хю Елсинг го нямаше в него. Значи Фани си имаше любим и сега той беше мъртъв. Тълпата с мълчаливо съчувствие направи път на каретата на Елсингови, а след нея потегли двуколката на сестрите Маклюър, теглена от пони. Хванала поводите, мис Фейт седеше с вкаменено лице и за пръв път устните й успяваха да скрият щръкналите зъби. Смъртнобледа, мис Хоуп бе изопнала гръб, вкопчила се здраво в полата на сестра си. Приличаха на старици. Малкият им брат Далас бе техният любимец и единственият близък, който старите моми имаха на света. Сега Далас го нямаше.
	— Мели! Мели! — извика Мейбъл с радостен глас. — Рене е жив! И Ашли също! О, слава Богу! — Шалът й се беше свлякъл и състоянието и личеше ясно, но за пръв път нито нея, нито майка й ги беше грижа за това. — О, мисис Мийд, Рене е… — Гласът й тутакси пресекна. — Мели, виж! Мисис Мийд, моля ви! Нали Дарси не е…
	Мисис Мийд гледаше към скута си, без да повдигне глава, когато чу името си, но по лицето на малкия Фил, застанал до нея, всичко можеше да се прочете като в разтворена книга.
	— Хайде, мамо, недей! — повтаряше той безпомощно.
	Мисис Мийд вдигна очи нагоре и срещна погледа на Мелани.
	— Вече не му трябват ботуши — промълви тя.
	— О, мила! — извика Мелани и се разхлипа, като положи главата на мис Пити върху рамото на Скарлет. После слезе от каретата и се запъти към жената на доктора.
	— Мамо, нали ти останах аз — говореше Фил в отчаян опит да утеши жената до себе си, побеляла като платно. — Само ме пусни и ще ида да ги избия всичките янки…
	Мисис Мийд стисна здраво ръката му, като че никога нямаше да я пусне.
	— Не! — изстена тя и отвори уста, сякаш се задушаваше.
	— Млъкни, Фил! — укори го Мелани и като се качи в каретата, взе мисис Мийд в обятията си. — Мислиш ли, че на майка ти ще й олекне, ако застрелят и тебе? Никога не съм чувала подобна глупост. Закарай ни у дома, бързо!
	Фил взе поводите, а тя се извърна към Скарлет.
	— Щом заведеш леличка вкъщи, ела веднага у мисис Мийд. Капитан Бътлър, бихте ли съобщили на доктор Мийд? Той е в болницата.
	Каретата се придвижи сред оредяващата тълпа. Някои от жените плачеха от радост, но повечето стояха като истукани, без още да осъзнават тежките удари, които им се бяха стоварили. Скарлет наведе глава над зацапаните списъци и бързо зачете, като търсеше имената на приятели. След като Ашли беше жив, можеше да помисли и за други хора. Колко дълъг беше списъкът! И колко много бяха загиналите от Атланта, изобщо от Джорджия!
	Господи! „Калвърт, Рейфърд — лейтенант“. Рейф! Внезапно тя си припомни деня, бе тъй отдавна, когато двамата с него бяха избягали от къщи, но вечерта решиха да се върнат, защото бяха гладни и се страхуваха от тъмното.
	„Фонтейн, Джоузеф К. — редник“. Бедничкият свадливец Джо! А Сали едва се беше съвзела от раждането!
	„Мънроу, Лафейет — капитан“. Лейф беше сгоден за Катлийн Калвърт. Горката Катлийн! Нейната загуба беше двойна — на брат и на любим. Но Сали беше загубила още повече — и брат, и съпруг.
	Обзе я ужас. Страхуваше се да продължи. Леля Пити пъшкаше и се тресеше на рамото й, та Скарлет не особено внимателно я отмести в ъгъла на каретата и пак зачете.
	Не, тук имаше грешка, сигурно имаше грешка. Как тъй, защо трима Тарлтънови в списъка? Може би… може би печатарят беше повторил името в бързината. Ала не, тук бяха всичките. „Тарлтън, Брент — лейтенант“, „Тарлтън, Стюарт — ефрейтор“, „Тарлтън, Томас — редник!“ А Бойд, загинал още през първата година на войната, беше погребан кой знае къде във Вирджиния. Нямаше ги вече Тарлтъновите момчета. Нито Том, нито ленивите дългокраки близнаци с любимите им клюки и вечните им грубовати шеги, нито хапливия Бойд, пъргав и гъвкав като учител по танци.
	Не можеше да чете повече. Нямаше да понесе новината за смъртта на някое друго от момчетата, с които беше отраснала. Още помнеше закачките и целувките им. Защо не можеше да заплаче, да се освободи от желязната хватка, стегнала гърлото й?
	— Съжалявам, Скарлет — чу тя гласа на Рет и вдигна глава към него. Беше забравила, че той е още там. — Има ли много ваши приятели?
	Тя кимна и едвам проговори:
	— Почти от всяко семейство в окръга, а и всичките… и тримата Тарлтънови.
	Лицето му бе неподвижно и помръкнало, а в очите му нямаше присмех.
	— И това още не е краят — каза той. — Тук са само първите списъци — те не са пълни. Утре ще излязат по-дълги. — Сниши гласа си, за да не го чуят от близките карети. — Скарлет, изглежда, генерал Лий е загубил битката. Чух в щаба, че се е оттеглил в Мериланд.
	Тя вдигна уплашен поглед към него, но страхът й не идваше от поражението на Лий. Утре щяха да пристигнат по-пълни списъци на убитите! Утре. Не беше помислила за следващия ден, тъй голяма бе радостта й, че Ашли не е в днешния списък. Утре. Ами че той можеше да е мъртъв в тази минута, а тя щеше да бъде в неизвестност до утре, а може би и още цяла седмица.
	— Ах, Рет, защо трябва да има войни? Толкова по-добре щеше да е, ако янките се бяха съгласили да заплатят за негрите… По-добре дори да им ги бяхме отстъпили безплатно, отколкото да се бием за това.
	— Не е до негрите, Скарлет. Те са само оправдание. Войни ще има винаги, защото мъжете ги обичат. Жените не, но мъжете ги обичат дори повече, отколкото обичат жените.
	Устните му се извиха в скептична усмивка и сериозното изражение напусна лицето му. Той повдигна широкополата си панамена шапка.
	— Довиждане. Отивам да намеря доктор Мийд. Сигурно в този момент няма да схване иронията на положението, че точно аз ще го известя за смъртта на сина му. Но по-късно с ненавист ще си спомня, че един спекулант е съобщил за гибелта на героя.


	Скарлет даде чаша пунш на мис Пити и я накара да си легне, поръча на Приси и готвачката да я наглеждат и се запъти към къщата на семейство Мийд. Мисис Мийд беше на горния етаж с Фил и чакаше завръщането на съпруга си, а Мелани седеше в гостната и тихо разговаряше със съседките, дошли да поднесат съболезнования. В ръцете си държеше игла и ножици и преправяше една траурна рокля, с която мисис Елсинг бе услужила на мисис Мийд. Къщата се беше изпълнила вече с острата миризма на дрехи, врящи в домашно приготвена черна боя, защото в кухнята разплаканата готвачка бе сложила в един казан всички рокли на мисис Мийд.
	— Как е тя? — тихо попита Скарлет.
	— Нито сълза не пророни. Ужасно е, когато жените не могат да плачат. Не знам как издържат мъжете, без да плачат. Сигурно, защото са по-силни и храбри от нас. Каза, че сама ще иде в Пенсилвания, за да докара тялото му. Докторът не може да остави болницата.
	— Съвсем ще се съсипе. Защо не иде Фил?
	— Тя се бои, че щом се скрие от погледа й, веднага ще се присъедини към армията. Нали виждаш, че е по-едър от връстниците си, а сега ги вземат на шестнайсет години.
	Една по една съседките се измъкнаха, защото не им се щеше да са тук при завръщането на доктора, и Скарлет и Мелани останаха сами в гостната, заети с шев. Мелани беше тъжна, но спокойна, макар че върху роклята, която държеше, капеха сълзи. Очевидно на нея не й беше хрумнало, че битката може още да продължава и Ашли вече да е убит. Със свито сърце Скарлет се питаше дали да предаде на Мелани думите на Рет, за да получи съмнителна утеха от споделеното с нея страдание, или да ги запази за себе си. Накрая реши да мълчи. Не биваше Мелани да узнае колко много се бои тя за Ашли. Благодареше на Бога, задето всички, включително Пити и Мелани, бяха тъй притеснени и напрегнати сутринта, че не забелязаха странното й поведение.
	След като известно време шиха мълчаливо, чуха шум отвън и когато надникнаха иззад пердетата, видяха доктор Мийд да слиза от коня си. Раменете му бяха отпуснати, главата — сведена, а побелялата брада се разстилаше като ветрило по гърдите му. Той бавно влезе в къщата, остави шапката и чантата си и мълчаливо целуна двете момичета. После уморено заизкачва стълбите. Мигове след това слезе Фил — с дълги кокалести крайници и несръчни движения. Момичетата го подканиха с поглед да остане при тях, но той излезе на предната веранда и като седна на най-горното стъпало, обхвана с ръце наведената си глава.
	Мели въздъхна.
	— Сърдит е, че не го пускат да се бие с янките. Петнайсетгодишен е само! Ах, Скарлет, какво ли щастие е да имаш такъв син!
	— За да го убият, нали? — възрази кратко Скарлет, като си помисли за Дарси.
	— По-добре да имаш син, пък макар и да го убият после, отколкото никога да не си имала — рече Мелани задавено. — Ти не можеш да го разбереш, Скарлет, защото си имаш малкия Уейд, но аз… О, Скарлет, толкова ми се иска да си родя детенце! Знам, ти си мислиш, че е некрасиво да го казвам гласно, но нали това е мечтата на всяка жена.
	Скарлет едва се въздържа да не изсумти пренебрежително.
	— Ако Господ пожелае да… да прибере Ашли, допускам, че бих го понесла, макар че умре ли той, по-добре да умра и аз. Все пак Бог ще ми даде сили да преживея тази мъка. Но да го загубя, без да имам дете от него, това ще е страшно! Скарлет, ти си тъй щастлива! Загуби Чарли, но имаш неговия син за утеха. А ако Ашли загине, аз няма да си имам никого. Прости ми, Скарлет, но понякога изпитвам завист към тебе…
	— Завист… към мене? — извика Скарлет, прободена от угризения.
	— Да, защото имаш син, а аз нямам. Някой път дори си въобразявам, че Уейд е мой, защото е тъй ужасно да нямаш дете.
	— Дрън-дрън! — отдъхна си Скарлет. Тя хвърли бърз поглед към крехката фигурка, привела пламнало лице над ръкоделието. Мелани искаше деца, но как щеше да роди с това недоразвито телце. Беше малко по-висока от дванайсетгодишно момиченце, ханшът й беше съвсем тесен, а гърдите плоски. Самата идея Мелани да има дете беше отблъскваща за Скарлет. Тя я навеждаше на мисли, непоносими за нея. Ако Мелани родеше дете от Ашли, сякаш щеше да открадне от Скарлет нещо, което й принадлежеше по право.
	— Прости ми, моля те, задето казах това за Уейд. Знаеш колко го обичам. Не ми се сърдиш, нали?
	— Не бъди глупава — сухо я пресече Скарлет. — По-добре излез на верандата и направи нещо за Фил. Той плаче.


>>	Глава XV

	Армията, отблъсната към Вирджиния, устрои зимен лагер край река Рапидан — една армия, уморена и съсипана след претърпяното при Гетисбърг поражение. С наближаването на коледните празници Ашли получи отпуск и се прибра у дома си. Бурята от чувства, бликнали в гърдите й при тази първа среща след двегодишна раздяла, потресе и уплаши Скарлет. Някога, на сватбата на Ашли и Мелани в Дванайсетте дъба, й се струваше, че не би могла да го обича по-отчаяно силно, отколкото в този миг. Вече разбираше, че тогава е изпитвала по-скоро разочарованието на разглезено дете, лишено от играчка. Сегашните й чувства бяха изострени от продължителните мечти за любимия, засилени бяха от принудителното й мълчание по отношение на всичко, свързано с него…
	Този Ашли Уилкс с избелялата си зацапана униформа, с просветляла от лятното слънце руса коса беше съвсем различен от младежа със сънливи очи и приятни маниери, когото бе обичала тъй страстно преди войната. Сега още повече я вълнуваше. Светлата му кожа бе придобила бронзов оттенък, високата му фигура изглеждаше още по-стройна и жилава, а дългите мустаци на кавалерист завършваха портрета на един кален и мъжествен боец.
	Овехтялата си униформа носеше с горда военна стойка, на кръста му в ожулен кобур имаше пистолет, а дългата ножница се удряше в стройните му бедра и подрънкваше ведно със слабия звън на потъмнелите шпори. Тъй изглеждаше той, майор Ашли Уилкс. У него вече личеше навика да командва, бе придобил улегналия маниер на сигурен в себе си и в своя авторитет човек, а около устата му бяха започнали да се вдълбават две мрачни резки. Имаше нещо ново и непознато и във фигурата му със заякнали рамене и в хладния блясък на очите му. Вместо някогашната ленивост и вялост у него сега се долавяше живата напрегнатост на дебнещ звяр; беше нащрек като човек, чиито нерви са изопнати струни. В израза му личеше умора, сякаш постоянно го преследваше някаква натрапчива мисъл, кожата на лицето му бе обгоряла, нежните скули изпъкнали — това бе нейният Ашли, все тъй красив и в същото време толкова променен.
	Скарлет се канеше да прекара Коледа в Тара, но след като пристигна телеграмата от Ашли, никаква земна сила, дори изричното нареждане на разочарованата Елен не бе в състояние да я помръдне от Атланта. Ако Ашли бе решил да иде в Дванайсетте дъба, тя щеше да бърза за Тара, та да е по-близо до него; ала той бе писал на семейството си да дойде при него в Атланта и мистър Уилкс, Хъни и Индия вече бяха в града. След две тъй дълги години да иде в Тара и да пропусне възможността да го види? Да не чуе гласа му, от който сърцето й трепваше, да не може да прочете в очите му, че не я е забравил? Никога! За нищо на света, дори заради майка си.
	Ашли си дойде четири дни преди Коледа с група момчета от окръга, също пуснати в отпуск — една тъжно оредяла компания след сражението при Гетисбърг. Сред тях бяха Кейд Калвърт, отслабнал, направо измършавял, с постоянни пристъпи на кашлица; двама от синовете на Мънроу, тръпнещи от възбуда, задето си идваха в отпуск за пръв път от 1861 година, а също Алекс и Тони Фонтейн — много пияни, шумни и заядливи. Групата разполагаше с два часа при смяната на влаковете и тъй като дипломатическите способности на трезвите й членове бяха съвсем недостатъчни, за да попречат на Фонтейнови да се бият един с друг или със съвсем непознати хора на гарата, Ашли ги заведе всички в дома на леля Питипат.
	— Човек ще помисли, че са им били малко сраженията във Вирджиния — горчиво се изсмя Кейд на Фонтейнови, наежени един срещу друг като бойни петли в спор кой пръв да целуне поласканата и примряла от вълнение леля Пити. — Откак стигнахме Ричмънд, не са изтрезнявали и все търсят с кого да се сбият. Натъкнаха се на военен патрул и ако не беше Ашли с неговата медена уста, Коледата щяха да я изкарат в затвора.
	Ала думите му едва достигаха до Скарлет, изпаднала в опиянение, задето е в една и съща стая с Ашли. Как бе могла през тези две години да си помисли, че има и други мъже, които са приятни, красиви или вълнуващи? Как беше търпяла да й се обясняват в любов, когато на света съществуваше Ашли? Той си беше отново у дома и само някакви метри я деляха от него. Трябваше да събере цялата си сила, за да не се разплаче от щастие всеки път, когато го погледнеше — седнал на канапето, заобиколен от Хъни, Индия и увисналата на рамото му Мели. Само да можеше и тя да седне до него и да провре длан в неговата! Да можеше от време на време да го докосва по ръкава, за да се увери, че наистина е тук, да милва пръстите му и да изтрие радостните си сълзи с неговата кърпичка. Защото Мелани правеше всички тези неща, без да се срамува. В щастието си тя бе забравила своята стеснителност и сдържаност, обгръщаше го с две ръце и в усмихнатите й насълзени очи светеше нескривано обожание. А Скарлет бе твърде радостна, за да се дразни от това, твърде развълнувана, за да изпитва ревност. Ашли най-после си беше у дома!
	От време на време тя притискаше длан към бузата си, където той я бе целунал, усещаше отново сладкото вълнение от докосването на устните му и му се усмихваше. Разбира се, той не целуна нея първа. Мели се хвърли в обятията му, разхълца се неудържимо и го стисна тъй, сякаш никога нямаше да го пусне. А после Хъни и Индия увиснаха на врата му и го откъснаха от Мелани. След това Ашли целуна баща си и в сдържаната им, но нежна прегръдка отново ясно пролича дълбокото, лишено от показност чувство, което съществуваше между тях. После дойде ред на леля Пити, подскачаща от вълнение със смешно малките си крачета. Накрая Ашли се обърна към нея, както бе заобиколена от момчетата, напиращи да я прегърнат, и каза, преди да допре устни до бузата й:
	— Ето я и Скарлет, нашата хубавица!
	При тази целувка всички думи, приготвени за посрещането му, излетяха от главата й. Часове трябваше да минат, за да си припомни, че не я целуна по устните. Тогава трескаво се запита дали той щеше да го стори, ако се бяха срещнали насаме, дали щеше да приведе високата си фигура над нея, да я накара да се вдигне на пръсти и да я задържи в дълга, много дълга прегръдка. И тъй като подобна мисъл я изпълваше с блаженство, тя повярва, че точно така би станало. Но времето щеше да стигне за всичко, една цяла седмица! Със сигурност щеше да успее да нареди нещата тъй, че да останат сами и да му каже: „Помниш ли как яздехме някога по нашите тайни пътеки?“, „Помниш ли каква луна имаше вечерта, когато седяхме на верандата на Тара и ти ми каза онова стихотворение?“ (Господи! Как ли му беше заглавието?), „Помниш ли как си изкълчих глезена и ти ме занесе до нас на ръце в здрача?“
	О, можеше да му каже толкова неща, които започваха с думите „Помниш ли“. Толкова много скъпи спомени, дето биха го върнали към прекрасните дни, когато скитаха из окръга като безгрижни деца, дните, преди Мелани Хамилтън да се появи на хоризонта. И докато разговаряха, може би пак щеше да зърне светлината на разпалени чувства в очите му и да получи някакво бегло доказателство, че при всичката съпружеска обич, която засвидетелстваше на Мелани, все още е привлечен от Скарлет тъй страстно, както бе проличало от неволното му признание в деня на градинското увеселение. Не й беше хрумнало да гради планове за бъдещето в случай, че Ашли й признаеше недвусмислено любовта си. Достатъчно й бе само да се увери, че той не е безразличен… Да, тя можеше да чака, да отстъпи на Мелани първа да преживее щастливия си час, като мачка ръкава му и плаче. В края на краищата какво разбираше от любов момиче като Мелани?
	— Скъпи, но ти приличаш на дрипльо — възкликна Мелани, когато се поуталожи възбудата от срещата. — Кой ти е сложил тия сини кръпки на униформата, и то тъй неумело?
	— Аз пък си мислех, че съм неотразим — отвърна Ашли и се огледа. — Трябва да ме сравниш с тези парцаливци, за да ме оцениш по достойнство. Слугата ми закърпи униформата и смятам, че добре се справи, като се има предвид, че не е хващал игла, преди да почне войната. Колкото до сините кръпки, или трябваше да ходя с дупки на панталоните, или да използвам плат от униформата на пленен янки — друг избор нямах. Недей казва, че съм дрипльо, а бъди благодарна, че не се прибрах бос. Миналата седмица старите ми ботуши съвсем се разпаднаха и щях да си дойда у дома с увити в чували крака, ако не бях имал късмета да застреляме двама разузнавачи на янките. Ботушите на единия ми бяха точно по мярка.
	И той протегна дългите си крака в ожулени ботуши, за да им се възхитят всички.
	— Ботушите на другия ги взех аз, но не ми стават — намеси се Кейд. — С два пръста са по-малки и сега така ме убиват, та ми е черно пред очите. Ама важното е, че се прибирам у дома издокаран.
	— Убиват му, но не ги даде на нас, прасето стиснато — обади се Тони. — А щяха идеално да прилегнат на нашите малки, аристократични фонтейновски крака. По дяволите, срам ме е да се покажа пред мама в тия разкривени обуща. Преди войната тя нямаше да позволи и на черните да обуят такива.
	— Не бой се — каза Алекс, като измерваше с поглед ботушите на Кейд. — Ще му ги смъкнем във влака за към къщи. Пред мама ще се покажа, без да ми мигне окото, но гръм да ме трес… тъй де, исках да кажа, че не ща Димити Мънроу да ми види изскочилите пръсти.
	— А, не, тези ботуши са си мои. Пръв си ги заплюх — озъби се Тони на брат си и Мелани, тръпнеща от страх, че назрява една от прочутите фонтейновски кавги, побърза да се намеси и да ги помири.
	— Знаете ли с каква голяма брада щях да ви се представя, момичета? — каза Ашли и потърка със съжаление страните си, където още личаха позавехнали драскотини от бръснач. — Чудесна брада беше, нищо, че сам го заявявам. Нито Джеб Стюарт, нито Нейтан Бедфорд Форест могат да се похвалят с по-хубава. Но когато пристигнахме в Ричмънд, тези двама непрокопсаници — той посочи Фонтейнови — решиха, че щом те ще си бръснат брадите, трябва да махнат и моята. Натиснаха ме и ме обръснаха и само по чудо не ме заклаха. Добре че Евън и Кейд се намесиха, та отървах поне мустаците.
	— На ти тебе сега! Мисис Уилкс, вие трябва да ни благодарите. С тая брада никога нямаше да го познаете и да го пуснете у дома си — заяви Алекс. — Направихме го, за да покажем колко сме му благодарни, задето уговори патрула да не ни вкарва в затвора. Кажете една дума само и ще му смъкнем мустаците начаса.
	— Не, не, благодаря — бързо отвърна Мелани и с уплаха се вкопчи в мъжа си, защото тези смугли дребни младежи наистина изглеждаха способни на всякакъв вид насилие. — Мисля, че мустаците му са просто чудесни.
	— Това се казва любов — заявиха Фонтейнови, като се спогледаха и дълбокомислено поклатиха глави.
	Щом Ашли излезе в студа, за да изпрати момчетата до гарата с каретата на леля Пити, Мелани дръпна Скарлет за ръката.
	— Униформата му е ужасна, нали? Ех, че изненада ще бъде новото сако! Защо нямах плат и за панталон!
	Това сако за Ашли беше от дълго време болното място на Скарлет, защото пламенно желаеше тя, а не Мелани да му го поднесе като коледен подарък. Сивата вълна за униформи беше станала по-голяма рядкост от скъпоценните камъни и Ашли, както почти всички, носеше дрехи от домашно тъкан плат. Ала дори и този плат не бе в изобилие и много от войниците бяха облечени в униформите на пленени янки, пребоядисани в тъмнокафяво с боя от орехови черупки. Мелани бе имала редкия шанс да се сдобие с парче сиво сукно за сако — доста късичко наистина, но все пак сако. Тя се бе грижила в болницата за един младеж от Чарлстън и когато той умря, бе отрязала къдрица от косата му и я бе изпратила на майка му заедно с оскъдното съдържание на джобовете му. В утешително писмо й бе описала последните му часове, без, разбира се, да споменава за мъките, в които бе умрял синът й. Двете жени започнаха да си пишат и щом майката узна, че Мелани има съпруг на фронта, изпрати й това парче сиво сукно и няколко медни копчета, които беше купила за сина си. Платът беше чудесен, плътен и топъл, с мек отблясък, явно контрабанден и очевидно много скъп. Сега беше занесен на шивача и Мелани го подканяше да бърза, та да стане за Коледа. Скарлет би дала всичко, за да осигури останалите неща за униформата, ала необходимите материали просто липсваха в Атланта.
	Тя също бе приготвила коледен подарък за Ашли, но той бе незначителен и направо бледнееше пред разкоша на сивото сако на Мелани. Беше малък несесер, изработен от фланелен плат, съдържащ целия скъпоценен комплект игли, който Рет й беше донесъл от Насо, три от ленените й кърпички, дошли от същия източник, две макари с конци и малка ножичка. Но тя искаше да му даде нещо по-интимно, нещо, което съпруга би подарила на мъжа си — риза, чифт ръкавици, шапка. О, да, една шапка — на всяка цена. Плоското кепенце, което Ашли носеше, изглеждаше тъй нелепо на главата му. Скарлет винаги бе мразила кепетата. Какво от това, че Каменния Джаксън ги предпочиташе пред меките филцови шапки? Този факт съвсем не бе достатъчен, за да им придаде елегантност. В Атланта обаче можеха да се намерят само груби вълнени шапки, а те бяха още по-глупави и от смешните кепета.
	Както се беше размислила за шапки, Скарлет се сети за Рет Бътлър. Той имаше цял куп шапки — широкополи панамени за лятото, високи цилиндри за официални случаи, шапки за лов, филцови бомбета в кафяво, черно и синьо. За какво му бяха нужни всичките, след като скъпият й Ашли яздеше под дъжда и във врата му се стичаше вода, защото нямаше шапка с периферия, която да го предпази.
	„Ще накарам Рет да ми даде новата си черна филцова шапка — реши тя. — Ще я гарнирам със сива панделка, ще избродирам на нея инициалите на Ашли, за чудо и приказ ще стане!“
	След това се замисли и дойде до извода, че трудно ще вземе шапката, без да предложи някакво обяснение. Беше й невъзможно да каже на Рет, че я иска за Ашли. Той щеше да повдигне вежди с отвратителния си маниер, който винаги използваше, щом тя само споменеше името на Ашли, и най-вероятно щеше да й откаже. Е, все щеше да измисли някоя жална история за войник от болницата, който има нужда от шапка, а истината Рет никога не биваше да узнае.
	През целия следобед тя прилагаше всевъзможни хитрини, за да остане насаме с Ашли, макар и за няколко минути, но Мелани постоянно беше до него, а Индия и Хъни неотлъчно го следваха по петите и безцветните им, лишени от ресници очи го гледаха с възторг. Дори Джон Уилкс, видимо горд със сина си, нямаше възможност да поговори на спокойствие с него.
	Същото беше и по време на вечерята, когато всички го отрупаха с въпроси за войната. Войната! Кой го беше грижа за войната! Скарлет чувстваше, че и Ашли не се интересува много от тази тема. Той описваше надълго и нашироко едно-друго, често се смееше и изобщо все не спираше да говори — нещо, което тя не бе забелязвала у него преди, но по същество казваше твърде малко. Подхвърляше шеги и разправяше смешни истории за приятелите си, надсмиваше се над маскировките, описваше откъм комичната страна глада и дългите походи в дъжда и предаде с подробности как изглеждал генерал Лий, когато правил преглед на войската след Гетисбърг и попитал: „Господа, нали вие сте от Джорджия? Помнете, че без вас нищо не можем да направим!“
	На Скарлет й се мярна мисълта, че той разказваше тъй трескаво и без прекъсване, за да не им позволи да задават въпроси, на които не желаеше да отговаря. Когато забеляза как свежда очи или ги отклонява встрани под продължителния настойчив и разтревожен поглед на баща си, у нея се надигна някакво смътно безпокойство и объркване, породени от подозрението, че той крие нещо. Но това чувство бързо отмина, защото в съзнанието й всичко бе изместено от сияйното щастие и страстното желание да бъде сама с любимия.
	Блаженото й състояние продължи до момента, когато всички насядали около открития огън в камината почнаха да се прозяват и мистър Уилкс с момичетата тръгнаха за хотела. Скарлет се качи с Ашли, Мелани и Питипат по стълбата, осветявана от чичо Питър, и тогава в сърцето й нахлу хлад и настроението й помръкна. До момента, когато застанаха на горната площадка, Ашли бе неин, само неин, макар и да не му каза една дума насаме през целия следобед. Ала сега, след като Мелани пожела лека нощ, Скарлет видя как страните й внезапно поаленяха и тя затрепера. Погледът й беше сведен надолу, към килима, но макар че изглеждаше овладяна от страх и силно смутена, ясно бе, че изпитва неудържимо щастие. Ашли отвори вратата и тя влезе вътре, без дори да вдигне очи. Ашли бързо и отсечено каза лека нощ и също не пожела да погледне Скарлет.
	Вратата се затвори зад тях и Скарлет остана на площадката, стъписана и отчаяна. Ашли вече не беше неин. Той беше на Мелани. И докато Мелани беше жива, щеше да влиза в една спалня с него и да затваря вратата пред Скарлет, да се отделя с него от целия свят.


	Ашли пак заминаваше. Връщаше се във Вирджиния към дългите походи в лапавицата, към нощуването в снега на гладен стомах, към болката, лишенията и риска в един миг да бъдат унищожени прелестната му златокоса глава и гордото му стройно тяло, да бъде смазан като мравка под безмилостния ботуш на войната. Седмицата на призрачна омая и безброй блажени мигове отмина.
	Отлетя бързо като сън, ухаещ на коледна елха, искрящ от светлината на свещички и домашно приготвен бенгалски огън, сън, в който минутите се изнизаха трескаво като ударите на развълнувано сърце. В тази задъхана седмица Скарлет томително се отдаваше на непреодолимия си вътрешен стремеж да запълни всяка минута със случки, които да си спомня след неговото заминаване, със събития, дето на воля да извиква наново и наново в съзнанието си през идните протяжни месеци и да извлича всяко зрънце утеха от тях. Тя танцуваше, пееше, смееше се заради Ашли, вършеше му дребни услуги, стараеше се да предугажда всичките му желания, усмихваше се, щом той се усмихнеше, и замълчаваше, щом той заговореше, следеше го с очи и поглъщаше всяка извивка на стегнатото му тяло, всяко повдигане на веждите, всяка гънка около устните. Всичко запечатваше в съзнанието си, защото една седмица минава бързо, а войната продължава цяла вечност.
	Тя седеше на дивана в гостната и държеше в ръце прощалния си подарък за него в очакване той да се сбогува с Мелани и да слезе по стълбите. Молеше се горещо да е сам и Бог да й дари няколко минути в уединение с него. Напрягаше слух, за да долови звуци от горния етаж, но къщата бе необичайно притихнала и в безмълвието единственият шум бе собственото й дишане. Леля Питипат беше в стаята си и плачеше, заровила лице във възглавниците, защото Ашли се бе сбогувал с нея преди половин час. Иззад затворената врата на спалнята на Мелани не се чуваха нито приглушени гласове, нито плач. На Скарлет й се струваше, че той от часове седи в тази стая, и с горчивина изпращаше всяка минутка от прощаването със съпругата му, защото миговете отлитаха бързо, а му оставаше толкова кратко време.
	Тя си помисли за всички неща, които искаше да му каже през тази седмица. Но тъй и не намери сгоден случай и разбираше, че това може би никога вече няма да й се удаде.
	Някои от тези неща бяха просто глупави дреболии като: „Ашли, ще се пазиш, нали?“, „Моля те, гледай краката ти да са сухи. Ти толкова лесно простиваш“, „Не забравяй да слагаш вестник на гърдите си под ризата. Много добре предпазва от вятъра.“ Ала имаше и други, по-важни неща, които искаше да му каже, много по-важни неща, които искаше да чуе от него или дори само да ги прочете в очите му.
	Толкова неизказани думи, а нямаше време! Дори няколкото минути, които оставаха, можеха да й бъдат отнети, ако Мелани слезеше да го изпрати до вратата или чак до каретата. Защо не беше намерила начин по-рано да поговори с него? Но Мелани не се откъсваше от съпруга си и го милваше с поглед, пълен с обожание; къщата постоянно беше претъпкана с приятели, съседи и роднини и от сутрин до вечер Ашли за минутка не оставаше сам. А в полунощ вратата на спалнята се затваряше зад него и Мелани. Нито веднъж през тези дни той не бе издал в погледите и думите си към Скарлет дори сянка от друго чувство освен братска обич или привързаност към стара приятелка. Не можеше да го пусне да замине, може би завинаги, без да узнае дали той още я обича. А после, дори да го убиеха, утехата от тайната му любов щеше да стопля сърцето й, докато е жива.
	След като бе чакала цяла вечност, както й се струваше, тя чу стъпките му в спалнята на горния етаж и скърцането на вратата, която се отвори и затвори. А сега заслиза по стълбите. Сам! Слава Богу! Очевидно Мелани твърде тежко преживяваше раздялата и бе останала в стаята си. Най-после за няколко скъпоценни минути тя щеше да го има само за себе си.
	Той бавно слезе по стълбите с подрънкващи шпори, а сабята му глухо потупваше по високите ботуши. Влезе в гостната с мрачен поглед. Опита се да се усмихне, но лицето му беше бледо и напрегнато, като че имаше скрита кървяща рана. Тя стана, щом той влезе, и със задоволството на собственица си каза, че не е виждала по-красив офицер. Дългият кобур, коланът, сребърните шпори и ножницата блестяха, старателно лъснати от чичо Питър. Новото сако не му прилягаше твърде, защото шивачът беше бързал и някои от шевовете бяха поизкривени. А и с хубавия си плат това сиво сако бе в плачевно несъответствие с износените, окървавени груби панталони и ожулените ботуши, но за нея той беше прекрасният рицар и дори да беше в сребърни доспехи, нямаше да й се стори по-хубав.
	— Ашли — задъхано изрече тя с молба в гласа, — мога ли да дойда с тебе до влака?
	— Моля те, недей. Татко и момичетата ще бъдат там. Пък и ще запазя по-приятен спомен от сбогуването ни, ако стане тук, а не на студената гара. Спомените толкова много значат за човека.
	Скарлет веднага се отказа от плана си. Щом Индия и Хъни, които не можеха да я понасят, щяха да бъдат на изпращането, тъй или иначе, нямаше да успее да поговори с него насаме.
	— Няма да дойда тогава. Виж, Ашли! Имам още един подарък за тебе.
	Малко смутена сега, когато бе настъпил моментът да му го даде, тя разгъна пакета. Това беше дълъг жълт пояс от плътна китайска коприна, обточен с тежки ресни. Рет Бътлър й беше донесъл няколко месеца по-рано от Хавана жълт шал, ярко избродиран със сини и алени птици и цветя. През последната седмица тя търпеливо бе разшила цялата бродерия и го бе прекроила в пояс.
	— Скарлет, но той е чудесен! Сама ли го уши? Тогава ще ми бъде още по-скъп. Ти ми го сложи, моето момиче. Приятелите ще умрат от завист, като ме видят такъв издокаран с ново сако и пояс.
	Тя обви ярката коприна около тънкия му кръст и завърза краищата с „възела на влюбените“. Мелани му беше подарила сако, но пък този пояс бе нейният дар, нейният таен залог за любов, с който той щеше да влезе в бой и щеше винаги да си я спомня, щом го погледнеше. Тя се отдръпна назад и го огледа, сияеща от гордост. Каза си, че дори Джеб Стюарт с неговия развяващ се пояс и перо на шапката не изглежда тъй ослепителен като любимия й.
	— Много е красив — повтори той, като попипваше ресните, — но сигурно си развалила някоя своя рокля или шал, за да го направиш. Не биваше, Скарлет. Хубавите неща трудно се намират днес.
	— О, Ашли, аз бих…
	Искаше да каже „Бих изтръгнала и сърцето си, за да ти го дам, стига да го поискаш“, ала вместо това рече:
	— Бих направила всичко за тебе.
	— Наистина ли? — попита той и лицето му просветля малко. — Тогава направи нещо за мене, Скарлет, и аз бих се чувствал по-добре, докато съм далече оттук.
	— Какво е то? — радостно възкликна тя, готова да сътвори и чудо.
	— Скарлет, ще се грижиш ли за Мелани, докато ме няма?
	— Да се грижа за Мели?
	Сърцето й се сви от горчиво разочарование. Такава значи беше последната му молба към нея, а тя копнееше да му обещае нещо възвишено и красиво! И тогава в гърдите й забушува гняв. Това мигновение принадлежеше само на нея, за да го прекара с Ашли, на нея и на никой друг. Ала макар че Мелани я нямаше, бледата й сянка отново беше между тях. Как можа той да намеси нейното име при сбогуването им? Как можа да поиска подобно нещо?
	Но за него разочарованието й остана незабелязано. Както някога той бе вперил поглед през нея и отвъд нея към нещо далечно, без да я вижда.
	— Грижи се за Мелани, наглеждай я. Тя е много крехка, но не си дава сметка за това. Ще се съсипе от шиене и грижи за болните. При това е твърде плаха и чувствителна. Освен леля Питипат, чичо Хенри и тебе тя си няма никого на тоя свят, ако не смятаме семейство Бър от Мейкън, но те са трети братовчеди. Ти виждаш, Скарлет — леля Пити е като дете, а чичо Хенри е вече старец. Мелани много те обича не само защото беше жена на Чарли, а и защото… е, защото си това, което си, и изпитва към тебе сестринска привързаност, мъчат ме кошмари, като си представя какво ще стане с нея, ако ме убият и ако няма близък, към когото да се обърне. Обещаваш ли?
	Тя дори не чу последната му молба, защото се ужаси от зловещите думи „ако ме убият“.
	Дни наред бе чела задъхано списъците на убитите с пълното съзнание, че ако нещо му се случи, за нея ще настъпи краят на света. И все пак крепеше я някаква вътрешна увереност, че дори цялата армия на Конфедерацията да изгине, Ашли ще оцелее. А сега той сам бе изрекъл страшните думи! Полазиха я ледени тръпки, обзе я суеверен ужас, с който разумът й беше безсилен да се пребори. В жилите й течеше ирландска кръв и тя вярваше в предчувствия и вещания, особено що се отнася до смъртта, а в широко разтворените му сиви очи виждаше безгранична тъга, което сигурно значеше, че е почувствал смразяващия гробовен лъх.
	— Не бива да го казваш! Не бива дори да го помисляш. Не е на хубаво да се говори за смърт. Хайде, кажи една молитва, бързо!
	— Кажи я ти вместо мене и запали няколко свещи — усмихна се той на уплахата и настойчивостта в гласа й.
	Но тя не можеше да му отговори, поразена от картината, изникнала в съзнанието й — Ашли лежи мъртъв сред снеговете на Вирджиния, безкрайно далеч от нея. Той продължаваше да говори и тъгата и горчивината в тона му дотолкова засилиха страховете й, че не остана и следа от предишния й гняв и разочарование.
	— Имам причини да те моля за това, Скарлет. Не зная какво ще стане с мене или с когото и да било от нас. Но когато настъпи краят, ще бъда далече оттук, дори и да съм жив, твърде далече и няма да мога да се погрижа за Мелани.
	— Краят ли?
	— Краят на войната… и краят на един свят…
	— Но, Ашли, не е възможно да вярваш, че янките ще ни победят! През цялата седмица непрекъснато ни разказваше колко е силен генерал Лий…
	— През цялата седмица ви лъгах, както правят всички мъже в отпуск. Не исках предварително да плаша Мелани и леля Питипат. Да, Скарлет, точно така мисля — янките ще ни бият. Гетисбърг беше началото на края. Тук, у дома, хората още не го знаят. Те не могат да усетят как стоят нещата на фронта, но… Скарлет, някои от войниците ми са боси, а във Вирджиния има дълбок сняг. Когато погледна измръзналите им крака, увити в парцали и чували, и видя кървавите следи, които оставят в снега, ще ми се да дам някому моите ботуши, а аз да вървя бос като тях.
	— О, Ашли, обещай ми, че няма да си даваш ботушите!
	— Когато видя подобни гледки и ги сравня с положението при янките, съзнавам, че краят е близък — краят на всичко. Достатъчно е да ти кажа, че янките купуват хиляди войници от Европа. Повечето от пленниците, които хващаме напоследък, дори не знаят английски. Те са немци, поляци и диви ирландци, които говорят гелски. А когато ние губим хора, нямаме с кого да ги заменим. Когато обувките ни се износят, няма откъде да вземем нови. Ние сме притиснати до стената, Скарлет. Не можем да се бием срещу целия свят.
	Ала в съзнанието на Скарлет се мяташе само една-единствена отчаяна мисъл: „Нека цялата Конфедерация рухне в прахта! Нека светът се свърши, но ти не бива да умираш! Няма да мога да живея повече, ако загинеш!“
	— Надявам се, че ще премълчиш това, което ти казах, Скарлет. Не искам другите да изпаднат в тревога. И тебе, скъпа, не бих тревожил, ако не трябваше да ти обясня защо те моля да се грижиш за Мелани. За мене ще бъде утеха да знам, че двете сте заедно, ако нещо ми се случи. Ще ми обещаеш, нали?
	— Да, да — извика тя, защото виждаше сянката на смъртта, надвиснала над него, и всичко бе готова да му обещае в този момент. — Ашли, Ашли! Не мога да те пусна да заминеш! Не мога да събера смелост за това!
	— Трябва да бъдеш смела — промълви той с внезапно променен глас, звучен, плътен и забързан, развълнувано настойчив. — Трябва да бъдеш смела. Как иначе бих могъл да понеса всичко това?
	Очите й, с грейнала в тях радост, бързо потърсиха погледа му, за да открият потвърждение, че е имал предвид раздялата им, че и неговото сърце се къса в този миг. Лицето му беше изопнато, както когато беше слязъл долу след сбогуването с Мелани, ала в погледа му тя не успя да прочете нищо. Той се наведе, взе лицето й между дланите си и леко я целуна по челото.
	— Скарлет! Скарлет! Ти си чудесна, добра и силна. Ти си прелестна, скъпа моя, красиво е не само милото ти лице, а и всичко у тебе: тялото ти, умът ти, душата ти.
	— О, Ашли — прошепна тя, примряла в блаженство от думите и докосването му. — Никой друг, само ти…
	— Приятно ми е да мисля, че те познавам може би по-добре от повечето хора и мога да прозра хубавите неща, скрити у тебе, които другите не забелязват, защото са твърде нехайни или забързани.
	Той замълча и свали ръце от лицето й, но не откъсна очи от нейните. Тя изчака за момент, задъхана от нетърпение да чуе следващите му думи, защото след това, което бе казал, вълшебните слова бяха неизбежни. Ала те не идваха. Взря се трескаво в него, но разбра, че той няма да каже нищо повече, й устните и затрепериха.
	Този втори удар върху надеждите й я съкруши и като изохка тихичко, съвсем по детски, тя приседна с парещи сълзи в очите. Тогава чу шум от алеята под прозореца — за нея той беше зловещ, защото я накара още по-остро да забележи безжалостната неотменност на заминаването му. Едва ли езичникът, чул плисъка на вълните около лодката на Харон, е бил по-отчаян. Чичо Питър, увит в одеяло, изкарваше каретата, за да отведе Ашли до гарата.
	Ашли промълви „довиждане“, взе от масата широкополата филцова шапка, която тя все пак бе измъкнала от Рет, и излезе в тъмното предно антре. Постави ръка на дръжката на вратата и отправи към нея такъв дълъг и отчаян поглед, сякаш искаше да отнесе със себе си всяка най-малка подробност на лицето и фигурата й. Тя го видя през заслепяващи сълзи и болка стегна гърлото й. Разбираше, че той тръгва, че отива далеко от нейните грижи и внимание, далеко от райския остров на безопасността, какъвто беше този дом, че заминава може би завинаги, без да каже думите, които тя копнееше да чуе. Времето отлиташе в галоп и сега беше твърде късно. Олюляваща се като в несвяст, Скарлет се завтече през гостната към антрето и се вкопчи в пояса му.
	— Целуни ме — прошепна му тя — Целуни ме за сбогом.
	Ръцете му я обгърнаха нежно и той склони глава към лицето й. При първото докосване на устните им тя обви ръце около шията му. В един неизмеримо кратък миг Ашли я притисна към себе си. Тогава тя почувства как всичките му мускули се напрегнаха. С бързо движение той пусна шапката на пода и се освободи от прегръдката й.
	— Не, Скарлет, не — продума тихо Ашли и стисна китките й до болка.
	— Обичам те — прошепна тя задавено. — Винаги съм те обичала. Само тебе и никой друг. Омъжих се за Чарли, за да… да се опитам да те нараня. О, Ашли, обичам те толкова, че пеш бих извървяла пътя до Вирджиния, само и само да бъда до тебе. Бих ти готвила, бих ти лъскала ботушите, бих се грижила за коня ти… Ашли, кажи, че ме обичаш! Това ще ме крепи до края на живота!
	Внезапно той се наведе да вдигне шапката си и за момент тя зърна лицето му. Беше най-нещастното лице, което изобщо някога щеше да види, лице, от което бе паднала маската на отчужденост. На него ясно беше изписана любовта му към нея и радостта му, че тя го обича, но с тези чувства се бореха срам и отчаяние.
	— Сбогом — дрезгаво изрече той.
	Вратата изскърца, в къщата нахлу смразяващ вятър и разлюля завесите. Скарлет потрепера, докато го гледаше как тича по пътечката към каретата с просветваща на бледото зимно слънце сабя и с весело разлюлени ресни на пояса.


>>	Глава XVI

	Януари и февруари на 1864 година бяха студени, ветровити и дъждовни, помрачени от растящо униние и безнадеждност. След пораженията при Гетисбърг и Виксбърг фронтовата линия на южняшката армия беше пробита в центъра. Въпреки ожесточените сражения почти целият щат Тенеси вече бе завзет от войските на Севера. Но и тази нова загуба след поредицата други не сломи юнашкия дух. Наистина дръзката самоувереност отстъпи място на мрачна решителност, ала хората все още откриваха лъч на надежда иззад надвисналите облаци. Та нали янките бяха категорично отблъснати през септември, когато след победите си в Тенеси се опитаха да нахлуят и в Джорджия.
	В най-северозападния край на щата, недалеч от река Чикамауга, за пръв път от началото на войната на джорджийска земя се води ожесточена битка. Янките завзеха град Чатануга, но след като преминаха през планинските проходи в Джорджия, бяха изтласкани обратно и претърпяха тежки загуби.
	Като транспортен възел Атланта изигра важна роля за превръщане на сражението край Чикамауга в голяма победа за Конфедерацията. По линиите, водещи от Вирджиния до Атланта, а оттам на север, към Тенеси, армията на генерал Лонгстрийт бе незабавно извозена до мястото на битката. По протежение на целия маршрут от неколкостотин километра железният път беше разчистен и за придвижването бе мобилизиран целият наличен подвижен състав на югоизточните райони.
	Атланта бе наблюдавала в продължение на много часове преминаването на най-разнообразни влакови композиции — с пътнически и товарни вагони и открити платформи, препълнени с шумни мъже. Лишени от храна и сън, без конете си, непридружени от санитарни и продоволствени служби, без да отпочинат от дългия път, те бяха скочили от влаковете и се бяха озовали в разгара на сражението. И янките бяха отблъснати от Джорджия обратно в Тенеси.
	Това беше най-голямата битка на войната и Атланта изпитваше гордост и задоволство, задето железопътните й линии бяха спомогнали за победата.
	Югът силно се нуждаеше от добрите новини за сраженията при Чикамауга, за да подкрепи духа си през тежките зимни месеци. Сега никой не отричаше, че янките умеят да се бият и че най-после имат добри генерали. Грант беше истински касапин, който не държеше сметка колко от войниците му ще бъдат избити, стига да постигнеше победа, победа на всяка цена. Името Шеридан всяваше страх в сърцата на южняците. Освен това все по-често се споменаваше един нов човек на име Шърман. Той се беше проявил при настъплението в Тенеси и в Запада и славата му на решителен и безпощаден воин растеше.
	Разбира се, никой от тях не можеше да се сравнява с генерал Лий. Вярата в генерала и армията беше все още силна. Непоколебима бе увереността в крайната победа. Но войната се проточи тъй дълго. Толкова много бяха убитите, ранените, осакатените за цял живот, вдовиците и сираците! А занапред щеше да има още и още тежки сражения и това означаваше нови убити и ранени, повече овдовели жени и осиротели деца.
	Положението се влошаваше и поради смътното недоволство от висшите правителствени кръгове, възникнало сред гражданското население. Много вестници открито критикуваха самия президент Дейвис и военната му стратегия. Сред членовете на кабинета на конфедерационното правителство имаше разногласия; търкания съществуваха и между Дейвис и генералите. Инфлацията растеше. Снабдяването на армията с дрехи и обувки беше оскъдно, а дваж по-оскъдни бяха амунициите и медикаментите. Старите вагони имаха нужда от подмяна, а много от железопътните линии бяха прекъснати от янките и трябваха нови релси за възстановяването им. Генералите на фронта настояваха за нови войски, а нови войски все по-трудно се сформираха. Най-лошото бе, че някои от щатските губернатори, сред които и Браун, губернаторът на Джорджия, отказваха да изпращат извън пределите на щатите части на милицията и оръжие. В щатските части имаше хиляди боеспособни мъже, от които армията изпитваше отчаяна нужда, но правителството напразно молеше за тях.
	Новото спадане на конфедерационния долар повлече след себе си покачване на цените. Говеждото, свинското и маслото струваха по седемдесет долара килограма, чувал брашно — петстотин долара, содата — по двеста долара килограма, а чаят — по хиляда. Топлите дрехи, когато изобщо можеха да се намерят, бяха тъй нечувано скъпи, че дамите в Атланта подплатяваха старите си рокли с парцали и си подлагаха вестници, за да се предпазват от вятъра. Цената на обувките беше от двеста до осемстотин долара за чифт, в зависимост от това дали са мукавени или от истинска кожа. Жените носеха ботинки, направени от килими и подплатени със стари шалове, с дървени подметки.
	Истината беше, че Северът практически държеше Юга в обсада, но много хора все още не го осъзнаваха. Военните кораби на янките бяха затегнали още повече блокадата около пристанищата и много малко бяха корабите, които можеха да се промъкват през нея.
	Югът винаги бе живял, като продаваше памук и купуваше нещата, които не произвеждаше, но сега нито можеше да продава, нито да купува. Джералд О’Хара беше складирал тригодишна реколта от памук под навеса до пивоварната в Тара, без да може да спечели нито цент от нея. В Ливърпул това количество би му донесло сто и петдесет хиляди долара, ала нямаше никаква надежда памукът да стигне до Ливърпул. Джералд, който доскоро бе богаташ, сега се чудеше как ще изхрани семейството си и негрите през зимата.
	Такова бе положението на повечето от плантаторите в Юга производители на памук. Със затягането на блокадата Югът нямаше възможност да изпраща реколтата си на английските пазари и да внася предмети от първа необходимост, купувани в предишните години с парите от памука. А земеделският Юг, повел борба с индустриалния Север, изпитваше нужда от много неща, каквито през мирно време никой не бе помислял да купува.
	Създалата се ситуация беше много изгодна за спекуланти и черноборсаджии и те не пропускаха да се възползват от нея. С изчезването на хранителните стоки и дрехите от пазара и с непрекъснатото повишаване на цените общественият протест срещу хората, трупащи печалби от спекула, ставаше все по-силен и по-жлъчен. В онези начални дни на 1864 година човек не можеше да разтвори вестник, без да попадне на унищожителна уводна статия, заклеймяваща спекулантите като лешояди и кръвопийци и призоваваща правителството да вземе твърди мерки спрямо тях. Правителството правеше каквото можеше, но усилията му бяха безуспешни, защото му се бяха струпали твърде много грижи.
	Никой не беше подложен на по-остри нападки от Рет Бътлър. Той беше продал корабите си, когато контрабандното минаване през блокадата бе станало прекалено рисковано, и сега открито се занимаваше със спекула с храни. Достигащите до Атланта слухове за дейността му в Ричмънд и Уилмингтън караха онези, които навремето го бяха приемали в домовете си, да изгарят от срам.
	Въпреки всички тези несгоди и изпитания десетхилядното население на Атланта се беше удвоило по време на войната. Дори блокадата бе допринесла за нарастване престижа на Атланта. От незапомнени времена градовете по Крайбрежието бяха водещите в Юга — не само в търговско, но и във всяко друго отношение. Ала сега пристанищата бяха затворени, много от крайморските градове бяха завзети или обсадени и беше ясно, че Югът трябва да разчита само на себе си за собственото си спасение. Ако той спечелеше войната, най-голяма заслуга за това щяха да имат градовете от вътрешността и на първо място — Атланта. Населението й страдаше от оскъдицата и лишенията, боледуваше и умираше както навсякъде другаде в Конфедерацията, ала самият град по-скоро беше спечелил от войната. Атланта, сърцето на Конфедерацията, все още туптеше — силно и пълнокръвно, а железопътните линии бяха неговите артерии, пулсиращи от непрекъснатия поток войници, боеприпаси и продукти.


	По всяко друго време Скарлет би страдала горчиво заради овехтелите си рокли и окърпените обувки, но сега това не я засягаше, тъй като онзи, чието мнение бе единствено важно, не беше тук, за да я види. През тези два месеца тя беше щастлива, по-щастлива, отколкото години наред. Нали беше почувствала учестеното биене на сърцето му, когато ръцете й бяха обгърнали шията му, беше видяла отчаяното изражение на лицето му, което бе по-вълнуващо обяснение от всякакви думи! Той я обичаше. Сега беше сигурна и това убеждение бе тъй приятно, че и към Мелани можеше да бъде по-мила. Изпитваше към нея съчувствие, примесено с известно презрение заради нейната недосетливост и глупост.
	„Веднъж да свърши войната! — мислеше си тя. — А щом свърши…“
	Понякога се сепваше почти уплашена: „И тогава какво?“ — но бързо пропъждаше тази мисъл от съзнанието си. Когато войната свършеше, всичко щеше да се уреди някак си. Ако Ашли я обичаше, не би могъл да живее повече с Мелани.
	Ала от друга страна, разводът беше немислим. При това Елен и Джералд, каквито си бяха ревностни католици, никога не биха й разрешили да вземе разведен мъж. Това би означавало да се откаже от вярата си! Скарлет помисли по въпроса и реши, че щом трябва да избира между Ашли и вярата, ще предпочете Ашли. Но скандалът щеше да бъде огромен. Разведените биваха отхвърлени не само от църквата, но и от обществото. Хората не ги канеха у дома си. И все пак тя и на това щеше да се реши заради Ашли. Какво ли не би пожертвала заради него?
	Само да свършеше войната, и всичко щеше да си дойде на мястото. Ако Ашли наистина я обичаше силно, щеше да измисли нещо. Тя щеше да го накара да намери изход. С всеки изминал ден в съзнанието й нарастваше увереността в неговите чувства и в благополучното разрешение на нещата; веднъж само да победят врага. Вярно, че той беше сигурен в поражението, но Скарлет съвсем не го приемаше сериозно. Беше твърде уморен и разстроен, когато го каза. Но дали янките щяха да победят или не, нея не я засягаше. Това, което я вълнуваше, беше войната да свърши час по-скоро и Ашли да се прибере.
	Ала в дните, когато мартенската киша принуди всички да се затворят у дома си, дойде смразяващият удар. С блеснали от радост очи, свела главица от смущение, примесено с гордост, Мелани й съобщи, че очаква дете.
	— Доктор Мийд каза, че ще се роди в края на август или през септември — рече тя. — Аз очаквах… но до днес не бях сигурна. О, Скарлет, чудесно е, нали? Толкова ти завиждах за Уейд и тъй много исках дете. Страхувах се, че не ще мога да имам, но сега, скъпа, бих родила цяла дузина!
	Скарлет се приготвяше да ляга и тъкмо разресваше косата си, но при думите на Мелани ръката с гребена застина във въздуха.
	— Мили Боже! — възкликна тя, без да осъзнава в първия миг значимостта на случилото се, но след това в главата й внезапно изскочи мисълта за затворената врата на спалнята на Мелани и остра болка я прониза — болка тъй жестока, сякаш Ашли бе неин съпруг и току-що беше узнала за изневярата му. Дете. Дете от Ашли. Ах, как му бе дало сърце, когато обичаше нея, а не Мелани?
	— Знам, че си изненадана — задъхано продължаваше да бърбори Мелани. — Толкова е хубаво, че не е за вярване, нали? О, Скарлет, не знам как изобщо ще пиша на Ашли! Нямаше да се стеснявам така, ако можех да му го кажа лично или… или… е, сещаш се, да не му казвам нищо, а да го оставя сам да забележи…
	— Мили Боже! — повтори Скарлет почти разплакана.
	Гребенът се изплъзна от пръстите й и за да не падне, тя се вкопчи в ръба на мраморната тоалетна масичка.
	— Скъпа моя, не се вълнувай толкова! Нали знаеш, раждането не е много страшно? Ти сама го каза. Много мило от твоя страна, че го преживяваш така, но не бива да се тревожиш за мене. Наистина доктор Мийд каза, че съм… — Мелани се изчерви — че съм доста тясна, но може би всичко ще е добре и… Скарлет, ти ли писа на Чарли, когато разбра за Уейд, или майка ти го стори? А може би мистър О’Хара? О, защо и аз си нямам майка! Просто не знам как да…
	— Замълчи! — избухна Скарлет. — Замълчи!
	— О, Скарлет, толкова съм глупава! Съжалявам ужасно. Изглежда, всички щастливи хора са себични. Забравих за Чарли, просто за момент…
	— Млъкни! — пресече я отново Скарлет, като с големи усилия се мъчеше да овладее лицето си и да потисне вълнението. Мелани не биваше в никакъв случай да отгатне какво изпитва.
	Очите на Мелани, винаги тъй тактична и чувствителна, се напълниха със сълзи при мисълта за собствената й жестокост. Как бе могла да върне Скарлет към ужасните спомени около раждането на Уейд няколко месеца след като бедният Чарли бе починал? Как бе могла да се държи тъй неразумно?
	— Нека ти помогна да се съблечеш, миличка — кротко помоли тя. — Дай, аз ще ти разреша косата.
	— Остави ме на мира — отвърна Скарлет с каменно изражение.
	Потисната от вината си, Мелани се обля в сълзи и избяга от стаята, като остави Скарлет със сухи очи и наранена гордост, измъчвана от разочарование и завист към жената, която бе имала нейния любим в леглото си.
	Тя реши, че не би могла да живее повече под един покрив със съпругата на Ашли, носеща в утробата си неговото дете, и че трябва да се върне в Тара; у дома си, където й беше мястото. Опасяваше се, че ако още един път погледне Мелани, тя несъмнено ще разкрие тайната й. На следващата сутрин стана с твърдото намерение да стегне куфара си за път веднага след закуска. Но докато седяха на масата, Скарлет — умълчана и потисната, Пити — объркана, а Мелани — съвсем нещастна, пристигна телеграма.
	Беше до Мелани от Моуз, слугата на Ашли.
C>
	Търсих го навсякъде, но не можах да го намеря. Да се прибирам ли вкъщи?
C$
	Никоя от тях не знаеше какво означава това, но очите и на трите се срещнаха, разширени от ужас, и Скарлет мигом забрави за отиването у дома. Без да довършат закуската си, те тръгнаха с каретата към центъра на града, за да телеграфират на полковника на Ашли, но още щом влязоха в пощенската служба, им съобщиха, че е пристигнала телеграма от него.
C>
	Със съжаление ви уведомявам, че майор Ашли Уилкс изчезна при разузнавателна акция, проведена преди три дни. Ще ви държа в течение.
C$
	Обратният път към дома беше кошмарен — леля Пити плачеше в кърпичката си, Мелани седеше бяла като платно, а Скарлет се беше свила в ъгъла на каретата, почти безчувствена от ужас. Щом влязоха в къщата, Скарлет с невиждащи очи се добра до стаята си и като грабна броеницата си от масата и падна на колене, се опита да изрече молитва. Ала молитвите убягваха от съзнанието й. Обхвана я вледеняващ страх и някаква интуитивна увереност, че Господ се е отвърнал от нея заради греха й. Обичаше женен мъж и се опита да го отнеме от съпругата му, а сега Господ я наказваше с неговата смърт. Тя искаше да се моли, но не можеше да вдигне взор към небето. Щеше й се да заплаче, но сълзите не идваха. Те изпълваха гърдите й и я пареха отвътре, но не искаха да се отронят от очите й.
	Вратата се отвори и влезе Мелани. На фона на черната коса лицето й приличаше на сърце, изрязано от бяла хартия, а очите й бяха широко разтворени като на уплашено дете, изгубило се в тъмното.
	— Скарлет — протегна ръце тя. — Трябва да ми простиш за това, което казах вчера, защото… сега имам само тебе на света. О, Скарлет, зная, че моят Ашли е мъртъв!
	Изведнъж, кой знае как, тя се намери в прегръдките на Скарлет и крехката й гръд се разтърси от ридания, а после се озоваха на леглото, здраво притиснати една към друга. Скарлет, допряла страна до лицето на Мелани, също ридаеше и сълзите им се смесваха. Да плаче, е ужасно болезнено, но не толкова, колкото да седи със сухи очи.
	„Ашли е мъртъв… мъртъв е! — мислеше тя. — Аз го убих с любовта си!“
	Захлипа още по-силно, а Мелани, почувствала известна утеха от сълзите й, обгърна шията й по-здраво.
	— Поне ми остана неговото дете — прошепна тя.
	„А на мене — помисли си Скарлет, съкрушена дотолкова, че не можеше да изпитва дребнави чувства като ревност, — на мене не ми остана нищо, нищо… Нищо освен израза на лицето му на сбогуване.“


	Първите сведения бяха: „Изчезнал — вероятно убит“ — и в този вид те се появиха в списъците с убитите, ранените и изчезналите. Мелани телеграфира на полковник Слоун повече от десет пъти и накрая от него пристигна съчувствено писмо, в което се обясняваше, че Ашли отишъл на разузнаване с един кавалерийски взвод и не се завърнал. Имало сведения за лека престрелка при янките, отвъд фронтовата линия, и Моуз, обезумял от скръб, бе рискувал собствения си живот, за да намери тялото на Ашли, но не бе открил нищо. Обзета от странно спокойствие, Мелани му изпрати пари и нареди да се върне вкъщи.
	Когато върху списъците се появи сведение „Изчезнал — вероятно пленен“, тъжният дом се оживи от радост и надежда. Човек не можеше да откъсне Мелани от телеграфната служба и от гарата, където посрещаше всеки влак в очакване на писмо. Тя се чувстваше вече твърде неразположена, тъй като бременността й се проявяваше с всички възможни неприятни признаци, ала въпреки това отказваше да изпълнява препоръките на доктор Мийд да лежи. Беше овладяна от трескава енергия и не се спираше на едно място. Нощем Скарлет я чуваше да снове из стаята си дълго след като тя самата бе легнала.
	Един следобед Мелани се върна от града, докарана от изплашения чичо Питър и подкрепяна от Рет Бътлър. Бе припаднала в телеграфната служба и Рет, който минавал оттам и видял струпаните хора, я бе придружил до дома й. Той я отнесе на ръце по стълбите до спалнята й и докато разтревожените обитатели на къщата тичаха насам-натам за топли тухли, одеяла и уиски, сложи я да си легне и я подпря на възглавници.
	— Мисис Уилкс, вие очаквате дете, нали така? — попита я той без заобикалки.
	Ако Мелани не беше тъй замаяна, болна и покрусена, несъмнено би паднала в несвяст при този въпрос. Дори пред приятелките си тя изпитваше стеснение, щом се споменеше състоянието й, а прегледите при доктор Мийд я хвърляха в истинска паника. И ето сега един мъж, при това не друг, а Рет Бътлър, я питаше дали е бременна! Нечувано! Но в този момент, както бе отпусната на леглото, слаба и беззащитна, тя само кимна утвърдително. След като се осмели на това, думите му не й изглеждаха вече толкова скандални, защото той беше безкрайно внимателен и загрижен.
	— Тогава трябва повече да се пазите. Всичките тези тревоги и тичане ни най-малко няма да ви помогнат, а могат да навредят на детето. Ако позволите, мисис Уилкс, ще използвам познанствата си във Вашингтон, за да узная каква е съдбата на мистър Уилкс. Ако е пленник, ще бъде включен във федералните списъци, а ако не е… Във всеки случай няма нищо по-лошо от неизвестността. Но най-напред обещайте, че ще се грижите за себе си, защото иначе, кълна се, няма да си мръдна пръста.
	— Вие сте толкова добър! — възкликна Мелани. — Как могат хората да говорят такива ужасни неща за вас?
	В миг тя осъзна своята нетактичност и разстроена от думите си и от неудобството, че един мъж обсъжда състоянието й, безсилно се разплака. Скарлет, която влетя в стаята с увита във вълнена кърпа топла тухла, завари Рет да гали ръката й.
	Той удържа на думата си. Те така и не разбраха как бе действал. Страхуваха се да попитат, за да не чуят от него признание за твърде тесните му контакти с янките. Мина месец, преди той да им донесе новина — новина, която най-напред ги окрили, а после накара сърцата им да тръпнат от мрачни опасения.
	Ашли не беше мъртъв! Беше ранен и взет в плен и според сведенията се намираше в Рок Айланд, един затворнически лагер в Илинойс. В първите минути на екстаз те не можеха да мислят за нищо друго освен за това, че е жив. Но щом радостното вълнение се поуталожи, спогледаха се и промълвиха: „Рок Айланд!“ — с такъв тон, все едно казваха: „В ада!“ Както Андерсънвил събуждаше със самото си название отвращение и страх в Севера, тъй и Рок Айланд сковаваше в ужас сърцата на всички южняци, които имаха близки, затворени там.
	Линкълн бе отказал да заменя пленници, уверен, че обременена с грижата да храни юнионистките пленници, Конфедерацията ще капитулира по-бързо и войната ще свърши. Тогава Андерсънвил в Джорджия се напълни с хиляди сини куртки. Конфедератите бяха на оскъдна дажба и не разполагаха с лекарства и бинтове дори за собствените си болни и ранени, тъй че пленниците споделяха мизерията им. На затворниците се даваше същото, което ядяха и войниците на фронта — сланина и боб, и подложени на тази диета, янките умираха като мухи, понякога по сто на ден. Разгневен от получените сведения, Северът предприе още по-сурови мерки спрямо пленниците конфедерати, а измежду всички затворнически лагери с най-зловещо име се ползваше Рок Айланд. Оскъдна храна, едно одеяло на трима души и върлуващи епидемии от шарка, тиф и пневмония — едно наистина прокълнато място. Три четвърти от изпратените там не оживяваха.
	И сега Ашли беше в този ад! Ашли беше жив, но бе ранен и затворен в Рок Айланд, а Илинойс вероятно го беше посрещнал с дълбок сняг. Дали не бе починал от раната си, след като Рет беше получил сведенията? Дали не бе поразен от шарка? А може би изгаряше от температура и нямаше одеяло да се завие?
	— О, капитан Бътлър, няма ли някакъв начин?… Не можете ли да използвате познанствата си и да уредите да го разменят с някой пленен янки? — извика Мелани.
	— Милостивият и справедлив мистър Линкълн, който лее едри сълзи за петте момчета на мисис Биксби, няма да отрони нито една сълзица за хилядите янки, умиращи в Андерсънвил — отвърна Рет с горчива гримаса. — Ако ще и всичките да измрат, него не го интересува. Издал е заповед. Никакви размени. Мисис Уилкс, аз… не ви казах в началото, но съпругът ви е имал шанс да излезе оттам и е отказал.
	— Не може да бъде! — поразена възкликна Мелани.
	— Така е. Янките набират измежду пленниците войници за охрана на границите от индианците. Всеки пленник, който положи клетва и приеме двегодишна служба срещу индианците, ще бъде освободен и изпратен на Запад. Мистър Уилкс е отказал.
	— О, как е могъл! — извика Скарлет. — Защо не е положил клетва, а след това щеше да дезертира и да се прибере у дома още щом го пуснат от лагера?
	Мелани се нахвърли върху нея като малка фурия.
	— Как можеш да допуснеш, че Ашли е способен на такова нещо? Да предаде Конфедерацията, като положи позорна клетва пред враговете, а после да наруши и думата, дадена пред янките! Предпочитам да го видя мъртъв, отколкото изменник. Ще съм горда, ако умре в лагера, но ако бе извършил това, никога нямаше да го погледна. Никога! Разбира се, че ще откаже.
	Когато изпращаше Рет до вратата, разтреперана от възмущение, Скарлет го попита:
	— Вие на негово място нямаше ли да приемете служба при янките, за да се спасите, а после да избягате?
	— Естествено — каза Рет и зъбите му блеснаха под мустаците.
	— А защо Ашли не го е сторил?
	— Той е джентълмен — отвърна кратко Рет и остави Скарлет смаяна от умението му да вложи толкова цинизъм и презрение в тази единствена дума, изпълнена с благородно съдържание.


>	Трета част

>>	Глава XVII

	Дойде май на 1864 година — един горещ и сух май, през който цветята повяхваха още преди да са разтворили пъпки. Янките, предвождани от генерал Шърман, отново бяха в Джорджия, над Долтън, на сто и петдесет километра северозападно от Атланта. Говореше се, че предстои тежка битка близо до границата между Джорджия и Тенеси. Янките струпваха войски, за да атакуват железницата, която свързваше Атланта с Тенеси и Западните щати, същата онази линия, по която предишната есен бяха прехвърлени южняшките части, удържали победа край река Чикамауга.
	Атланта не беше особено разтревожена от предстоящата битка при Долтън. Мястото, където янките съсредоточаваха войските си, отстоеше само на десетина километра югоизточно от бойното поле край Чикамауга. Врагът беше отблъснат веднъж при опита му да пробие през планинските проходи в тази област; щеше да бъде прогонен и сега.
	Атланта, а и цяла Джорджия съзнаваха, че щатът има стратегическо значение за Конфедерацията, тъй че генерал Джо Джонстън не би позволил на враговете да останат дълго в границите му. Стария Джо и армията му нямаше да допуснат нито един янки южно от Долтън, защото твърде много неща в тази война зависеха от поддържането на нормален живот в Джорджия. Този още непогазен щат беше за Конфедерацията и огромна житница, и оръжейна работилница, и продоволствен склад. Той произвеждаше по-голямата част от барута и оръжието, използвано от армията, както и повечето памучни и вълнени изделия. Между Атланта и Долтън се намираше градчето Роум, в което работеха леярни и други промишлени предприятия, а Итоуа и Алатуна бяха най-важните железарски центрове южно от Ричмънд. В Атланта пък не само имаше фабрики за оръжия, сбруя, палатки и муниции — тук бяха съсредоточени и най-големите прокатни цехове в Юга, и железопътните депа, и много болници. В същата тази Атланта се кръстосваха четирите железопътни линии, от които зависеше животът на цялата Конфедерация.
	И тъй, никой не се притесняваше особено. В края на краищата Долтън беше далече — почти на границата с Тенеси. В Тенеси се водеха боеве от три години и хората бяха привикнали да мислят за този щат като за далечно бойно поле, каквито бяха Вирджиния и поречието на Мисисипи. Нещо повече, между янките и Атланта се намираха Стария Джо и момчетата му, а всеки знаеше, че след смъртта на Каменния Джаксън няма по-способен пълководец от Джо Джонстън, ако не се смята генерал Лий.
	В една топла майска вечер на верандата на леля Пити доктор Мийд даде израз на мнението на гражданството по въпроса, твърдейки, че Атланта няма от какво да се страхува, след като генерал Джонстън е препречил като желязна бариера планинските проходи. Тези думи пробудиха различни чувства у слушателите му, защото и свои грижи тегнеха на всички присъстващи, които се полюляваха в плетените си столове, загледани в хипнотичния полет на първите майски светулки в сумрака. Мисис Мийд, отпуснала ръка върху рамото на Фил, се надяваше докторът да е прав. Тя си даваше сметка, че ако театърът на военните действия се приближи, Фил трябва да замине на фронта. Той бе вече шестнайсетгодишен и бе включен в градската охрана. Фани Елсинг, бледа и изпита още от битката при Гетисбърг, се мъчеше да отвлече вниманието си от кошмарната натрапчива картина, която преследваше съзнанието й през последните няколко месеца — една разнебитена волска каруца и в нея лейтенант Далас Маклюър, умиращ под дъжда при дългото и мъчително отстъпление към Мериланд.
	Капитан Кеъри Ашбърн отново бе измъчван от болки в осакатената си ръка и при това бе потиснат от мисълта, че колкото и да ухажваше Скарлет, напоследък тя бе съвсем безразлична. Това продължаваше, откакто бе пристигнала новината за пленяването на Ашли, макар че той самият не виждаше връзка между двете неща. Скарлет и Мелани мислеха за Ашли, както винаги впрочем, щом не бяха заети с нещо спешно или с необходимостта да поддържат разговор. Скарлет си казваше с мъка и горчивина: „Навярно е мъртъв, иначе щяхме да получим някаква вест.“ Мелани, която по цели часове се мъчеше да потуши нарастващия страх, повтаряше мислено: „Жив е. Иначе бих отгатнала… Щях да почувствам, ако е умрял.“ Рет Бътлър се беше изтегнал в сянката, небрежно кръстосал крака, обути в елегантни ботуши, с непроницаемо изражение на мургавото си лице. В ръцете му блажено спеше Уейд, здраво стиснал оглозгано кокалче. Скарлет винаги разрешаваше на Уейд да остава до късно, когато Рет идваше на гости, защото стеснителното дете бе привързано към него, а колкото и странно да бе, по всичко личеше, че и Рет го обича. Обикновено Скарлет се дразнеше от присъствието на момченцето, но на коленете на Рет то винаги се държеше добре. Колкото до леля Пити, тя се притесняваше да не се оригне, защо петелът, който ядоха на вечеря, беше стар и жилав.
	Същата сутрин леля Пити с мъка на сърце бе решила да заколи този паша, преди да умре от старост и мъка по изгубения си харем, изяден отдавна. Цели дни той бе клюмал в опустелия кокошарник, твърде унил, за да кукурига. Но щом чичо Питър му изви шията, леля Пити бе нападната от угризения при мисълта да пирува в семеен кръг, когато толкова много от приятелите й не бяха вкусвали месо седмици наред, и предложи да поканят гости за вечеря. Мелани, която беше в петия месец, от доста време не се появяваше сред хора, нито пък приемаше гости, тъй че се стъписа от хрумването й. Но този път леля Пити беше непреклонна. Било чист егоизъм да изядат петела сами и ако Мелани преместела най-горния обръч на кринолина си малко по-високо, никой нямало да забележи нищо, пък и без това в гърдите била плоска като дъска.
	— Но, леличко, не искам да се срещам с хора, когато Ашли…
	— Е, че Ашли не е… не се е поминал — възрази леля Пити с треперещ глас, защото в себе си бе сигурна, че Ашли е мъртъв. — И той като нас е жив и здрав, а пък за тебе ще е полезно да се разнообразиш. Ще поканя и Фани Елсинг. Мисис Елсинг ме помоли да се опитам да сторя нещо, та Фани да се пооживи и да се събере с хора…
	— Ох, леличко, жестоко е да я насилват, когато бедният Далас още не е изстинал в гроба…
	— Казвам ти, Мели, че ще се ядосам, ако продължаваш да спориш. Смятам, че като твоя леля разбирам нещата малко по-добре от тебе. Искам гости, и толкова.
	И тъй, леля Пити организира своята вечеря, а в последната минута пристигна един гост, когото тя нито очакваше, нито пък желаеше да види. Точно когато къщата се бе изпълнила с миризмата на печен петел, на вратата почука Рет Бътлър, току-що завърнал се след едно от своите тайнствени пътувания. Носеше под мишница голяма кутия бонбони, увита в луксозна хартия, а от устата му се изля цял поток двусмислени комплименти, предназначени за старата дама. Леля Пити нямаше какво да стори и бе принудена да го покани на вечеря, макар да знаеше какво изпитват към него докторът и мисис Мийд и как Фани ненавижда мъжете, които не носят униформа. Нито Мийдови, нито Елсингови биха разговаряли с Рет, ако го срещнеха на улицата, но в дома на една приятелка, естествено, трябваше да бъдат учтиви с него. При това крехката Мелани го бе взела по-решително от всякога под своя закрила. След като се бе разтичал заради нея и бе донесъл новини за Ашли, тя заяви пред всички, че докато капитан Бътлър е жив, ще бъде винаги добре дошъл в дома й независимо от хорските приказки по негов адрес.
	Притеснената леля Пити се поуспокои, като видя, че Рет е решил да се държи изрядно. Той посвети вниманието си на Фани Елсинг с такова почтително съчувствие, че девойката дори взе да му се усмихва и вечерята потръгна твърде добре. Угощението беше царско. Кеъри Ашбърн бе донесъл малко чай, намерен в кесията за тютюн на един пленен янки, изпратен в Андерсънвил, и за всички имаше по чаша чай с лек аромат на тютюн. Във всяка порция се мъдреше по едно парченце от жилавия стар петел с гарнитура от царевична каша, подправена с лук; на трапезата имаше и купа сушен грах и голямо количество ориз и сос — малко редичък наистина, защото нямаше брашно, с което да го сгъстят. За десерт беше поднесен картофен сладкиш, последван от бонбоните на Рет, а когато той предложи на мъжете истински хавански пури заедно с чашата къпиново вино, всички бяха единодушни, че са присъствали на един Лукулов пир.
	Веднага щом господата се присъединиха към дамите на предната веранда, разговорът се насочи към войната. Изобщо войната се намесваше във всички разговори и каквато и тема да се подхванеше, тя или произтичаше от войната, или насочваше приказките отново към нея — приказки понякога тъжни, често весели, но винаги за война! Разискваха се любовни романи с войници, войнишки сватби, говореше се за починали в болниците или загинали на бойното поле и за случки във военните лагери по време на сражение или поход, за прояви на храброст или малодушие и в тона на разговорите личеше и хумор, и тъга, и мъка от свидна загуба, ала и надежда. Винаги, на всяка цена надежда! Твърда и непоколебима надежда въпреки пораженията от предишното лято.
	Капитан Кеъри Ашбърн съобщи, че е подал молба да бъде прехвърлен в армията при Долтън и тя била удовлетворена, а дамите нежно попиваха с поглед неподвижната му ръка и като прикриха бликналата у тях гордост, заявиха, че не го пускат, защото ще се лишат от един чудесен кавалер.
	Младият Кеъри пламна от смущение и задоволство, когато чу тези изявления от страна на уважавани дами като мисис Мийд и Мелани и достопочтени стари моми като мис Пити и Фани, и с надежда си каза, че може би Скарлет е искрена.
	— Не се бойте, той ще се върне съвсем скоро — намеси се доктор Мийд и прегърна Кеъри през рамо. — След кратка схватка янките отново ще хукнат презглава към Тенеси. А там ги чака генерал Форест, за да им види сметката. Вие, мили дами, не бива да се тревожите от близостта на янките, защото генерал Джонстън е препречил планинските проходи като; желязна бариера. Да, като желязна бариера — повтори той, наслаждавайки се на сравнението. — Шърман не може да пробие. Никога няма да отмести Стария Джо.
	Дамите се усмихнаха одобрително, защото на всяка негова забележка, казана мимоходом, се гледаше като на неоспорима истина. В края на краищата мъжете разбираха тези неща много по-добре от жените и щом той сравняваше генерал Джонстън с желязна бариера, значи така и беше. Единствен Рет проговори. Той бе мълчал през цялата вечеря и бе седял в сянката, прегърнал заспалото момченце, само устните му бяха скептично извити, докато слушаше приказките за войната.
	— Вярвам, мълвата не е пропуснала факта, че Шърман получи подкрепления и сега разполага със стохилядна армия?
	Докторът му отговори кратко. Беше напрегнат още с пристигането си, щом откри, че сред гостите е и този човек, към когото изпитваше такава силна ненавист. Само уважението, което дължеше на мис Питипат като домакиня, го караше да се въздържа и да не показва твърде явно чувствата си.
	— Е, та какво, сър? — изджавка той в отговор.
	— Ами това, че капитан Ашбърн спомена преди малко, ако не се лъжа, една цифра от около четирийсет хиляди души за армията на Джонстън, ако броим и дезертьорите, окуражени от последната победа да се върнат под бойните знамена.
	— Мистър Бътлър — с възмущение процеди мисис Мийд, — армията на Конфедерацията няма дезертьори.
	— Ах, моля за извинение — отвърна Рет с престорено смиреност. — Имах предвид хилядите, излезли в домашен отпуск и забравили да се върнат в частите си, както и онези, чиито рани са заздравели отпреди шест месеца, но още си седят вкъщи, заети с обичайни мирновременни занимания или пък с пролетната оран.
	Очите му проблеснаха насмешливо, а мисис Мийд прехапа ядно устни. Скарлет я досмеша при неловкото положение, в което изпадна докторшата, защото Рет наистина добре й затвори устата. Стотици мъже се спотайваха из блатата и планините и се налагаше военни патрули да ги връщат насила в армията. Това бяха същите, които твърдяха, че „богатите водят войната, докато бедните — битките“, а те се били наситили на битки. Но много по-голям беше броят на онези, които, макар и включени в списъците на самоволно отлъчилите се, нямаха намерение да дезертират окончателно. Те напразно бяха чакали три години за домашен отпуск и през това време бяха получавали от къщи неграмотни писма: „Глъдуваме!“, „Таз година няма да има риколта щот няма кой да оре. Гладни сме!“, „Интинданството прибра прасетата а от пет цели месеци не сме полочавали пари. Караме само на сошен грах.“
	Надигаше се цял хор от молби, в които се повтаряше едно и също: „Жена ти, дечицата и родителите ти гладуват. Кога ще му дойде краят? Кога ще се прибереш у дома? Ние сме гладни, гладни сме!“ Армията и бездруго бе твърде оредяла, затова домашни отпуски не се разрешаваха и тогава войниците си отиваха у дома на своя глава, за да изорат земята си и да я засеят, да постегнат къщите си и падналите огради. Щом усетеха, че предстои тежко сражение, полковите офицери пращаха известия на тези войници да се върнат в частите си и им обещаваха, че няма да им се търси отговорност. Обикновено мъжете се връщаха, когато се уверяваха, че семействата им ще успеят да се прехранят някой и друг месец. На „самоотлъчките за оран“ не се гледаше като на дезертьорството пред лицето на врага и при все това те водеха до отслабване на армията.
	Доктор Мийд побърза да наруши настъпилото неловко мълчание и заговори хладно:
	— Капитан Бътлър, численото превъзходство на янките никога не е било от значение. Един конфедерат струва колкото цяла дузина янки.
	Дамите закимаха — това беше всеизвестно.
	— Тъй беше в началото на войната. Може би и сега щеше да е тъй, ако войниците на Конфедерацията имаха патрони за пушките си, обувки на краката си и храна в стомасите си. Какво ще кажете, капитан Ашбърн?
	Тонът му все още бе мек и благовидно смирен. На лицето на капитан Ашбърн се появи нещастно изражение, защото той очевидно също таеше силна неприязън към Рет. С радост би подкрепил доктора, но не можеше да излъже. Причината, поради която бе помолил да бъде прехвърлен на фронта въпреки неподвижната си ръка, беше, че за разлика от цивилното население осъзнаваше ясно сериозността на положението. Имаше много други мъже с дървени протези, без едно око, с откъснати пръсти или само с една ръка, които, без да вдигат шум около себе си, напускаха длъжностите си и интендантството, санитарните, пощенските и железопътните служби, за да се върнат в старите си бойни части. Те знаеха, че Стария Джо има нужда от всеки войник.
	След като не последва отговор, доктор Мийд избухна в несдържан гняв.
	— Нашите войници и преди са се били боси и гладни, но въпреки това са побеждавали. Ще победят и сега! Казвам ви, генерал Джонстън не може да бъде отместен! Планинските проходи винаги са били убежище и крепост за народите, заплашени от нашествие, още от древни времена. Спомнете си… спомнете си Термопилите!
	Скарлет се разрови в паметта си, но това название не й говореше нищо.
	— При Термопилите всички са загинали до последния човек. Не беше ли тъй, докторе? — попита Рет и устните му потрепнаха от сподавен смях.
	— Подигравате ли се, млади човече?
	— Но моля ви, докторе! Не сте ме разбрали правилно! Желаех само да се осведомя. Много слабо си спомням древната история.
	— Ако трябва, и нашата армия ще загине до последния човек, но не ще позволи на янките да влязат по-навътре в Джорджия! — заяви докторът вбесен. — Ала това няма да е нужно. Те ще бъдат прогонени само след кратка схватка.
	Леля Питипат се надигна припряно и помоли Скарлет да посвири на пианото и да попее на гостите. Тя виждаше, че разговорът бързо се насочва към дълбоки и бурни води. Добре знаеше, че ще си има неприятности, ако покани Рет на вечеря. Щом той присъстваше, неприятности никога не липсваха. Само че така и не бе успяла да разбере как точно ги подхващаше. Боже, Боже! Какво намираше Скарлет в този човек? И как можеше душичката Мели да го защитава?
	Щом Скарлет се отправи послушно към гостната, на верандата настана мълчание, в което ясно се долавяше неприязън към Рет. Как можеше да има човек, който да не вярва от все сърце и душа в непобедимостта на генерал Джонстън и неговите момчета? Да вярват, беше свещен дълг на всички граждани. А онези, които бяха дотам предателски настроени, че изпитваха съмнения, можеха поне да спазят приличието и да си държат устата затворена.
	Скарлет удари няколко акорда и от гостната долетя гласът й. Изпълнен с нежност и тъга, той редеше скръбните слова на една позната песен:
P>
	В болничната стая с белосани стени,
	с ранени и умиращи на нара тесен,
	изпълнена със стонове от вси страни,
	младеж един от фронта бе донесен.

	Младежът бе красив и смел, обичан,
	и бе оставил нейде страдаща любима,
	но бледият му лик и станът личен
	тъй скоро щяха да лежат под кръст без име.
P$
	— „От пот са влажни златните къдрици“ — лееше се тъжно слабият сопран на Скарлет, когато Фани се надигна от креслото си и продума задавено:
	— Изпей нещо друго!
	Пианото замлъкна под пръстите на смаяната и объркана Скарлет. Тя припряно засвири началните ритми на „Сивият мундир“, но като се сети колко сърцераздирателен е краят на този романс, в смущението си взе погрешен акорд и отново спря. Не знаеше какво да започне, защото във всички песни се говореше за смърт, раздяла и тъга.
	Рет бързо се изправи, прехвърли Уейд в скута на Фани и влезе в гостната.
	— Изсвирете „Моят стар дом в Кентъки“ — предложи той спокойно и Скарлет с облекчение последва съвета му.
	Звучният бас на Рет се присъедини към нейния гласец и когато подхванаха втория куплет, настроението на верандата вече се бе разведрило, макар че, ей Богу, и тази песен не бе кой знае колко весела.
P>
	Още малко ще нося товара си тежък.
	Помощ нийде не срещнах в своите грижи нелеки.
	Още малко, пътеките всички ще срежа.
	Сбогом, Кентъки! Ти, роден дом, прости навеки.
P$
	Предсказанието на доктор Мийд се оказа вярно — поне по отношение на стария генерал. Джонстън наистина се възправи като желязна бариера в планините над Долтън, на сто и петдесет километра от Атланта. Той беше тъй твърд на поста си и толкова ожесточена бе съпротивата му срещу опитите на Шърман да проникне в долината и да се насочи към Атланта, че янките се оттеглиха и свикаха военен съвет. След като не можеха да пробият сивите редици с фронтална атака, те предприеха нощен обход в полукръг с намерение да излязат в тила на Джонстън и да прекъснат железопътната линия при Резака, на двайсет и пет километра под Долтън.
	Усетили надвисналата над скъпоценната железница опасност, конфедератите напуснаха отчаяно отбраняваните позиции и призори направиха бърз преход до Резака по един по-къс пряк път. Когато янките се изсипаха срещу тях иззад хълмовете, южняшките войски ги посрещнаха с блеснали щикове от набързо приготвените плитки окопи, все тъй непоколебими както при Долтън.
	Откъслечните сведения, донесени от ранените при Долтън за отстъплението на генерал Джонстън до Резака, смутиха и донякъде разтревожиха Атланта. Като че малко черно облаче се появи на северозапад — първият предвестник на лятната буря. Какво ли имаше предвид генералът, като бе оставил янките да проникнат на още трийсет километра в Джорджия? Планините бяха естествени крепости — така твърдеше доктор Мийд. Защо Стария Джо не бе задържал янките там?
	При Резака Джонстън се сражаваше отчаяно и успя да отблъсне янките, но като приложи нов обход при фланговете, Шърман пак поведе огромната си армия в полукръг, пресече река Останаула и пак се насочи към железопътната линия в тила на конфедератите. Отново сивите редици бяха принудени да напуснат червените си окопи, за да защитават железницата; капнали за сън, изтощени от път и сражения, гладни до смърт, вечно гладни, направиха още един бърз преход в долината. Те достигнаха преди янките градчето Калхун, на десетина километра от Резака, окопаха се и пак посрещнаха врага в бойна готовност. След многобройни яростни атаки янките бяха отблъснати. Измъчени до смърт, конфедератите се отпуснаха върху оръжията си, като се молеха горещо за малко отдих. Ала за отдих време нямаше. Шърман напредваше безмилостно, стъпка по стъпка, разгънал многохилядната си армия в широка крива, и ги принуждаваше да отстъпват, за да бранят железницата в тила си.
	Южняците вървяха и спяха — през повечето време бяха толкова съсипани, че не можеха и да мислят, ала когато се съвземаха и разсъждаваха, изпитваха безгранично доверие в Стария Джо. Знаеха, че отстъпват, но знаеха също, че не са победени. Просто не разполагаха с достатъчно хора, за да могат едновременно да задържат позициите си и да отблъснат настъплението на Шърман по фланговете. Те можеха да бият янките и наистина ги биеха всеки път, когато онези спираха на място и влизаха в сражение. Какъв щеше да бъде изходът от това отстъпление, не им беше известно. Ала Стария Джо знаеше какво върши и това им стигаше. Той майсторски водеше отстъплението и беше загубил малко от хората си, докато убитите и пленените янки нямаха чет. Южняците не бяха загубили нито един фургон, а само четири оръдия. Нито пък бяха допуснали да пострада железопътната линия зад гърба им. Въпреки всичките си фронтални атаки, кавалерийски набези и обходи Шърман не бе успял да я докосне с пръст.
	Железницата. Тя все още беше тяхна и тънката й снага се виеше през слънчевата долина към Атланта. Мъжете си избираха място за спане, тъй че да виждат релсите, проблясващи меко под звездното небе. Падаха поразени от куршумите и последната гледка пред смаяните им очи пак бяха релсите, святкащи под безмилостното слънце, нажежени до бяло от горещина.
	Когато се оттеглиха в долината, откриха пред себе си цяла армия от бежанци. Плантатори и дребни фермери, богати и бедни, черни и бели, деца, старци, умиращи, сакати, ранени, жени в напреднала бременност всички отиваха към Атланта с влакове, пеша, на коне, в карети и фургони, отрупани с куфари и покъщнина. Бежанските колони се движеха на осем километра пред отстъпващата армия и спираха при Резака, после при Калхун и Кингстън, като всеки път се надяваха да чуят, че янките са отблъснати, за да могат да се върнат у дома си. Но в тази слънчева долина за тях нямаше обратен път. Войниците в сиво минаваха край пусти имения, изоставени ферми и безлюдни колиби с широко разтворени врати. Тук-там бе останала по някоя самотна жена с неколцина изплашени роби. Стопанките излизаха на пътя, за да поздравят войниците, да напоят жадните с кладенчова вода, да превържат ранените и да погребат мъртвите в семейните си гробници. Но най-често слънчевата долина изглеждаше тъжна и запусната, а в нивите под палещите лъчи растяха посеви, за които никой не се грижеше.
	Обходен по фланговете при Калхун, Джонстън се оттегли до Адеърсвил, където се завърза разгорещена престрелка, после до Касвил, а оттам на юг от Картърсвил. Врагът беше вече напреднал на деветдесет километра от Долтън. Като изминаха още петнайсетина километра в редуващи се преходи и сражения, при Ню Хоуп Чърч южняците се окопаха и се приготвиха за решителна битка. Сините редици настъпиха безмилостно, като се гърчеха и извиваха — същински многоглав змей, — нанасяха яростни удари, отдръпваха се назад, поразени, но само за да нападнат отново. Ожесточеният бой при Ню Хоуп Чърч продължи единайсет дни без прекъсване и всеки път атаките на янките бяха отблъсквани с цената на потоци кръв. Накрая Джонстън, заобиколен при фланговете, пак оттегли с няколко километра своята оредяваща армия.
	Безброй бяха ранените и убитите конфедерати при Ню Хоуп Чърч. Атланта, където извозваха пострадалите с влакове, бе потресена, защото дори след битката при Чикамауга градът не беше виждал толкова много ранени. Болниците биха претъпкани и бедните момчета лежаха по подовете на празните магазини или върху балите памук в складовете. Всички хотели, пансиони и частни къщи бяха пълни с пострадали. Леля Пити също получи своя дял, макар да протестираше, че е крайно неуместно да прибира в къщата си непознати мъже при деликатното положение на Мелани, а пък ужасните гледки можели да предизвикат преждевременно раждане. Ала Мелани повдигна горния обръч на кринолина си, за да поприкрие напълнялата си фигура, и къщата с червените тухли бе населена с ранени. Започна се едно безкрайно готвене, пране, навиване на бинтове, пощене и веене с ветрила; този трябваше да бъде повдигнат, онзи — обърнат на другата страна, а нощем въобще не можеше да се спи от горещината и неспирното бълнуване в съседната стая. Градът се задушаваше и когато стана очевидно, че не можеше да приеме никого повече, потокът от ранени се насочи към болниците на Мейкън и Огъста.
	Противоречивите сведения, донасяни от нахлулата вълна ранени, и нарастващият брой уплашени бежанци, които се тълпяха в бездруго претъпкания град, накараха Атланта да зажужи като разтревожен кошер. Малкото облаче на хоризонта внезапно се бе превърнало в огромен, надвиснал буреносен облак и от него като че лъхна смразяващ повей.
	Никой не беше загубил вяра в непобедимостта на войската, но всички, що се отнасяше до гражданското население поне, загубиха вяра в генерала. Та Ню Хоуп Чърч бе само на петдесет и шест километра от Атланта! За три седмици само Джонстън беше позволил на янките да го изтласкат със сто километра назад! Защо не беше ги задържал, вместо постоянно да отстъпва? Той беше глупак, че и по-лош даже. Застаряващите мъже от градската охрана и милицията, сврени в Атланта вън от всяка опасност, до един твърдяха, че те самите по-добре биха провели кампанията, и като доказателство чертаеха по покривките карти на военните действия. Принуждаван да отстъпва все повече с непрестанно оредяващата си армия, генералът отчаяно молеше губернатора Браун да му прати същите тези мъже от гарнизонната охрана, но те знаеха, че няма от какво да се страхуват. Най-после губернаторът бе отказал на самия Джеф Дейвис и не беше ги пуснал на фронта. Защо трябваше сега да отстъпва на генерал Джонстън?
	Сражение и отстъпление! Сражение и отстъпление! Близо месец по протежение на сто и десет километра конфедератите влизаха в бой едва ли не всеки ден. Ню Хоуп Чърч бе вече зад гърба на войниците в сиво, просто спомен сред лудешката бъркотия от подобни спомени — жега, прах, глад, нечовешка умора, безкрайно вървене по изровените червени пътища и шляпане в лепкавата кал; отстъпление, окопаване, битка и пак отстъпление, окопаване, битка. Ню Хоуп Чърч беше някакъв нереален кошмар, не от този живот. Такъв бе и Биг Шанти, където южняците се обърнаха с лице към янките и се сражаваха като демони. Избиваха врагове, додето полето посинееше от убити, но пред тях изникваха все нови и нови; нямаха свършване тези зловещи сини линии, закривяващи се от югоизток и насочващи се към тила им, към железницата… и към Атланта!
	След Биг Шанти изтощените от безсъние войски се оттеглиха към планината Кенесо, близо до градчето Мариета, и там разпростряха редиците си в шестнайсеткилометрова дъга. По стръмните склонове на планината те изкопаха окопи, а на височините разположиха батареите си. Ругаещи потни мъже влачеха тежките оръдия по отвесните скатове, защото мулетата не можеха да ги изкачат. Куриерите и ранените, изпратени в Атланта, донесоха окуражителни новини на гражданите, които вече бяха уплашени не на шега. Върховете на Кенесо бяха непревземаеми, а също и хребетите на Боровата планина и на Чезнещата планина, разположени наблизо, които също бяха укрепени. Янките нямаше да успеят да помръднат момчетата на Стария Джо, нито пък можеха да ги обходят по фланговете този път, защото батареите по планинските върхове контролираха всички пътища по протежение на километри. Атланта си поотдъхна, но все пак…
	Все пак планината Кенесо беше само на трийсет и пет километра!
	В деня, когато пристигнаха първите ранени от битката при планината Кенесо, каретата на мисис Мериуедър спря пред дома на леля Пити по никое време — в седем часа сутринта — и черният чичо Леви съобщи да предадат на Скарлет, че трябва веднага да се облече и да иде в болницата. Фани Елсинг и сестрите Бонел, вдигнати от постелята посред най-сладък сън, се прозяваха одрямали на задната седалка, а бавачката на Елсингови се мъдреше на капрата с кошница изпрани бинтове в скута. Скарлет се надигна неохотно, тъй като бе танцувала до зори на вечеринката на градската охрана и още чувстваше умора в краката си. Тя изруга наум дейната и неуморна мисис Мериуедър, ранените и цялата южняшка Конфедерация, додето Приси закопчаваше най-старата и опърпана басмена рокля, предназначена за болнична работа. Изпи набързо горчивата помия от печена царевица и сушени сладки картофи, която минаваше за кафе, и побърза да се присъедини към момичетата.
	Болногледачеството отдавна вече й бе дошло до гуша. Точно този ден се канеше да каже на мисис Мериуедър, че майка й я вика с писма да си иде за малко. Така и направи, ала без да постигне желания ефект. Достопочтената матрона със засукани нагоре ръкави и с престилка, препасана на мощната фигура, я изгледа остро и отсече:
	— Я стига глупости, Скарлет Хамилтън. Още днес ще пиша на майка ти, за да й обясня колко голяма нужда имаме от тебе, и тя няма да настоява, сигурна съм. Слагай си престилката и тичай при доктор Мийд. Трябва някой да му помага за превръзките.
	„О, Господи — рече си Скарлет мрачно. — Точно там е бедата я. Мама ще ме накара да остана, а ми се струва, че ще умра, ако трябва още да дишам тая смрад! Ще ми се да бях стара, та да можех да командвам младите, а не мене да командват. Щях да им кажа тогава на дъртите злоби като Мериуедър да идат да се гръмнат!“
	Да, наистина беше отвратена от болницата, от противните миризми, от въшките, от раните и мръсните тела. Ако в болничната работа бе имало нещо ново и романтично, очарованието бе изчезнало още преди една година. Пък и мъжете, ранени при отстъплението, съвсем не бяха тъй привлекателни, както предишните пациенти. Не проявяваха никакъв интерес към нея, а все питаха: „Как върви битката? Какво се чува за Стария Джо? Голяма работа е Стария Джо!“ Тя съвсем не споделяше възхищението им от генерал Джонстън. Не беше сторил друго, освен да пусне янките да проникнат на сто и четирийсет километра навътре в Джорджия. Не, за нищо не ги биваше тези ранени. Пък и повечето умираха — бързо и мълчаливо, останали без сила да се борят с отравянето на кръвта, с гангрените, с тифа и пневмонията, които ги бяха налегнали, преди да стигнат до Атланта и да попаднат в ръцете на лекар.
	Денят беше горещ и мухите на рояци влитаха през отворените прозорци — тлъсти, мързеливи мухи, които сломяваха духа на мъжете така, както и болката не успяваше. Вонята и агонията край нея растяха непрекъснато. Потта се просмукваше в току-що колосаната й рокля, докато с легенче в ръка обикаляше из стаите подир доктор Мийд.
	О, неописуемо бе отвращението й, додето седеше край доктора и едва се сдържаше да не повърне при вида на скалпела, врязал се в изтерзаната плът! Но нищо не можеше да се сравни с ужаса при виковете от операционната, където се правеха ампутациите. Непреодолимо и мъчително бе чувството на жалост и безпомощност, като гледаш напрегнатите бледи лица на сгърчените от болка мъже, наслушали се на тези страшни вопли, чакащи кога ще дойде техният ред, кога докторът ще произнесе присъдата си: „Съжалявам, момчето ми, но ще трябва да махнем тая ръка. Да, да, знам, че е тъй, но виж тия алени резки тук. Трябва да я махнем.“
	Хлороформът бе вече толкова оскъден, че се използваше само за най-тежки ампутации, а опиумът беше истинска скъпоценност и се даваше не на живите, за да облекчи болката им, а на умиращите, за да облекчи смъртта им. Хинин и йод изобщо нямаше. На Скарлет всичко това й бе дотегнало до смърт и тя завиждаше на Мелани, че бременността й дава извинение. Тази причина бе единствената, приемана от обществото за основателна да не се работи в болницата.
	По обяд тя свали престилката си и се измъкна от болницата, докато мисис Мериуедър пишеше писмо под диктовката на един дългунест неграмотен планинец. Скарлет чувстваше, че не може да издържа повече. Тежеше й до немай къде, а знаеше, че щом пристигне обедният влак с ранени, ще има работа чак до вечерта и вероятно няма да успее да хапне дори.
	Тя забързано измина краткия път до Прасковената улица, като вдишваше с пълни гърди чистия въздух, доколкото й позволяваше стегнатият корсет. Спря на ъгъла в колебание какво да прави по-нататък, защото се срамуваше да се прибере у леля Пити, а твърдо бе решила да не се връща в болницата. Но ето че край нея мина каретата на Рет Бътлър.
	— Приличате на Пепеляшка — подкачи я той, като огледа кърпената й лилава басмена рокля, влажна от пот и опръскана тук-там с вода, изплискана от легена. Скарлет пламна от смущение и негодувание. Защо този човек вечно обръщаше внимание на женските дрехи и как можеше тъй нетактично да се изказва за вида й?
	— Вижте, не желая да слушам приказките ви. Искам от вас само да ме качите в каретата си и да ме закарате някъде, където никой няма да ме види. За нищо на света няма да се върна в тая проклета болница! Господи, да не би аз да съм започнала война, та съм длъжна да се претрепвам от работа?…
	— Охо, отстъпвате от славната ни кауза!
	— Намерил кой да ми се присмива! Помогнете ми по-добре. Не ща и да знам къде отивате, само ме вземете в каретата.
	Рет скочи на земята и внезапно тя осъзна колко приятно й е да види един мъж, на когото не липсва нито ръка, нито крак, чието лице не е пребледняло от болка или пожълтяло от малария — напротив, той изглеждаше сит и пращеше от здраве. При това беше невероятно елегантен. Сакото и панталоните му бяха от еднакъв плат и му стояха чудесно, а не му висяха нито като торба, нито пък го стягаха тъй, че едва да се движи. Бяха съвсем новички, а не с дупки, през които да прозират нечиста плът и космати крака. Изглеждаше така, сякаш нямаше ни едничка грижа на света, а това само по себе си беше необичайно през тези дни, когато всички бяха угрижени, мрачни и тревожни. Мургавото му лице бе ведро, а на алените му чувствени устни, очертани ясно като на жена, затрепка усмивка, додето й помагаше да се качи в каретата.
	Мускулите на едрото му тяло играеха под добре ушития костюм и когато седна до нея, тя усети мъжката му сила, както винаги щом той застанеше наблизо. Поглеждаше широките му мощни рамене с възхищение, което я тревожеше и дори я плашеше малко. Този човек и физически, и душевно бе сякаш стоманено твърд. Силата му беше естествена и лениво грациозна като у пантера, протягаща се на слънце, но също като при пантерата у него се долавяше една постоянна готовност да скочи върху жертвата и да я унищожи.
	— Вие сте една малка измамница — обърна се той към нея, след като цъкна с език, за да подкара кобилата. — Танцувате по цяла нощ с войниците, подарявате им рози и панделки, кълнете им се, че бихте дали живота си за каузата, а дойде ли ред да се превържат няколко рани и да се попощят въшки, моментално биете отбой.
	— Не може ли да смените темата и да карате по-бързо? Както съм си без късмет, току-виж дядо Мериуедър излязъл от магазина си и ме зърнал. Веднага ще го съобщи на старата… на мисис Мериуедър де.
	Той леко плесна с камшика и кобилата запрепуска, като пресече площад Петте ъгъла и се насочи към железопътната линия, разделяща града на две. Влакът с ранените беше пристигнал вече и санитарите бързо притичваха с носилките под палещото слънце, като прехвърляха ранените в болнични коли и закрити военни фургони. Скарлет ги наблюдаваше, без да изпитва никакво угризение, а само огромно облекчение, че е успяла да се измъкне.
	— Тая проклета болница съвсем ми дотегна и направо ме съсипа — заоплаква се тя, като оправи бухналата си разстлана пола и стегна панделката на шапката си под брадичката. — Всеки ден пристигат все повече ранени. За всичко е виновен генерал Джонстън. Ако беше устоял на янките при Долтън, те щяха…
	— Но той устоя на янките, детенце наивно. А ако се беше задържал на позициите си, Шърман щеше да го обходи и да го смаже между двата фланга на армията си. Тогава би загубил и железницата, а нали точно за нея се бие генерал Джонстън.
	— Е, както и да е — махна с ръка Скарлет, която никакво понятие си нямаше от военна стратегия. — И все пак вината е негова. Трябваше да измисли нещо, затова според мене най-добре да го сменят. Защо не застана на място и не поведе сражение, вместо да отстъпва?
	— И вие сте като всички останали, които крещят „Долу Джонстън!“ само защото той не може да стори невъзможното. При Долтън го наричаха Христос Спасителя, а при планината Кенесо се превърна в Юда Предателя, и то само за някакви си шест седмици. Но нека отблъсне янките на трийсет-четирийсет километра и пак ще стане Христос. Дете мое, Шърман разполага с двойно повече войници от Джонстън и може да губи по двама мъже срещу един от нашите юнаци. А Джонстън не може да си позволи да загуби дори един човек. Той има отчаяна нужда от подкрепления, а какво ще получи? Галениците на губернатора Джо Браун. Голяма помощ, няма що!
	— Ама наистина ли ще изпратят милицията? И градската охрана ли? Аз нищо не съм чула. Вие откъде знаете?
	— Така се говори. Слуховете пристигнаха тая заран с влака от Милиджвил. И милицията, и градската охрана ще бъдат изпратени като подкрепления на генерал Джонстън. Май че любимците на губернатора най-после ще помиришат барут и, струва ми се, повечето от тях ще бъдат твърде изненадани. Те изобщо не очакваха, че ще им се наложи да воюват. Губернаторът им бе дал негласно обещание, че няма да ги пусне. Чудесна шега им се готви. Мислеха си, че никой не може да ги закачи, след като губернаторът се противопостави на самия Джеф Дейвис и отказа да ги изпрати във Вирджиния. Заяви, че били нужни за защитата на Джорджия. Кой да знае, че войната ще се пренесе чак до задния им двор и наистина ще трябва да отбраняват щата?
	— Но как можете да се надсмивате тъй безсърдечно? Помислете си само за старците и за момчетата в градската охрана! Знаете ли, че там са дядо Мериуедър, Фил Мийд и чичо Хенри Хамилтън?
	— Думата ми не е за хлапетата и за ветераните от Мексиканската война. Аз говоря за храбреците от рода на Уили Гуинън, които умират да се перчат с хубавата си униформа и да размахват сабя.
	— И като вас самия!
	— Скъпа моя, този удар не попадна в целта! Аз не нося униформа, нямам сабя и пет пари не давам за съдбините на Конфедерацията. И вързан не могат да ме закарат в градската охрана, в милицията или в коя и да било армия. В Уест Пойнт се наситих на военни истории за цял живот… Разбира се, аз пожелавам успех на Стария Джо. Генерал Лий не може да му изпрати помощ, защото и той самият си има грижи с янките във Вирджиния. Тъй че щатските войски на Джорджия са единственото подкрепление, което Джонстън ще получи. Той заслужаваше нещо по-добро, защото е голям стратег. Винаги съумява да заеме удобните позиции преди янките. Но ако иска да запази железницата, ще трябва да продължи отстъплението. И помнете ми думата, щом го изблъскат извън планините и го докарат тук, в равнината, свършено е с него.
	— Тук ли? — извика Скарлет. — Вие знаете много добре, че янките никога няма да проникнат толкова далече.
	— Кенесо е само на трийсет и пет километра и се обзалагам…
	— Рет, вижте там, на улицата! Погледнете оная тълпа мъже! Те не са войници. За Бога, какво е това?… Ах, ами че туй са негри!
	По улицата към тях се приближаваше черен облак прах, откъдето се разнасяше тропот на нозе и химн, изпълняван гърлено и нестройно от поне стотина негърски гласа. Рет изтегли каретата към тротоара и мъже с кирки и лопати на рамо, съпровождани от офицер и отряд войници в униформата на инженерния корпус.
	— Какво, за Бога е това? — пак запита тя.
	Изведнъж погледът й попадна върху един гъвкав едър негър, който крачеше в първата редица, и очите й светнаха. Той беше близо двуметров гигант с абаносова кожа и в движенията му се чувстваше красивата грация на силно животно, а белите му зъби святкаха, додето гласът му се извисяваше над останалите. Пееха „Слез на земята, Мойсей“. Не можеше да има на света друг негър тъй висок и тъй гръмогласен като Големия Сам, надзирателя в Тара. Но какво правеше Големия Сам тук, толкова далеч от дома, особено сега, когато плантацията нямаше управител и той бе дясна ръка на Джералд?
	Когато се надигна от седалката, за да го види по-добре, гигантът я забеляза, позна я и черното му лице разцъфна в щастлива усмивка. Той се спря за миг, пусна лопатата си на земята, после тръгна към нея, като подвикна на негрите, застанали най-близо до него:
	— Божке, божке, виж ти! Та туй е мис Скарлет! Ей, Херувим, Апостол, Пророк! Гледайте бе! Мис Скарлет!
	В редиците настана объркване. Тълпата се спря неуверено, със смутени усмивки, а Големия Сам, последван от трима едри негри, прекоси тичешком пътя до каретата. След тях забърза офицерът с викове:
	— Ей, вие, върнете се в строя. Върнете се, ви казвам, или… О, но това е мисис Хамилтън! Добро утро, мадам, и на вас също, сър. Какво сте намислили? Да не искате да предизвикате неподчинение и да всявате бунт? Господ ми е свидетел, че достатъчно ядове си имах с тия момчета от сутринта.
	— О, капитан Рандъл, не им се карайте! Това са работници от нашето имение. Този е Големия Сам, надзирателят ни, а тези са Херувим, Апостол и Пророк. Искат да си поговорят с мене, нали разбирате? Как сте, момчета?
	Тя се здрависа с всички и малката й бяла ръчица изчезваше в огромните им черни лапи. Четиримата място не можеха да си намерят, радостни от срещата и горди, че могат да покажат на останалите хубавата си млада господарка.
	— Какво правите толкова далеч от Тара, момчета? Ако не сте избягали, пък на. Но да знаете, че патрулите ще ви хванат.
	Те се изсмяха гърлесто и доволно на шеговития й упрек.
	— Да сме избягали? — възкликна Големия Сам. — Не, господарке, не сме избягали. Дойдоха и ни зеха, щот сме най-големи и най-яки от сички негри в Тара и щот хубаво пееме. Да, господарке, мистър Франк Кенеди тъй нареди.
	— Но защо, Сам?
	— Божке, ма вий нищо ли не знаете, мис Скарлет? Ще копаем дупки, та белите господари да се крият, когат дойдат янките.
	Капитан Рандъл и седящите в каретата потиснаха усмивките си при това наивно описание на окопите.
	— Мистър Джералд само дет не се гътна, когат ме зеха, и рече, че не може да се оправя без мене, ама мис Елен рече: „Земете го, мистър Кенеди. Големия Сам повече трябва на Конфедерацията, отколкото на нас.“ После ми даде един долар и ми заръча да изпълнявам всичко квот ми наредят белите господари. Ето затуй сме тука.
	— Какво значи всичко това, капитан Рандъл?
	— О, нищо особено. Трябва да подсилим укрепленията на Атланта и да изкопаем още няколко километра траншеи, а генералът не може да отдели никакви хора от фронта, които да свършат тази работа. Затова събрахме здравеняците негри от околността.
	— Но…
	В гърдите на Скарлет започна да се надига хладна и тревожна тръпка. Още няколко километра траншеи! Защо им бяха притрябвали повече? Предишната година около цяла Атланта бяха издигнати толкова укрепления с батарейни гнезда, само на километър и половина от центъра на града. Още ли окопи!
	— Но защо… да се укрепяваме още, щом тъй сме се укрепили вече? Дори окопите, които имаме, няма да ни дотрябват. Генералът не би допуснал…
	— Сегашните ни укрепления са само на километър и половина от града — отвърна лаконично капитан Рандъл. — Разстоянието е прекалено малко, за да сме спокойни… и в безопасност също тъй. Новите окопи ще бъдат по-далече. Нали виждате, още едно отстъпление може да доведе армията ни чак в Атланта.
	Като видя как очите й се разшириха от страх, той моментално съжали за последните си думи.
	— Но разбира се, ново отстъпление няма да има — припряно добави той. — Позициите около планината Кенесо са непробиваеми. Батареите са разположени по протежение на всички склонове и контролират пътищата, тъй че янките изобщо не ще могат да минат.
	Но Скарлет забеляза, че той сведе очи под ленивия проницателен поглед на Рет, и сърцето й се сви. Спомни си думите на Рет: „Когато го изблъскат извън планините и го докарат тук, в равнината, свършено е с него.“
	— О, капитане, смятате ли…
	— Разбира се, че не! Не допускайте страх у себе си нито за миг. Стария Джо просто обича да се презастрахова. По тази причина само копаем допълнителните траншеи… Но аз трябва да вървя вече. Приятно ми бе да разговарям с вас… Хайде, момчета, сбогувайте се с господарката си и да тръгваме.
	— Довиждане, момчета. Ако някой от вас се разболее, нарани се или изпадне в беда, известете ме. Живея на Прасковената улица в една от последните къщи, преди да се излезе от града. Почакайте за минутка… — Тя започна да рови из чантичката си. — Ах, Боже мой, нямам у себе си нито цент. Рет, дайте ми няколко дребни монети. Ето, Сам, да купиш тютюн за себе си и за момчетата. Бъдете добрички и изпълнявайте всичко, което ви каже капитан Рандъл.
	Нестройната колона се подреди отново, прахта пак се вдигна в червен облак и Големия Сам подхвана песента:
P>
	Слез на земята, Мойсей,
	на земята на древния Египет
	и заповядай на Фараона
	да даде път на народа ни.
P$
	— Рет, капитан Рандъл ме излъга, нали? Опита се да скрие истината от мене, както правят всички мъже, когато разговарят с жени, защото ги е страх да не припаднат. Или може би не излъга, а? Но ако няма опасност, защо ще правят нови окопи, кажете, Рет! Толкова ли не достигат войниците в армията, та са събрали негрите?
	Рет отново цъкна с език да подкани кобилата.
	— На армията изобщо не й достигат войници, защо иначе ще мобилизират градската охрана? Колкото до траншеите, смята се, че укрепленията са от полза в случай на обсада. Генералът се готви тук да даде последен отпор.
	— Обсада ли? Обръщайте бързо назад. Искам да си ида у дома, в Тара, още сега!
	— Какво ви прихвана?
	— Обсада! Боже Господи, обсада! Знам ги аз тия обсади! Татко е бил в обсада или май че дядо, неговият баща, но във всеки случай чувала съм какво представлява…
	— За коя обсада става дума?
	— Обсадата при Дроуеда, където Кромуел заградил ирландците. Татко каза, че умирали по улиците от глад, че ядели котки, плъхове и дори хлебарки и други подобни гадини. А преди да се предадат, почнали да се изяждат и помежду си, макар че не съм сигурна дали може да се вярва на това. И когато Кромуел превзел града, всички жени били… Обсада! Богородичке!
	— Скарлет, вие сте невероятна. Аз наистина не съм срещал в живота си по-непросветено същество от вас. Обсадата при Дроуеда е била през хиляда шестстотин и някоя година и, естествено, мистър О’Хара не е могъл да бъде свидетел. Освен това Шърман не е Кромуел.
	— Да, той е къде по-лош! Казват, че…
	— Колкото до екзотичните ястия на ирландците по време на обсадата, ще ви кажа, че аз лично предпочитам един хубав сочен плъх пред буламача, който ми поднесоха наскоро в хотела. Май ще трябва да се връщам обратно в Ричмънд. Там поне дават свястна храна, ако имаш пари да си платиш.
	Той изгледа насмешливо уплашеното й лице и ядосана, че е издала пред него страха си, тя извика:
	— Ами какво чакате, тръгвайте! Мислите само за удобства, за ядене и за… за други подобни неща.
	— Не ми е познат по-приятен начин за прекарване на времето от яденето и… ъъ… от другите подобни неща — отвърна той. — А пък чакам и не тръгвам само защото съм чел много за обсадените градове, но никога не съм изживявал нещо подобно. Искам да остана и да видя какво ще се случи. Не ме е страх, че ще пострадам, защото не съм обвързан по никакъв начин с армията, затова пък ще събера куп нови впечатления. Скарлет, никога не изпускайте новите преживявания. Те обогатяват човешкия ум.
	— Моят ум е достатъчно обогатен.
	— Е, това вие си знаете най-добре, макар че аз бих казал… Но не, ще прозвучи неучтиво. Може би искам да остана тук, за да ви спася, когато бъдем обсадени. Никога не съм спасявал прекрасна дама, изпаднала в беда. Това също ще бъде ново преживяване.
	Тя знаеше, че я дразни, но усети и някаква сериозност в думите му. Въпреки това отметна рязко глава.
	— Нямам нужда от вас, за да се спасявам. Благодаря, но мога прекрасно да се грижа за себе си.
	— Не бива да казвате това, Скарлет! Можете да си го помислите, но не трябва да го казвате гласно на един мъж. Точно това е бедата на момичетата от Севера. Те са очарователни, но развалят всичко, като кажат, че сами могат да се грижат за себе си. Всъщност те говорят истината, Господ да им е на помощ. Затова мъжете ги оставят сами да се оправят.
	— Все дрънкате и дрънкате — хладно го прекъсна тя, защото за една южнячка нямаше по-лоша обида от тази да бъде сравнена с янките. — Според мене и за обсадата лъжете. Знаете, че янките никога няма да стигнат до Атланта.
	— Хващам се на бас, че още този месец ще бъдат тук. Обзалагам се на кутия бонбони срещу… — Тъмните му очи се спряха на устните й. — Срещу една целувка.
	Само миг преди това сърцето й отново изстина при мисълта за нашествие на янките, но при думата „целувка“ страхът й бе напълно забравен. Тази тема бе хиляди пъти по-интересна от всякакви там военни работи, пък и така се чувстваше в свои води. Тя с усилие сдържа веселата си усмивка. Откакто й бе подарил зелената шапка, Рет не беше предприел нищо, което макар и малко да напомня любовно ухажване. Колкото й да се беше старала, никога не бе успяла да го привлече в интимен разговор, а сега без никакви усилия от нейна страна той заговори за целувки.
	— Такива интимни разговори не са по вкуса ми — с леден тон отвърна тя. — Пък и по-скоро ще целуна някое прасе.
	— Е, вкусовете биват най-различни. Чувал бях наистина, че ирландците много си падали по прасетата, даже ги държали под креватите си. Но вие, Скарлет, просто сте зажаднели за целувки. Това е бедата при вас. Всичките ви обожатели прекалено много ви уважават, макар че един Господ знае защо, или пък се страхуват и затова не предприемат онуй, което би ви доставило удоволствие. И ето го резултата — станали сте непоносимо надменна. Трябва да ви целуне някой, който ги умее тези неща.
	Разговорът не се развиваше в желаната от нея насока. С него това никога не се получаваше. Размяната на реплики между тях приличаше на дуел, в който всеки път тя беше победената.
	— Май си въобразявате, че вие сте подходящият кандидат — язвително изрече тя, като с върховно усилие сдържаше гнева си.
	— Така е, стига да реша да си направя труда — подметна той небрежно. — Казват, че добре целувам.
	— Аа… — заекна тя възмутено при това явно пренебрежение към прелестите й. — Вие… знаете ли какво сте? — Но внезапно я обхвана силно смущение и сведе поглед. Рет се усмихваше, ала за един кратък миг в тъмните дълбини на очите му Скарлет съзря странно пламъче.
	— Вие, разбира се, недоумявате защо така и не се опитах повече да повторя благопристойната целувчица, с която ви възнаградих в деня, когато ви донесох шапката…
	— Никога не съм…
	— Тогава вие сте лошо момиче, Скарлет, за което искрено съжалявам. Всички добри момичета се чудят защо мъжете не се опитват да ги целунат. Знаят, че не бива да искат това, както и че трябва да се престорят на обидени, ако им се случи, но все пак много им се ще мъжете да направят опит… Не губете кураж, моето момиче. Един ден ще ви целуна и вие ще останете доволна. Но не сега. Ето защо ви моля да не проявявате нетърпение.
	Тя знаеше, че той я дразни, но както винаги закачките му я вбесяваха. Прекалено много истина имаше в думите му. Но сега вече — край! Ако някой път изобщо решеше да си позволи волности с нея, щеше да му даде да разбере.
	— Ще бъдете ли любезен да обърнете назад каретата, капитан Бътлър? Искам да се върна в болницата.
	— Наистина ли, милосърден ангел мой? Значи предпочитате въшките и легените пред моята компания? Е, не съм аз човекът, който би попречил на една пламенна патриотка да даде приноса си за славната ни кауза.
	Рет обърна каретата в обратна посока и отново поеха към Петте ъгъла.
	— Ще ви обясня защо не предприех нови атаки срещу вас, продължи той с благ и спокоен глас, сякаш тя не бе дала да се разбере, че счита разговора за приключен. — Чакам ви да пораснете още малко. Ако ви целуна сега, не бих изпитал кой знае какво удоволствие, а аз съм егоистичен по отношение на собствените си удоволствия. Право да си кажа, никога не съм мечтал да се целувам с деца.
	Като видя с крайчеца на окото си как гръдта й се развълнува от безмълвен гняв, Рет прикри една усмивка.
	— Освен това — добави той по-тихо — чакам да избледнее споменът за тъй ценения от вас Ашли Уилкс.
	При споменаването на Ашли внезапна болка я прониза и горещи сълзи опариха клепачите й. Да избледнее? Споменът за Ашли никога нямаше да избледнее, дори ако тя го надживееше с хиляда години. Помисли си за ранения Ашли, който умираше в далечния вражески затвор без одеяло, без ничия любеща ръка за подкрепа, и почувства непреодолима омраза към сития мъж до себе си, чийто присмех ясно личеше в бавния му, провлечен говор.
	Беше твърде разгневена, за да говори, и известно време се возиха мълчаливо.
	— Сега вече всичко ми е ясно за вас и Ашли — подхвана наново Рет. — Първото, което видях от вашите взаимоотношения, бе онази недотам пристойна сцена в Дванайсетте дъба, а след това ви наблюдавах и долових още доста неща. Какви именно? Вие продължавате да храните към него романтична младежка страст, а той ви отвръща с взаимност, доколкото му позволява неговата почтена и благородна натура. И че мисис Уилкс нищо не подозира, дето вие двамата добре я водите за носа. Само едно нещо не можах да разбера и то дразни любопитството ми. Дали достойният Ашли се е осмелил да ви целуне с риск да погуби безсмъртната си душа?
	От страна на Скарлет последва само ледено мълчание и извърната настрани глава.
	— Аха, целунал ви е значи. Предполагам, че това се е случило по време на отпуската му. И сега, когато той вероятно е мъртъв, вие пазите в сърцето си спомена за целувката. Но скоро ще ви мине, сигурен съм, щом вие забравите, аз ще…
	Скарлет се обърна към него, пламнала от ярост.
	— Вървете… вървете да се гръмнете — натъртено продума тя, а присвитите й зелени очи мятаха гневни мълнии. — И спрете веднага, защото иначе ще скоча в движение. Докато съм жива, няма да ви проговоря.
	Той спря каретата, но преди да успее да слезе и да й подаде ръка, Скарлет скочи на земята. Обръчът на кринолина й се закачи на колелото и за миг пред присъстващите на площада се разкри гледката на развени фусти и дантелени гащички. Рет се наведе и бързо освободи роклята й. Тя се завтече към тротоара, без да отрони нито дума и дори без да го погледне, а той само се засмя тихичко и подкара кобилата.


>>	Глава XVIII

	За пръв път, откакто бе започнала войната, Атланта чуваше тътена на сраженията. В ранните утринни часове, преди пробуденият град да зашуми, откъм планината Кенесо долитаха глухи бумтежи, които можеха да минат за летни гръмотевици. Понякога те биваха тъй силни, че отекваха над градския шум и по пладне. Хората се опитваха да не им обръщат внимание, стараеха се да разговарят, да се смеят и да вършат работата си както обикновено, сякаш янките не бяха само на трийсет и пет километра, ала ушите на всички бяха наострени, за да уловят ехото от гърмежите. Лицата на гражданите изглеждаха напрегнати, защото независимо какво вършеха ръцете им, те бяха цели превърнати в слух и сърцата им трепкаха по сто пъти на ден. Дали гърмежите не се чуваха вече по-силно? Или пък само тъй им се струваше? Щеше ли да ги задържи този път генерал Джонстън? Щеше ли да успее?
	Паниката напираше да избие. Нервите, изопвани все повече и повече с всеки ден на отстъплението, бяха като струни, готови да се скъсат. Никой не говореше за страха си, но вътрешното напрежение намираше израз в невъздържани критики по отношение на генерала. Страстите бяха нажежени до червено. Шърман беше пред вратите на Атланта. Следващото отстъпление щеше да доведе конфедерационните войски в града.
	Дайте ни генерал, който няма да отстъпва! Дайте ни човек, който ще застане твърдо на място и ще се сражава!
	Сред ехото на далечния оръдеен грохот щатската милиция — „галениците на Джо Браун“ — и градската охрана напуснаха Атланта под строй, за да бранят мостовете и фериботите на река Чатахучи в тила на Джонстън. Беше мрачен, мъглив ден и когато те минаха с маршова стъпка през площад Петте ъгъла и оттам се насочиха по шосето за Мариета, заръмя ситен дъждец. Цялото население бе излязло да ги изпрати и сега се бе скупчило под дървените сенници на магазините по Прасковената улица, като се стараеше да им маха весело и ободрително.
	Скарлет и Мейбъл Мериуедър бяха получили разрешение да излязат от болницата и да присъстват на изпращането, защото чичо Хенри Хамилтън и дядо Мериуедър бяха в градската охрана. Сега двете стояха заедно с мисис Мийд, притиснати от тълпата, и се надигаха на пръсти, за да виждат по-добре. Скарлет, макар и изпълнена с типичното южняшко желание да очаква само приятни и окуражителни вести относно хода на сраженията, почувства да я полазва хлад при вида на пъстрите разнородни редици. Положението наистина трябва да беше отчаяно, за да повикат на фронта тази сбирщина тиловаци — старци и деца! Разбира се, сред тях имаше млади и силни мъже, издокарани в ярките униформи на елитните милиционерски отряди, с полюшващи се пера на шапките и развети краища на платнените колани. Ала при вида на възрастните мъже и момченцата, които съвсем не бяха малко, сърцето й се свиваше от жалост и страх. Имаше мъже с побелели бради, по-възрастни от баща й, които се стараеха да стъпват наперено под дъжда в такт с ритъма на барабаните и тръбите. Дядо Мериуедър, метнал на раменете си най-хубавия шотландски шал на мисис Мериуедър, за да се предпази от дъжда, крачеше в първата редица и широко се усмихна на момичетата за поздрав. Те му помахаха с кърпички и весело му извикаха „довиждане“, ала Мейбъл стисна ръката на Скарлет и пошепна:
	— Горкичкият, миличък дядо! Един проливен дъжд му стига, за да го довърши! С неговото лумбаго…
	В редицата зад дядо Мериуедър маршируваше чичо Хенри Хамилтън, с вдигната яка на дългото черно сако — в колана му бяха затъкнати два пистолета от времето на Мексиканската война, а в ръка носеше торбичка. До него крачеше чернокожият му камериер, възрастен почти колкото самия чичо Хенри, и държеше разтворен чадър над главите на двамата. Рамо до рамо със старците маршируваха млади момчета, никое от които не изглеждаше над шестнайсет години. Повечето бяха избягали от училище, за да се присъединят към армията, а тук-там се виждаха групички кадетски униформи на военните академии — черните пера на плътно прилепналите им сиви кепета бяха клюмнали от влагата, а белите платнени ремъци, кръстосани през гърдите им, бяха подгизнали. Сред тях бе и Фил Мийд, носещ гордо сабята на убития си брат и въоръжен с пистолети, с юнашки накривена шапка. Мисис Мийд съумя да му се усмихне и да му помаха, додето отмине, а после облегна за миг глава на рамото на Скарлет, сякаш силите внезапно я бяха напуснали.
	Много от мъжете изобщо не бяха въоръжени, защото Конфедерацията нямаше нито пушки, нито муниции в резерв. Те се надяваха да се екипират с оръжие от убитите и пленените янки. Някои носеха в ботушите си дълги двуостри ножове, а в ръце — грамадни прътове със заострени железни върхове, известни като „пиките на Джо Браун“. Щастливците бяха преметнали през рамо кремъклийки, а в коланите им бяха затъкнати барутници.
	По време на отстъплението Джонстън беше загубил около десет хиляди души. Сега имаше нужда от нови десет хиляди за попълнение на армията. „А ето какво получава!“ — помисли си уплашена Скарлет.
	Когато по улицата с грохот се зададе артилерията и опръска с кал стълпеното множество, Скарлет случайно забеляза млад негър, яздещ муле край едно от оръдията. Той беше със светлокафява кожа и със сериозно изражение на лицето. Когато го зърна, Скарлет възкликна:
	— Но това е Моуз! Слугата на Ашли! Какво прави тук? — Тя си проби път през тълпата до бордюра и го повика: — Моуз! Спри се!
	Щом я видя, момчето дръпна поводите, усмихна се зарадвано и понечи да слезе. Един измокрен до кости сержант, който яздеше зад него, викна:
	— Стой си на мулето, момче, че да не ти припари под краката. Я колко път имаме до планината.
	Моуз погледна колебливо към сержанта и после към Скарлет, а тя прегази през калта съвсем близо до минаващите коли и хвана стремето.
	— О, само за минутка, сержант. Не слизай, Моуз. Какво, за Бога, правиш тук?
	— Пак отивам на война, мис! Тоз път със стария мистър Джон наместо с мистър Ашли.
	— С мистър Уилкс! — възкликна Скарлет. Мистър Уилкс беше почти седемдесетгодишен. — Къде е той?
	— Ей там, с последния топ, мис. Най-отзад.
	— Съжалявам, мадам. Хайде, мърдай, момче!
	За миг Скарлет остана неподвижна, затънала до глезени в калта, а оръдията преминаваха покрай нея. „Не, не! — мислеше си тя. — Не може да бъде. Той е много стар. При това не обича войната, също както Ашли!“ Тя отстъпи към тротоара, като шареше с поглед по лицата на всички минаващи в колоната. Когато сред грохота и пръскащата кал се показа последното оръдейно дуло, тя видя стройната изправена фигура на Джон Уилкс и дългата му посребрена коса, която падаше на мокри кичури върху шията. Той яздеше уверено и леко една дребна червеникава кобила, пристъпваща изящно по изровения кален път като дама във вечерен тоалет. Но това беше Нели! Кобилата на мисис Тарлтън! Нейната любимка, съкровището й.
	Щом мистър Уилкс я забеляза, лицето му грейна от радостна изненада. Той дръпна поводите, скочи на земята и се приближи към нея.
	— Много исках да те видя, Скарлет. Натоварен бях да ти предам цял куп вести от близките ти, но нямаше време да те търся. Пристигнахме сутринта и както виждаш, веднага ни изтеглят към фронта.
	— Ах, мистър Уилкс! — извика отчаяно тя и хвана ръката му. — Не отивайте! Защо и вие трябва да вървите?
	— Значи ти също смяташ, че съм твърде стар? — И сбръчканото му лице се освети от закачливата усмивка на Ашли. — За ходене може и да съм стар, но да яздя и да стрелям още ме бива. При това мисис Тарлтън беше любезна да ми даде Нели, тъй че имам под себе си превъзходна кобила. Надявам се Нели да не пострада, защото иначе не бих посмял да се върна у дома и да погледна мисис Тарлтън в очите. Нели беше последният кон, който й остана. — Той се усмихваше, за да разсее страха й. — Майка ти, баща ти и момичетата са добре и те поздравяват. Баща ти едва не дойде с нас днес.
	— Не, татко не! — извика ужасена Скарлет. — Татко не! Той няма да ходи на фронта, нали?
	— Не, но беше се приготвил. Разбира се, той не може да върви дълго заради коляното, ала си бе наумил да се качи на коня и да тръгне с нас. Майка ти заяви, че е съгласна, в случай че успее да прескочи оградата на пасището, за да провери дали ще може да преодолява препятствията, когато иде в армията. На баща ти това му се стори лесна работа, но се случи нещо невероятно. Когато конят стигна до оградата, спря се като закован, а баща ти изхвръкна през главата му. Чудно как не си строши врата! Но нали знаеш колко е упорит. Стана и опита отново. Скарлет, той падна три пъти, преди мисис О’Хара и Порк да го отведат да си легне. Не беше на себе си от яд и твърдеше, че майка ти се била „наговорила с продажното добиче“. Не е вече годен за действащата армия, Скарлет. Не бива да се срамуваш от това. Най-сетне някой трябва да остане у дома, че да изхранва армията.
	Ала Скарлет не изпитваше никакъв срам, а само огромно облекчение.
	— Изпратих Индия и Хъни в Мейкън да поседят у семейство Бър, а мисис О’Хара остана да се грижи покрай Тара и за Дванайсетте дъба. А сега трябва да тръгвам, мила. Дай да целуна хубавото ти личице.
	Скарлет му поднесе бузата си и усети как на гърлото и заседна буца. Обичаше господин Уилкс от все сърце. Някога, много отдавна, бе мечтала да му стане снаха.
	— Тази целувка предай на Питипат, а тази — на Мелани — каза той, като я целуна леко още два пъти. — Как е Мелани впрочем?
	— Добре е.
	— Е, хубаво — промълви той и погледът му, макар и отправен към нея, като че минаваше някъде отвъд, също както при Ашли, и сивите му очи сякаш гледаха в друг свят. — Еех, как ми се щеше да видя първия си внук. Сбогом, скъпа моя.
	Той се метна на кобилата и се отдалечи с шапка в ръка, а посребрената му коса остана открита под дъжда. Скарлет се върна при Мейбъл и мисис Мийд и едва тогава в съзнанието й отекна смисълът на последните му думи. В изблик на суеверен ужас тя се прекръсти и се опита да каже молитва. Той беше намекнал за смърт, както и Ашли, преди да замине, а ето че Ашли… Човек не бива да споменава смъртта, защото по този начин предизвиква съдбата. Додето трите жени вървяха мълчаливо в дъжда към болницата, Скарлет се молеше наум: „Господи, запази го. Запази него и Ашли!“
	Отстъплението от Долтън до планината Кенесо бе продължило от първите дни на май до средата на юни и когато горещите дъждовни юнски дни се изнизаха, без Шърман да успее да отмести конфедератите от стръмните хлъзгави склонове, у хората отново се пробуди надежда. Развеселиха се и започнаха да се отзовават по-снизходително за генерал Джонстън. Щом влажният юни изтече и настъпи още по-влажният юли, а конфедератите, които се биеха отчаяно по височините, заобиколени с окопи, все още успяваха да отблъскват войските на Шърман, Атланта бе обладана от дива радост. Надеждата, упойваща като шампанско, замая главите на хората. Ура! Ура! Врагът е спрян! Избухна цяла епидемия от танцови забави и увеселения. Щом в града дойдеха мъже от фронта и останеха да пренощуват, в тяхната чест се даваха вечери, а след това се организираха танци и момичетата, които бяха десет пъти повече от мъжете, водеха едва ли не битка за кавалери и не пестяха ласкателствата си към тях.
	Атланта бе препълнена с гости, бежанци, семейства, дошли да видят роднините си в болниците, съпруги и майки на войниците, сражаващи се в планините, които желаеха да са близо до тях, в случай че бъдат ранени. В града пристигаха и цели рояци хубави момичета от околността, където бяха останали само мъже над шейсет и под шестнайсет години. Леля Пити се отнасяше с неодобрение към тези девойки, защото подозираше, че единствената причина да дойдат в Атланта е да си уловят съпрузи, и това безсрамие я караше да си мисли с горчивина за съдбините на света. Скарлет също не ги одобряваше. Не й се нравеше енергичното съперничество на шестнайсетгодишните девойки, чиито свежи личица и сияйни усмивки караха човек да не забелязва вехтите им, дваж прекроявани рокли и окъсаните обувки. Собствените й дрехи бяха по-хубави и по-нови, отколкото на повечето други жени, благодарение на подаръците, донесени от Рет Бътлър при последното му минаване през блокадата, но все пак тя беше на деветнайсет години, а на мъжете явно им харесваше да тичат подир глупави хлапачки.
	Скарлет се опасяваше, че една вдовица с дете губи много в присъствието на тези миловидни кокетки. Ала в настъпилите дни на всеобща възбуда тя усещаше по-малко откогато и да било бремето на вдовството и майчинството. Помежду задълженията в болницата през деня и забавите вечерно време почти не виждаше Уейд. Понякога забравяше дори, че изобщо има дете.
	В топлите и влажни летни нощи домовете в Атланта бяха широко отворили врати за войниците — защитници на града. Големите къщи от улица Вашингтон до Прасковената улица бяха залени от светлина и гостоприемно приканваха на забавления бойците, дошли направо от калните окопи; мракът се огласяше от звуци на банджо и цигулка, от бурни танци и безгрижен смях. Край пианото се събираха групички и страстно се лееше шлагерът „Писмото ти дойде, но твърде късно“, а одрипавелите, но галантни кавалери хвърляха многозначителни погледи към девойките, които се усмихваха закачливо иззад ветрилата от пуйчи пера и ги насърчаваха да не се колебаят много-много, та да не стане късно. Самите момичета никога не изчакваха, доколкото зависеше от тях. Вълната на истерично веселие и възбуда, заляла града, даде силен тласък на женитбите. Безброй бяха сватбите през този месец, когато Джонстън задържаше врага при планината Кенесо — сватби с пламнали от щастие младоженки, набързо стъкмили венчалните си премени, заемайки едно-друго от поне десетина приятелки, и младоженци в окърпени униформи, препасали саби на кръста. Нескончаеми празненства, весела глъчка и вълнения. Ура! Джонстън държеше янките на трийсет и пет километра от града.


	Наистина позициите в планината Кенесо бяха непробиваеми. След двайсет и пет дневни сражения дори самият генерал Шърман се убеди в това, защото загубите му бяха огромни. Ала вместо да продължи с фронталните атаки, той отново направи обходна маневра, за да се вклини между конфедератите и Атланта. Тази маневра пак се оказа успешна. Джонстън бе принуден да напусне върховете, от които бе отблъсквал врага тъй добре, за да защити тила си. Беше загубил една трета от хората си в тази битка, а останалите се повлякоха изтощени към река Чатахучи. Конфедератите не можеха да се надяват на нови подкрепления, докато по железопътната линия, контролирана от янките, която се простираше от Тенеси до самата огнева линия. Шърман ежедневно получаваше нови войски и продоволствия. И тъй, сивите редици започнаха да се отдръпват през калните полета назад към Атланта.
	Със загубата на позициите, смятани за непревземаеми, градът отново бе обхванат от паника. В продължение на двайсет и пет дни лудешко щастие всички се уверяваха взаимно, че провал не може да има. А ето че бедата бе дошла! Генералът, разбира се, щеше да задържи янките на отвъдния бряг на реката. Но ей Богу, тази река беше съвсем близо, само на десетина километра!
	Ала Шърман отново ги заобиколи по фланга, като премина реката по-нагоре по течението, и измъчените южняшки войски трябваше бързо да прекосят мътната жълта вода, за да се хвърлят между завоевателите и Атланта. Те се окопаха набързо в плитки ровове в долината на Прасковения ручей северно от града. Атланта се мяташе в безумен ужас.
	Сражение и отстъпление. Сражение и отстъпление! И всяко отстъпление довеждаше янките все по-близо до града. Прасковеният ручей беше едва на осем километра. Какво правеше генералът?
	Виковете „Дайте ни водач, който ще се задържи на място и ще се бие!“ стигнаха чак до Ричмънд. А в Ричмънд знаеха, че ако бъде загубена Атланта, ще бъде загубена и войната, и след като армията премина Чатахучи, генерал Джонстън беше отстранен от командването. Начело на армията застана генерал Худ, един от дивизионните командири, и градът задиша малко по-спокойно. Худ нямаше да отстъпи. Къде ти ще отстъпи този мъжага от Кентъки с развяна брада и горящ поглед. Той беше упорит и нападателен като булдог. Щеше да отблъсне янките от ручея, отвъд реката и крачка по крачка да ги изтика обратно до Долтън. Но армията крещеше: „Върнете ни Стария Джо!“ — защото беше преминала със Стария Джо целия изнурителен път от Долтън до Атланта и за разлика от гражданското население разбираше много добре, че генералът е изправен пред непреодолими препятствия.
	Шърман атакува, докато Худ още не беше в пълна бойна готовност. Още на следващия ден след смяната на командването противниковият генерал нанесе стремителен удар при градчето Дикейтър, на девет километра от Атланта, завзе го и отряза железопътната линия. Тази линия свързваше Атланта с Огъста, Чарлстън, Уилмингтън и Вирджиния. Шърман нанесе на Конфедерацията съкрушителен удар. Беше крайно време да се действа. Атланта отчаяно зовеше да се вземат решителни мерки.
	В един зноен юлски следобед желанието на града се изпълни. Генерал Худ не само застана твърдо на място и устоя на атаката, а и направи нещо повече. Нанесе яростен удар на янките при Прасковения ручей, като изкара хората си от окопите и ги хвърли срещу врага, надвишаващ ги числено повече от два пъти.
	Нямаше човек в Атланта, който да не отправя горещи молби Худ да отблъсне янките. Всички се вслушваха със страх в грохота на оръдията и бумтежа на хиляди пушки, които макар и на осем километра от центъра на града, отекваха тъй ясно, сякаш гърмяха на съседната улица. Чуваха се залповете на артилерията, виждаше се и пушекът, вдигнал се на облачета над дърветата, но в продължение на цели часове нямаше никакви сведения за хода на битката.
	Надвечер пристигнаха първите вести, но те бяха несигурни, противоречиви и плашещи, при това донесени от войници, ранени в първите часове на битката. Те се добираха до града по единично и на групички, като по-леко ранените подкрепяха онези, които едвам влачеха крака. Скоро тягостната върволица от фронта към болниците на града се проточи като дълга непрекъсната нишка — хора с почернели от барутния дим лица, потни и прашни, с открити кървящи рани, по които налитаха рояци мухи.
	Къщата на леля Пити беше в северния край на града, на пътя на ранените, и те един след друг пристъпваха мъчително до градинската портичка, грохваха на зелената ливада и стенеха пресипнало: „Вода!“
	Цял следобед под знойния пек леля Пити и домашните й, черни и бели, подаваха на ранените кофи с вода и ги превързваха, докато се свършиха не само бинтовете, но и чаршафите, и кърпите, нарязани на ивици. Леля Пити напълно бе забравила, че види ли кръв, припада, и работи до изнемога, додето малките й крачка в тесни обувки се подуха и едвам я държаха вече. Дори Мелани бе преодоляла срама от доста наедрялата си снага и трескаво действаше редом с готвачката, Приси и Скарлет, а лицето й бе бледо и напрегнато като на ранените. Когато най-после силите й секнаха и тя припадна, трябваше да я сложат на кухненската маса, защото всички легла, столове и канапета в къщата бяха заети от ранени.
	Забравен в суматохата, малкият Уейд се бе свил до перилата на верандата и надничаше към двора като уплашено зайче в клетка; беше пъхнал палеца си в уста и хълцаше с разширени от ужас очички. По едно време Скарлет го забеляза и му викна строго:
	— Заминавай да си играеш в задния двор, Уейд Хамилтън! — Но малкият, прикован на място от страшната и необичайна картина, дори не помръдна.
	Цялата поляна се покри с изнемощели тела; войниците бяха неспособни да направят и крачка по-нататък. Чичо Питър ги качваше в каретата и ги караше в болницата. Той отиде и се върна толкова много пъти, че старият кон съвсем грохна. Мисис Мийд и мисис Мериуедър също изпратиха каретите си, които превозваха пострадали, а пружините скърцаха под голямата тежест.
	По-късно, когато над града се спусна душен сумрак, по пътя откъм бойното поле затрополиха санитарни коли и интендантски фургони, покрити с окалян брезент. След тях се занизаха фермерски фургони, волски каруци и дори частни карети, приспособени за нуждите на санитарната служба. Натоварени с ранени и умиращи мъже, те минаваха покрай дома на леля Пити, като подскачаха по неравния път и от тях в червената прах се процеждаха струйки кръв. При вида на жените с кофи и черпаци колите спираха и се разнасяха вопли и шепот: „Вода!“
	Скарлет поддържаше клюмнали глави, за да може напуканите устни да отпият, плискаше вода върху прашни трескави тела и върху открити рани, за да почувстват мъжете поне моментно облекчение. Тичаше да подава канчета вода на кочияшите и питаше всеки от тях със замряло сърце: „Какви са новините? Какво става?“
	Отговорът бе винаги един и същ: „Не се знае със сигурност, мисис. Рано е да се каже.“
	Настъпи нощ, но тя не довя прохлада. Въздухът бе все тъй неподвижен и запалените факли в ръцете на негрите още повече усилваха задухата. Прахта влизаше в ноздрите на Скарлет и изсушаваше устните й. Лилавата й басмена рокля, тъй чиста и колосана сутринта, бе изцапана с кръв и пропита от пот и прах. Ето какво имаше предвид Ашли, когато писа, че няма нищо славно във войната, а само мръсотия и страдания.
	От умора светът наоколо губеше реалните си очертания и плуваше пред очите като някакъв кошмарен сън. Всичко това не можеше да става в действителност или ако ставаше, значи светът бе обезумял. Ако не бе тъй, защо стоеше тя в тихата уютна, градинка на леля Пити сред трепкащите светлини на факлите и изливаше вода върху умиращите си обожатели? Защото много от ранените бяха нейни поклонници и се мъчеха да се усмихнат, щом я видеха. По тъмния прашен път превозваха толкава много мъже, които тя познаваше, толкова много други умираха тук, пред очите й, а около окървавените им лица гъмжаха рояци мухи и комари. Това бяха все младежи, с които бе танцувала и се бе смяла, на които бе свирила и пяла песни, които бе задявала, утешавала и обичала… по мъничко.
	Кеъри Ашбърн тя откри в една волска каруца, затрупан от други ранени, полумъртъв вече от раната в главата. Не можеше да го свали, без да разбута други шестима, и го остави да продължи за болницата.
	По-късно научи, че починал още преди да го прегледа лекар и бил погребан, но никой не знаеше къде точно. Безброй много мъже бяха погребани през този месец на Оукландските гробища в плитки, набързо изкопани гробове. Мелани много се измъчваше, задето не бяха успели да отрежат кичур от косата на Кеъри и да го изпратят на майка му в Алабама.
	Знойната нощ преваляше вече, а Скарлет и Пити с изтръпнали от болка гърбове и с треперещи от слабост колене продължаваха да питат минаващите: „Какво става там? Какво става?“
	Вече се разсъмваше, когато получиха отговор на въпроса си и това ги накара да се спогледат ужасено, с пребледнели лица.
	— Отстъпваме.
	— Трябваше да отстъпим…
	— Те са с хиляди повече…
	— Янките обградиха кавалерията на Уилър при Дикейтър. Трябва да идем на помощ.
	— Нашите момчета скоро ще бъдат в града.
	Скарлет и Пити се вкопчиха една в друга, за да потърсят опора.
	— А… янките… и те ли ще дойдат?
	— Да, мисис, но не се плашете. Янките не могат да превземат Атланта.
	— Нали знаете, мисис, че целият град е опасан от траншеи и укрепления.
	— С ушите си чух Стария Джо да казва: „Мога да отбранявам Атланта безкрайно дълго.“
	— Да, ама вече не ни командва Стария Джо. Сега ни командва един…
	— Млъкни, глупако! Нима искаш да изплашиш дамите?
	— Янките никога няма да превземат тоя град, мисис.
	— Защо вие, драги дами, не заминете за Мейкън или друго някое безопасно място. Нямате ли роднини там?
	— Янките не могат да влязат в Атланта, но докато трае боят, тук няма да е много подходящо за жени.
	— Тъй е, голяма пукотевица ще настане.
	На следващия ден, под проливен и топъл дъжд, претърпялата поражение армия влезе в Атланта — хиляди мъже, съсипани от глад и умора, изтощени от седемдесет и шестте дни, прекарани в сражения и отстъпление, с измършавели коне, които едвам теглеха колите, натоварени с оръдия и сандъци с муниции, и чиято сбруя бе заместена с намерени оттук-оттам въженца и окъсани ремъци. Но те съвсем не влязоха като безредна бягаща тълпа. Маршируваха в стегнат строй, с изправена стойка въпреки висящите по тялото им дрипи, въпреки разкъсаните червени бойни знамена, измокрени от дъжда. Стария Джо ги беше научил да отстъпват и в неговата армия отстъплението се считаше за не по-малко изкуство в стратегията на боя, отколкото настъплението. Брадясалите и окъсани мъже излязоха на Прасковената улица под звуците на „Мериланд! Мериланд!“ и целият град се струпа навън, за да ги приветства. Независимо дали се бяха завърнали след победа или поражение, те все пак си оставаха техните момчета.
	Частите на щатската милиция, заминали едва няколко дни по-рано в чудесните си новички униформи, трудно можеха да бъдат различени сега от действащите войски, тъй мръсни и окаяни бяха. И с други очи гледаха сега света. Трите години, през които се чувстваха задължени да обясняват защо не са на фронта и да си търсят оправдания, бяха вече зад гърба им. Те бяха сменили сигурността в тила срещу несгодите и опасностите на фронта. Сега бяха ветерани — макар и с кратка служба, но все пак ветерани, защитили честта си на бойното поле. Търсеха с очи приятели в тълпата и ги гледаха гордо и предизвикателно. Сега вече можеха да крачат с вдигнати глави.
	Премина с маршова стъпка и градската охрана — старците тътреха нозе, а младежите приличаха на уморени деца, изправени твърде рано пред неволите на възрастните. Скарлет забеляза Фил Мийд и едвам го разпозна под чернилката по лицето му, изопнато от умора и напрежение. Чичо Хенри куцукаше гологлав под дъжда, а около врата му бе пъхнато парче стара мушама. Дядо Мериуедър се возеше на колесника на едно оръдие, а босите му крака бяха омотани във ватени парцали. Но колкото и да се взираше, тя никъде не зърна Джон Уилкс.
	А ветераните на Джонстън маршируваха с лека и неуморна крачка, закалени от тригодишните безспирни походи, и все още намираха сила да се усмихват, да махат на хубавите момичета и да подхвърлят пиперливи подигравки към мъжете без униформа.
	Всички те се бяха отправили към окопите, заобикалящи града, този път не плитки, набързо изкопани трапчини, а дълбоки до гърди траншеи, укрепени с торби пясък и заострени дървени колове. По протежение на цели километри тези траншеи окръжаваха града — зинали червени ровове с високи бруствери, готови да приемат онези, които трябваше да ги запълнят.
	Тълпата приветстваше войските тъй възторжено, сякаш бяха извоювали победа. Всяко сърце таеше страх, ала сега, когато хората знаеха истината, когато най-лошото беше дошло пред прага им, във всеобщото настроение бе настъпила промяна. Нямаше никаква паника, никаква истерия. Това, което бе скрито в душите, не бе изписано на лицата. Хората изглеждаха весели, макар и веселостта им да бе насилена. Всички се мъчеха да покажат храброст и увереност пред войниците. Всички повтаряха думите на Стария Джо, изречени точно преди да бъде отстранен от командването: „Мога да браня Атланта безкрайно дълго.“
	Сега, когато и на Худ се бе наложило да отстъпи, по-голямата част от населението споделяше желанието на армията Стария Джо да се върне на поста си, но се въздържаха да го изказват гласно и си даваха кураж с думите му: „Мога да отбранявам Атланта безкрайно дълго.“


	Но Худ не беше човекът, който би възприел предпазливата тактика на генерал Джонстън. Той атакува янките от изток, атакува ги и от запад. Шърман обикаляше града като борец, търсещ най-слабото място на противника си, за да го повали, а Худ не пожела да остане в траншеите и да изчака янките да го ударят. Той дръзко излезе насреща им и яростно ги нападна. В разстояние на няколко дни станаха две тежки битки при Атланта и при Езра Чърч, в сравнение с които боят при Прасковения ручей изглеждаше като невинна схватка.
	Ала янките постоянно се връщаха за нови удари. Те бяха понесли тежки загуби, но можеха да си позволят да губят още. Батареите им непрекъснато сипеха гранати към Атланта, като убиваха хората в домовете им, отнасяха покривите на къщите и изравяха дълбоки ями по улиците. Доколкото можеха, гражданите се криеха в зимниците, в канавки и тесни тунели, изкопани край железопътните прелези. Атланта бе в обсада.
	За единайсет дни, откакто пое командването, Худ претърпя загуби в жива сила, равняващи се на загубите на Джонстън през всичките седемдесет и четири дни на сражения и отстъпления, а градът бе притиснат от три страни.
	Железопътната линия от Атланта до Тенеси вече бе в ръцете на Шърман по цялото си протежение. Армията му бе прекъснала пътя на железницата към изток и онази, която водеше на югозапад, към Алабама. Открита остана само южната железопътна линия към Мейкън и Савана. Градът бе претъпкан с войници, залят с ранени, пренаселен с бежанци и тази единствена линия изобщо не можеше да задоволи крещящите му нужди. Но докато имаше железница, Атланта можеше да се държи.
	Скарлет се ужаси, когато си даде сметка колко важна е станала тази железопътна линия, колко яростно ще се бори Шърман да я завземе и колко отчаяно ще се бие Худ, за да я брани. Това беше железницата, минаваща през техния окръг, през Джоунсбъро, а Тара беше само на осем километра от Джоунсбъро!


	Скарлет и много други жени се качиха на плоските покриви на магазините, заслонени с малките си чадърчета, за да наблюдават боя в деня на битката при Атланта. Ала когато пред очите им по улиците започнаха да падат снаряди, те побягнаха към зимниците. През нощта започна голямото преселение на жени, деца и старци, бягащи от града. Отправяха се към Мейкън и много от хората, качили се на влака през тази нощ, бягаха и търсеха спасение за пети или шести път, откакто Джонстън беше започнал да отстъпва при Долтън. Сега пътуваха с по-малко багаж, отколкото когато бяха пристигнали в Атланта. Повечето носеха само по една торба и оскъдна храна, вързана в шарена носна кърпа. Тук-там можеха да се видят уплашени прислужници, мъкнещи сребърни съдове и прибори или по някой и друг семеен портрет, грабнат наслуки.
	Мисис Мериуедър и мисис Елсинг отказаха да напуснат града. Те бяха нужни в болницата, при това, както гордо заявяваха, не се страхуваха изобщо и никакви янки не можеха да ги изгонят от домовете им. Ала Фани Елсинг и Мейбъл с бебето заминаха за Мейкън. Мисис Мийд за пръв път през брачния си живот прояви непокорство и категорично отказа да се подчини на нареждането на доктора да се качи на влака и да отпътува за по-безопасно място. Тя твърдеше, че докторът има нужда от нея. Още повече, Фил беше някъде наблизо в окопите и тя искаше да е в града в случай, че с него станеше нещо.
	Но мисис Уайтинг замина, както и много други дами от кръга на Скарлет. Леля Пити, побързала да обвини Стария Джо за отстъпленията му, бе сред първите, които стегнаха куфарите си. Нервите й, обясни тя, били твърде слаби и не можела да търпи шум. Бояла се да не припадне при някоя експлозия и да не може да стигне до зимника. Не, не че я било страх. Опитваше се да стисне твърдо бебешките си устнички, ала не успяваше. Щяла да иде в Мейкън, при братовчедка си, старата мисис Бър, и момичетата трябвало да тръгнат с нея.
	Скарлет не искаше да ходи в Мейкън. Колкото и да се плашеше от снарядите, по-скоро предпочиташе да остане в Атланта, отколкото да замине за Мейкън, защото мразеше старата мисис Бър отдън душа. Преди години мисис Бър я нарече безсрамница, след като я свари да се целува със сина й Уили на едно от празненствата в дома на Уилксови.
	— Не — каза тя на леля Пити. — Ще си ида у дома, в Тара, а Мели нека дойде с тебе в Мейкън.
	При тези думи уплашената Мели избухна в сърцераздирателен плач.
	Щом леля Пити хукна да доведе доктор Мийд, Мелани хвана ръцете на Скарлет и взе да я моли:
	— Скъпа, не отивай в Тара, не ме оставяй! Без тебе ще съм тъй самотна. О, Скарлет, ще умра, ако не си при мене, когато дойде време за бебето! Да, да, знам, ще бъда с леля Пити. Вярно, тя е много мила, но нали не е раждала, а и толкова ме изнервя понякога, че ми иде да крещя. Не ме изоставяй, мила. Ти си ми като сестра, пък и… — тя се усмихна унесено — обещала си на Ашли да се грижиш за мене. Той ми каза, че ще те помоли.
	Скарлет се втренчи смаяно в нея. Как можеше Мели да я обича толкова много, когато тя самата едва скриваше силната си неприязън към нея? Как можеше да е тъй глупава, че да не отгатне тайната й любов към Ашли? Тя се бе издала поне сто пъти през тези последни мъчителни месеци, докато чакаха вести от него. Ала Мелани нищо не виждаше. У хората, които обичаше, тя не забелязваше друго освен доброто… Да, тя наистина бе обещала на Ашли, че ще се грижи за Мелани. „О, Ашли! Ашли! Ти навярно си мъртъв от много месеци. А обещанието ми пред тебе още ме обвързва!“
	— Добре — отвърна кратко тя. — Аз наистина му обещах и както винаги ще си удържа думата. Но няма да ида в Мейкън при оная дърта злоба Бър. Знам, че за пет минути само ще ме принуди да скоча и да й издера очите. Ще се прибера в Тара, а ти можеш да дойдеш с мене. Мама ще се радва да ни гостуваш.
	— О, това би било чудесно! Майка ти е толкова мила жена. Само че леличка ще умре, ако не е до мене при раждането, но съм сигурна, че няма да се съгласи да иде в Тара. Много е близо до фронта, а леличка иска да е в безопасност.
	В този момент запъхтян пристигна доктор Мийд, който, съдейки по паниката, вдигната от леля Пити, бе очаквал най-малкото да завари Мели с преждевременни родилни болки. Като видя, че няма нищо такова, бе възмутен и не се въздържа да го изрази. Щом узна причината за безпокойството, той уреди спора им с доводи, които не оставяха никакво място за възражения.
	— И дума не може да става да заминете за Мейкън, Мели. Не бива да пътувате, иначе не отговарям за последствията. Влаковете са претъпкани и нередовни и пътниците по всяко време могат да бъдат свалени в гората, за да се натоварят ранени, войски или провизии. Във вашето състояние…
	— А ако ида в Тара със Скарлет?
	— Казвам ви, че не бива да пътувате. Влакът за Тара и за Мейкън е един. Освен това никой не знае точно къде са янките сега, защото май са ни заобиколили отвсякъде. Влакът ви може дори да бъде пленен. А даже да стигнете до Джоунсбъро без произшествия, до Тара има осем километра по неравен път. Съвсем не е подходящо за жена в деликатно положение. Пък и в окръга няма лекар, откакто старият доктор Фонтейн отиде в армията.
	— Но нали има акушерки?
	— Аз ви говоря за лекар — рязко отвърна той и погледът му неволно се насочи към крехкото й недоразвито тяло. — Няма да ви пусна да пътувате. Може да се окаже опасно. Не искате бебето ви да се роди във влак или в кабриолет, нали?
	Професионалната му прямота накара дамите да се изчервят смутено и да млъкнат.
	— Трябва да останете тук, за да мога да ви наблюдавам, и непременно трябва да лежите. Никакво тичане по стълбите към зимника и обратно. Ще лежите, ако ще през прозореца да падат снаряди. В края на краищата тук не е толкова опасно. Янките съвсем скоро ще бъдат отблъснати назад. Вие, мис Пити, вървете в Мейкън и оставете тук младите дами.
	— Как, самички ли? — викна тя, невярваща на ушите си.
	— Не са неомъжени девойки — успокои я докторът. — Мисис Мийд е само през две къщи. А и те няма да приемат мъжка компания при състоянието на мис Мели. Ей Богу, та това е война, мис Пити! Сега не можем да мислим за благоприличие. Трябва да мислим за мис Мели.
	Той излезе от стаята и изчака на предната веранда, додето Скарлет излезе да го изпрати.
	— Ще бъда откровен с вас, мис Скарлет — започна той, а сивата му брадичка потреперваше. — Вие ми изглеждате разумна млада жена, затова ще ми спестите ненужното си стеснение. Не желая повече да чувам, че Мели се кани да пътува. Страхувам се, че няма да понесе местенето. На нея ще й бъде трудно дори при най-благоприятни обстоятелства — видите ли, тя е с много тесен ханш и при раждането вероятно ще се наложи да използваме форцепс. Затова не искам да я оставя в ръцете на някоя невежа негърка. Жени като нея не би трябвало да раждат, но… Както и да е, стегнете куфарите на мис Пити и я изпратете в Мейкън. Тя е толкова уплашена, че само ще тревожи мис Мели, а точно това трябва да избегнем. А вие — той я изгледа с остър, изпитателен поглед, — вие също не бива да си отивате вкъщи. Ще останете с мис Мели, докато се роди бебето. Не се страхувате, нали?
	— Никак — излъга Скарлет, без да трепне.
	— Вие сте смело момиче. Мисис Мийд ще ви служи като придружителка, когато се наложи, а ако мис Пити поиска да вземе слугите си, ще пращаме старата Бетси да ви готви. Няма да е за дълго. Бебето трябва да се появи на бял свят след пет седмици, ала при първо дете никога не може да се предвиди точно, пък и тия снаряди… Всеки ден може да роди.
	И тъй, лееща реки от сълзи, леля Питипат замина за Мейкън, като взе със себе си чичо Питър и готвачката. В изблик на патриотизъм отстъпи каретата и коня си на болницата, за което веднага съжали, и още повече се разстрои. Скарлет и Мелани останаха сами с Уейд и Приси в къщата, която някак внезапно утихна, въпреки че канонадите продължаваха.


>>	Глава XIX

	През първите дни на обсадата, когато янките атакуваха отбранителните съоръжения на града, Скарлет бе толкова уплашена от избухващите снаряди, че не знаеше какво да стори и само приклякаше и затискаше ушите си с ръце в очакване всеки миг да се разхвърчи на парченца. Щом чуеше свистенето, възвестяващо падането им, тя хукваше в стаята на Мелани и се хвърляше на леглото до нея. Двете се притискаха една към друга и пискаха сподавено, заровили лица във възглавниците. Приси и Уейд тичаха в зимника, където, свита в тъмнината, Приси виеше колкото й глас държи, а Уейд хлипаше и хълцаше.
	Задушаваща се под пухените възглавници, докато над главата й свистеше смъртта, Скарлет проклинаше наум Мелани, че й пречи да се скрие под стълбите, където бе по-безопасно. Ала докторът бе забранил на Мелани да се движи и Скарлет трябваше да седи с нея. Към ужаса й, че може да бъде разкъсана на парчета, се прибавяше не по-малкият страх от наближаващото раждане на Мелани. Всеки път, когато я споходеше тази мисъл, тя цялата се обливаше в студена пот. Какво щеше да прави, ако бебето тръгнеше да излиза? Знаеше, че по-скоро би оставила Мелани да умре, отколкото да се покаже на улицата, за да търси доктора, когато снарядите валяха от небето като проливен дъжд. Знаеше също, че дори да пребие Приси до смърт, тя няма да се съгласи да излезе навън. Какво щеше да стори, ако Мелани започнеше да ражда?
	Една вечер тя шепнешком обсъди този въпрос с Приси, додето приготвяха заедно подноса с вечерята на Мелани, и за голямо нейно учудване Приси я успокои донякъде в страховете й.
	— Не бойте се, мис Скарлет. Ако не можеме да викнеме доктора, когат му дойде времето, аз ще се оправя сама. Знам кое как. Нали мама бабуваше, та ме научи и на тоз занаят. Оставете на мен таз грижа.
	Скарлет си поотдъхна, като разбра, че има насреща си опитни ръце, но от все сърце й се искаше по-скоро да се свърши с това изпитание. Отчаяно копнееше да избяга от тътена на оръдията, да се прибере в Тара, в спокойния си тих дом, и всяка нощ горещо се молеше бебето да се появи на следващия ден, за да бъде освободена от обещанието си и да напусне Атланта. Струваше й се, че Тара е много далеч, недосегаема за всички тези страдания.
	Скарлет мечтаеше за дома и за майка си тъй силно, както за нищо друго не бе мечтала в живота си. Ако Елен беше до нея, не би се страхувала от никого. Всяка вечер след свистенето и оглушителния грохот на снарядите тя си лягаше, решена да съобщи на Мелани, че не може да остане в Атланта нито ден повече, че трябва да се прибере вкъщи, а Мелани да се премести у мисис Мийд. Но щом се отпуснеше на възглавницата, пред очите й се появяваше лицето на Ашли, каквото го бе запомнила при последната им среща — изопнато като при мъчителна болка, но с лека усмивка на устните: „Ще се грижиш за Мелани, нали? Ти си толкова силна… Обещай ми!“ И тя бе обещала. Някъде далеч Ашли лежеше мъртъв. Ала където и да беше, той я наблюдаваше и я държеше обвързана с обещанието й. Жив или мъртъв, тя не можеше да се отметне от дадената дума, каквото и да й струваше това. И тъй, ден след ден тя отлагаше заминаването си.
	В отговор на писмата на Елен, умоляваща я да се прибере, тя омаловажаваше опасността в обсадения град, обясняваше състоянието на Мелани и обещаваше да се върне у дома си веднага щом се роди бебето. Елен, която отдаваше голямо значение на роднинските връзки, били те кръвни или по брак, й отговаряше неохотно, че е съгласна тя да остане, но че Уейд и Приси трябва незабавно да бъдат изпратени в Тара. Това предложение бе посрещнато с горещо одобрение от Приси, която при всеки звук започваше да трака със зъби и изпадаше в безумно вцепенение. Тя прекарваше почти целия ден свита на две в зимника и момичетата биха умрели от глад, ако мисис Мийд не им пращаше старата Бетси.
	Скарлет не по-малко от майка си желаеше да изпрати Уейд вън от Атланта не само заради безопасността му, но и защото постоянният му страх я дразнеше неимоверно. Уейд тъй се сковаваше от ужас, когато снарядите избухваха, че не можеше и да плаче, и дори когато настъпеше временно затишие, не се пускаше от полата на майка си. Той се страхуваше да си легне вечерно време, страхуваше се от тъмното, страхуваше се да заспи, за да не би през това време янките да дойдат и да го грабнат, и тихото му нервно скимтене нощем непоносимо стържеше по нервите й. Тайно тя се боеше не по-малко от него, но се дразнеше, задето това й бе напомняно ежеминутно при вида на бледото му измъчено личице. Да, Уейд трябваше да иде в Тара. Приси щеше да го отведе и да се върне веднага, за да присъства при раждането на бебето.
	Но преди Скарлет да успее да ги изпрати, пристигна вестта, че янките са се разгърнали на юг и че по железопътната линия между Атланта и Джоунсбъро се водят сражения. Ами ако враговете пленяха влака на Приси и Уейд? При тази мисъл Скарлет и Мелани се спогледаха пребледнели, защото всички знаеха, че към малките деца янките се отнасят дори по-жестоко, отколкото към жените. Тя не посмя да изпрати детето и то остана в Атланта, като следваше майка си по петите подобно на уплашена безмълвна сянка и се страхуваше да пусне полата й дори за миг.
	Обсадата продължи през целия горещ юли и градът постепенно започна да привиква към редуването на дневния грохот и злокобната нощна тишина. Като че сега, когато най-лошото бе дошло, хората нямаше от какво да се страхуват. Преди се плашеха от обсадата, а ето че и това стана и не се оказа чак толкова страшно. Животът продължаваше почти както обикновено. Съзнаваха, че седят върху вулкан, но с нищо не можеха да предотвратят избухването му, нито да се спасят. Какъв беше смисълът да се тревожат тогава? А може би все пак нямаше да избухне? Ето че генерал Худ успяваше да държи янките извън града! И кавалерията бранеше железницата към Мейкън! Шърман никога нямаше да я превземе.
	Но макар че приемаха привидно спокойно непрекъснатите взривове и оскъдните хранителни дажби, макар че се държаха тъй, все едно янките не са само на километър разстояние, макар че вярваха безгранично в хората с окъсани сиви униформи, легнали в окопите, у гражданите на Атланта пулсираше подсъзнателна неувереност в онова, което им готвеше утрешният ден. Напрежението, тревогата, скръбта, гладът и мъчението от непрекъснато появяващата се и чезнеща надежда заплашваха всеки миг да отприщят паническа суматоха.
	Постепенно Скарлет започна да възвръща смелостта си под влияние на мъжеството, проявявано от приятелите й, и благодарение на милостивата природа, устроила човека тъй, че да се приспособява към обстоятелствата, които не може да промени. То се знае, тя още подскачаше при всеки залп, изпращащ снаряди, ала вече не тичаше с писък да зарови глава под възглавницата на Мелани! Сега успяваше да си наложи само дълбоко да си поеме дъх и да промълви с отслабнал глас: „Този май падна съвсем наблизо, а?“
	Страхът й понамаля и от това, че животът наоколо започна да й изглежда като сън — прекалено кошмарен, за да бъде действителен. Невъзможно бе тя, Скарлет О’Хара, да е изпаднала в подобно положение, с надвиснала над нея смъртна заплаха, която я дебне всеки час, всеки миг. Невъзможно бе спокойният ритъм на живота да се промени тъй много за броени дни.
	Чудовищно и нереално бе, че нежносиньото утринно небе се затъмнява от оръдейния дим, надвиснал като буреносен облак над града; невероятно бе, че топлият слънчев ден, наситен с благоуханния аромат на акация и рози, крие смърт, разнасяна по улиците от свистящи снаряди, чийто грохот сякаш възвестява свършека на света, а шрапнелите отхвръкват на стотици метри и разкъсват на парчета хора и животни.
	Нямаше ги вече тихите, сладостно сънливи следобеди, защото, макар пукотевицата на сраженията да заглъхваше от време на време, Прасковената улица бе шумна и оживена през целия ден — трополяха лафети и санитарни коли, от окопите със залитаща крачка прииждаха ранени, в бърз марш преминаваха отряди, изтеглени от траншеите в единия край на града, за да бранят някое укрепление в другия край, а към щаба непрестанно тичаха куриери с важен и делови вид, сякаш от тях зависеше съдбата на Конфедерацията.
	Едва през горещите нощи настъпваше някакво затишие, но то бе напрегнато и злокобно. Когато нощта беше безшумна, сякаш всичко бе застинало и неподвижно — като че жабите, скакалците и сънените присмехулници се бояха да подемат обичайния си хор. Само от време на време някой пушечен изстрел от последната отбранителна линия раздираше мъртвилото.
	Всеки път посетителите бяха непознати войници, чиито черти тя не можеше да различи в тъмницата на верандата и които се обръщаха с различни молби към нея. Понякога от мрака се донасяше нечие учтиво извинение: „Съжалявам безкрайно, че ви безпокоя, мадам, но дали бих могъл да получа вода за себе си и за коня?“ Друг път беше грубоватият и отсечен глас на някой планинец или странният носов изговор от равнината Уайърграс, далеч на юг, а когато се случеше да чуе напевната интонация на някого от Крайбрежието, сърцето й се свиваше болезнено, защото й напомняше за Елен. „Госпойце, тоз приятел съм го повел към болницата, ама май няма да устиска дотам. Можеш ли го прибра до заранта?“, „Стопанке, сума време не съм турял залък в уста. Хапнал бих някоя царевична питка, стига да ви се намира“, „Простете, че така нахълтвам, мадам, но… ще ми разрешите ли да пренощувам на вашата веранда? Видях розите, лъхна ми на акация, а това тъй ми напомни за моя дом, че се осмелих…“
	Не, тези нощи не бяха действителни. Всичко това бе някакъв кошмарен сън и мъжете бяха част от него, безлики мъже с призрачни фигури и уморени гласове, долитащи до нея от топлия мрак. Да налее вода, да даде храна, да изнесе възглавници на предната веранда, да превърже рана, да придържа окървавената глава на умиращ. Не, невъзможно бе всичко това да става наяве!
	Една нощ в края на юли на вратата й почука и чичо Хенри Хамилтън. Несъмнено беше чичо Хенри, макар и без чадър и торба и без закръгленото си коремче. Пълните му розови бузи се бяха стопили и кожата висеше в отпуснати гънки като на булдог, а дългата му бяла коса бе съвсем сплъстена. Беше почти бос, въшлясал и гладен, но сприхавия си нрав бе запазил непроменен.
	Въпреки изказването му, че „тази война е много глупава, щом старци като мене са грабнали пушките“, момичетата останаха с впечатление, че чичо Хенри се забавлява от промяната в живота си. Бил нужен наравно с младите и вършел онова, което вършели и те. При това ни най-малко не им отстъпвал, а за дядо Мериуедър съвсем не можело да се каже същото, доволно им съобщи той. Лумбагото много го мъчело и капитанът искал да го освободи. Само че дядо Мериуедър отказвал да си иде вкъщи. Признал си откровено, че предпочита ругатните и упреците на капитана пред досадните грижи на снаха си и упоритото й намерение да го откаже от дъвченето на тютюн и да го приучи всеки ден да си сапунисва брадата.
	Посещението на чичо Хенри беше кратко — имал само четиричасов отпуск, а половината време отивало за придвижване от траншеите и обратно.
	— Известно време няма да се виждаме, момичета — обяви той, докато седеше в стаята на Мелани и блажено мърдаше изранените си нозе в легена със студена вода, който Скарлет му беше донесла. — Утре сутрин нашата част заминава.
	— Къде? — уплашено запита Мелани и се вкопчи в ръката му.
	— Не ме пипай де — раздразнено й се скара чичо Хенри. — Целият съм пълен с въшки. Ако не бяха въшките и дизентерията, войната щеше да е чудно забавление. Къде отиваме ли? На мене никой не ми е казал, но аз се досещам. Ще се отправим на юг, към Джоунсбъро, или в противен случай нищо не разбирам от война.
	— О, но защо към Джоунсбъро?
	— Защото там ще има голямо сражение, миличка. Янките ще се опитат да превземат железницата и ако успеят, тогава сбогом, Атланта.
	— Ах, чичо Хенри, ти как мислиш, ще успеят ли?
	— Как ще успеят, щом аз ще съм там! — И чичо Хенри се засмя при вида на уплашените им лица, но после отново стана сериозен. — Тежка битка ще бъде, момичета. Трябва непременно да победим. Знаете, че янките контролират всички железопътни линии освен тая, дето води към Мейкън, ама де да беше само туй. Вие, момичета, може и да не сте чули, но те държат всички пътища и проходи, та дори и пътеките за езда към Атланта с изключение на Макдъновския път. Може да се каже, че Атланта е в чувал и вървите на тоя чувал са в Джоунсбъро. Ако янките завземат тамошната железница, ще дръпнат вървите и с нас е свършено — ще ни изловят като зайци. Затова нямаме намерение да им даваме железницата… С две думи може да не се видим скоро, деца. Дойдох само да се сбогуваме и да се уверя, че Скарлет още е при тебе, Мели.
	— Разбира се, че ще е при мене — отвърна Мелани разчувствана. — Не се тревожи за нас, чичо Хенри, и се пази.
	Чичо Хенри обърса мокрите си крака в парцаленото килимче и с пъшкане нахлузи съдраните си обувки.
	— Трябва да тръгвам — каза той. — Имам осем километра път. Скарлет, приготви ми нещо за ядене — каквото имате, все едно.
	Той целуна Мелани за сбогом и слезе в кухнята, където Скарлет увиваше в една кърпа царевична питка и ябълки.
	— Чичо Хенри… ама… наистина ли е толкова сериозно?
	— Сериозно ли? За Бога, по-сериозно не може и да бъде. Не се прави на гъска. Та ние сме на ръба на пропастта.
	— Мислиш ли, че ще стигнат до Тара?
	Чичо Хенри беше готов да избухне, раздразнен от женската природа, склонна да придава значение на лични неща, когато на карта са поставени жизнено важните проблеми на нацията, но като видя уплашеното й нещастно лице, омекна.
	— Разбира се, че не. Тара се намира на осем километра от железницата, а янките само от нея се интересуват. Глупавичка си ми като теленце. — Внезапно той смени темата. — Знаеш ли, аз не дойдох само да кажа довиждане. Трябваше да съобщя на Мели една лоша новина, но просто не се осмелих. Ти ще трябва да свършиш това.
	— Ашли!… Да не си чул нещо?… Не е мъртъв, нали?
	— Как мога да чуя нещо за Ашли, когато от месеци кисна в калните окопи? — сприхаво отвърна старият господин. — Не е за Ашли, за баща му е. Джон Уилкс е мъртъв.
	Скарлет внезапно се отпусна на стола, стиснала кърпата с храната.
	— Дойдох да кажа на Мели, но не можах… Ти й кажи… Предай й и това.
	Той извади от джоба си тежък златен часовник с дълга верижка, една миниатюра с образа на отдавна починалата мисис Уилкс и две масивни копчета за ръкавели. Едва при вида на часовника, който беше виждала хиляди пъти в ръцете на Джон Уилкс, до съзнанието й напълно стигна истината, че бащата на Ашли е мъртъв. От вцепенение не можеше нито да заплаче, нито да проговори. Чичо Хенри се размърда неловко на стола, прокашля се и отмести поглед настрани от нея, за да не зърне някоя сълзица, която би го извадила от равновесие.
	— Той беше смел човек, Скарлет. Кажи това на Мели. Нека го напише на дъщерите му. Беше отличен воин въпреки годините си. Уби го един снаряд. Падна точно до него и разкъса целия корем на коня му. Аз сам застрелях горкото животно. Чудесна малка кобила беше. Не е лошо да известиш и мисис Тарлтън. Тя душата си даваше за тая кобила. Завий ми храната, дете, че трябва да вървя. Хайде, мила, не се разстройвай толкова. Каква по-добра смърт за един стар човек, който е доказал, че може да се бие като младеж?
	— О, той не трябваше да умира. Не биваше изобщо да отива на фронта. Трябваше да живее, за да се радва на внука си и да умре спокойно в постелята си. Ах, защо тръгна! Той не одобряваше отцепването на Юга и ненавиждаше войната…
	— Мнозина от нас мислят същото, но какво от това? — Чичо Хенри сърдито се изсекна. — Да не смяташ, че на мене ми е драго на моите години да ставам мишена за янките? Но за един достоен мъж няма друг избор в тия времена. Целуни ме за сбогом, момичето ми, и не се тревожи за мене. Аз ще се върна жив и здрав от тая война.
	Скарлет го целуна и чу стъпките му да заглъхват в мрака, а после и щракването на резето на градинската портичка. Тя постоя малко, загледана във вещите, които държеше в ръка. После бавно тръгна нагоре по стълбите към стаята на Мелани.


	В края на юли пристигна лоша вест, която потвърди предсказанието на чичо Хенри — янките се бяха струпали край Джоунсбъро. Те дори бяха прекъснали линията на шест километра от града, ала бяха разбити от конфедерационната кавалерия и потящ се под палещото слънце, инженерният корпус наново бе ремонтирал линията.
	Скарлет бе обезумяла от тревога. В продължение на три дни тя бе в пълна неизвестност и страхът й непрекъснато растеше. Тогава дойде успокоително писмо от Джералд. Врагът не бил стигнал до Тара. Чули били ехото от сраженията, но не зърнали никакви янки.
	Писмото на Джералд бе изпълнено с хвалби и горди изявления за отблъскването на янките от железопътната линия и човек можеше да остане с впечатлението, че той сам-самичък е извършил този подвиг. Описваше на три страници храбростта, проявена от южняшките войски, а в края споменаваше с няколко думи, че Карийн била болна. Според мисис О’Хара това било коремен тиф. Болестта й не била много сериозна и Скарлет не бивало да се тревожи за нея, но в никакъв случай не трябвало да се връща у дома, дори ако пътуването станело напълно безопасно. Мисис О’Хара се радвала, че те с Уейд не са успели да пристигнат в началото на обсадата. Тя поръчала Скарлет да иде на църква и да се помоли за оздравяването на Карийн.
	Скарлет почувства известно угризение при това последно изречение, защото от месеци не бе стъпвала в църква. Някога такъв пропуск би й изглеждал смъртен грях, ала, кой знае защо, сега отсъствието от служба не й се виждаше толкова страшно. След молитва не усещаше вече предишната лекота и просветление. От известно време й се струваше, че Господ е отвърнал поглед от нея, от конфедератите, от целия Юг въпреки милионите молитви, отправяни към него всеки ден.
	Тази вечер тя седеше на предната веранда, пъхнала писмото на Джералд до гърдите си, където можеше навремени да го докосва и да се чувства близо до Тара и до Елен. Лампата, поставена на прозореца на гостната, хвърляше чудновати златисти сенки върху тъмната веранда, заслонена от преплетени лози, а пълзящите жълти рози и орловите нокти я облъхваха с аромата си. Нощта бе удивително тиха. От залез слънце не бе гръмнала нито една пушка и целият свят изглеждаше безкрайно отдалечен. Скарлет се полюшваше напред-назад в плетения стол, самотна и нещастна, след като прочете писмото, разбудило носталгията й. Щеше й се да има някой край нея, който и да е, дори мисис Мериуедър. Ала мисис Мериуедър беше на нощно дежурство в болницата, мисис Мийд приготвяше у дома си угощение за Фил, дошъл си за малко от предните линии, а Мелани спеше. Нямаше изгледи дори случаен минувач да се отбие. През последната седмица не беше идвал никой, защото всички, които можеха да се държат на краката си, бяха в окопите или край Джоунсбъро.
	Рядко й се случваше да бъде сама както в тази момент и на душата й бе тягостно. Самотата я принуждаваше да размишлява, а през тези дни мислите й бяха твърде невесели. Като всички останали и тя бе придобила навика да извиква в съзнанието си спомени за миналото и за мъртвите.
	Тази вечер Атланта бе тъй тиха, та тя можеше да притвори очи и да си представи, че е в Тара, с нейния блажен селски покой, че светът е непроменен и никога не ще се промени. Ала знаеше добре, че животът в окръга вече няма да бъде същият. Замисли се за четиримата братя Тарлтън — червенокосите близнаци, Том и Бойд — и силна, неутешима скръб се надигна в сърцето й. Навремето би могла да се омъжи за когото пожелаеше — за Стю или за Брент. А сега, когато след войната се върнеше да живее в Тара, никога вече нямаше да ги види да препускат лудешки към нея по кедровата алея и да надават буйни викове за поздрав. И Рейфърд Калвърт, който тъй божествено танцуваше, и той никога вече нямаше да я избере за своя партньорка. Ами братята Мънроу, а дребният Джо Фонтейн, ами…
	— О, Ашли! — захлипа тя и скри ръце в шепите си. — Никога няма да свикна с мисълта, че те няма!
	В този миг чу, че се отваря градинската портичка, и като вдигна глава, бързо изтри влажните си очи. Изправи се и видя, че по пътеката се задава Рет Бътлър с широкопола панамена шапка в ръка. Скарлет не го беше виждала от деня, в който тъй внезапно бе скочила от каретата му на площад Петте ъгъла. Тогава му бе заявила, че не желае да го вижда повече. Но сега бе тъй доволна, че може да поприказва с някого и да разсее мъката си по Ашли, че побърза да забрави заканата си. Той очевидно не си спомняше случката или си даваше вид, че не я помни, но във всеки случай се настани на най-горното стъпало, в краката й, без да споменава злополучното скарване.
	— Значи не сте побягнали към Мейкън. Чух, че мис Пити е заминала, и реших, естествено, че вие сте последвали примера й. Затова, щом видях, че свети, минах да проверя какво става. Защо не заминахте и вие?
	— За да правя компания на Мелани. Нали знаете, тя… ами просто не може да пътува в този момент.
	— Триста дяволи — продума той и на светлината на лампата Скарлет видя как лицето му се смръщи. — Да не искате да кажете, че мисис Уилкс е още тук? Що за лудост? В нейното състояние това е крайно опасно.
	Скарлет мълчеше притеснено, защото състоянието на Мелани не беше тема, която можеше да обсъжда с мъж. Смущаващ бе и фактът, че Рет знаеше кое е опасно за Мелани. За един ерген бе неприлично да има познания в тази област.
	— Не е много кавалерско от ваша страна, че не проявявате тревога и за мене — намусено подхвърли тя.
	В очите му блеснаха весели пламъчета.
	— По всяко време бих заложил на вас срещу янките.
	— Не съм сигурна, че това е комплимент — погледна го тя неуверено.
	— Никакъв комплимент — отвърна той. — Кога ще престанете да търсите комплименти в най-случайните изказвания на мъжете?
	— Когато легна на смъртното си ложе — заяви тя и се усмихна при мисълта, че винаги ще се намират мъже, които да я обсипват с комплименти, дори Рет никога да не го правеше.
	— Ех, суета, суета — въздъхна той. — Поне сте откровена.
	Рет отвори табакерата си, извади една черна пура и я поднесе до носа си. В тъмнината блесна пламъкът на кибритена клечка и известно време той пуши мълчаливо, облегнат на колоната и обгърнал с ръка коленете си. Скарлет отново взе да се поклаща в стола си и отвсякъде ги обгърна тихият мрак на топлата нощ. Присмехулникът, свил гнездо в преплетените храсти от рози и орлови нокти, се събуди от дрямката си и пропя нежно и плахо, но после като че размисли и отново млъкна.
	Внезапно на притъмнялата веранда се разнесе приглушеният смях на Рет.
	— Значи останахте с мисис Уилкс! Ама че необяснимо положение!
	— Аз не виждам нищо необяснимо — рече тя леко сконфузена и мигом застана нащрек.
	— Тъй ли? В такъв случай ви липсва обективност. От доста време съм под впечатлението, че вие просто не можете да понасяте мисис Уилкс. Смятате я за глупава и наивна, а патриотичният й плам ви отегчава и дразни. Рядко изпускате възможността да отправите някоя обидно снизходителна реплика по неин адрес, затова естествено е да се учудвам, че тъй самоотвержено сте решили да останете с нея под падащите снаряди. Кажете сега, защо постъпихте тъй?
	— Защото тя е сестра на Чарли и в известен смисъл… моя сестра — отвърна Скарлет с всичкото достойнство, на което бе способна в момента, макар че по страните й плъзна червенина.
	— Искате да кажете, защото е вдовицата на Ашли Уилкс.
	Скарлет скочи от мястото си, като се мъчеше да надвие гнева си и да се овладее.
	— Почти бях склонна да ви простя за последната грубиянска проява, но сега няма да го сторя. Изобщо нямаше и да ви пусна да влезете, ако не бях тъй потисната…
	— Седнете сега и пригладете настръхналата си козинка — рече той с променен тон. После се пресегна, хвана я за ръката и я дръпна надолу към стола й. — Кажете ми защо сте потисната.
	— О, защото днес получих писмо от Тара. Янките са близо до нашата плантация, а малката ми сестра е болна от коремен тиф, тъй че, дори да можех да стигна дотам, мама нямаше да ми разреши да отида от страх да не се заразя. А на мене ми се иска да се прибера у дома, тъй ми се иска!
	— Няма защо да роните сълзи за такова нещо — подхвърли Рет, но в гласа му се усещаше известно съчувствие. — В Атланта сте в много по-голяма безопасност, отколкото в Тара, дори янките да дойдат тук. От янките няма да пострадате, но от коремния тиф — сигурно.
	— Нямало да пострадам от янките! Как можете да ми говорите такива лъжи?
	— Мило мое момиченце, янките съвсем не са таласъми. Те нямат рога и копита, както, изглежда, си ги представяте. Всъщност почти не се различават от южняците, освен че маниерите им, естествено, не са тъй изискани, а акцентът им е ужасен.
	— Но янките ще се опитат…
	— Да ви изнасилят ли? Не ми се вярва. Макар че би им се искало, то се знае.
	— Ако ще ми говорите такива отвратителни неща, прибирам се вътре! — извика му тя, благодарна, че пламналото й лице не се вижда в тъмното.
	— Бъдете искрена. Не си ли мислехте за същото?
	— Разбира се, че не!
	— Мислехте си и още как! Няма защо да ми се ядосвате, че съм отгатнал. Същото си мислят и всички останали дами в целия Юг, при все че са тъй възпитани, изтънчени и непокварени. Само това им се върти в главите. Обзалагам се, че дори и най-заклетите моралистки като мисис Мериуедър не правят изключение…
	Скарлет преглътна гневния си протест, защото си даде сметка, че в тези смутни дни, щом две или повече жени останат насаме, веднага започват да си шепнат за подобни случки, станали някъде във Вирджиния, Тенеси или Луизиана, но никога твърде наблизо. Янки изнасилвали жените, разпорвали с щикове коремчетата на малки дечица и палели къщи, в които имало старци. Тази истина беше всеизвестна, макар и да не се тръбеше на всеослушание. Ако у Рет имаше някакво чувство за приличие, не би оспорвал такива очевидни факти и дори не би отварял дума за тях, най-малко пък би се шегувал по този повод.
	Ала той продължаваше да се смее тихичко. Понякога беше непоносим. Всъщност повечето време беше непоносим. Ужасно неприятно бе да си имаш работа с мъж, който винаги отгатва истинските мисли на жените и схваща подтекста на думите им. Това създаваше у събеседницата му неприятното чувство, че е разголена на показ. Несъмнено тази си способност бе придобил от общуването си с леки жени. Скарлет бе изпълнена с негодувание, задето е прочел онова, което ставаше в ума й. Харесваше й да бъде загадка за мъжете, но знаеше, че за Рет е прозрачна като стъкло.
	— Като заприказвахме за това — продължи Рет, — хрумна ми да ви попитам дали имате по-възрастна компаньонка в къщата. Може би многоуважаемата мисис Мериуедър или мисис Мийд? Те винаги ме гледат накриво, сякаш са убедени, че идвам тук с недобри намерения.
	— Мисис Мийд обикновено наминава вечерно време — отвърна Скарлет, доволна, че темата е променена, — ала днес не можа. Дошъл си е Фил, синът й.
	— Какво щастие да ви заваря сама — промърмори той с кадифени нотки в гласа.
	Нещо в тона му накара сърцето й приятно да затупти, а по страните си усети да се разлива руменина. От опит знаеше, че щом тази струна звънне в гласа на мъжа, непременно предстои обяснение в любов. Ха, колко весело! Нека само й каже, че я обича, ще го подложи на такива мъчения, че да му отмъсти докрай за саркастичните забележки, които й подхвърляше в лицето през всичките три години. Ще го върти на пръста си, додето си върне дори за понесеното унижение, когато я видя да удря плесница на Ашли. А накрая мило ще му заяви, че може да изпитва само сестрински чувства към него, и ще се оттегли с почести от бойното поле. Тя се засмя нервно, изпълнена с приятни предчувствия.
	— Не се смейте тъй глупаво — каза той, хвана ръката й и като я обърна с дланта нагоре, притисна устните си към нея. При допира на тази топла уста тя усети, че сякаш й предава искра, която премина по тялото й като възбуждаща милувка. Устните му се преместиха към китката й, но уплашена, че по ускорения й пулс той ще отгатне колко развълнувано бие сърцето й се опита да изтръгне ръката си. В плановете, които кроеше, не бе взела под внимание нещо много съществено — тази предателска и топла вълна от чувственост, която събуждаше желанието й да прекара пръсти през косата му, да усети устните му върху своите.
	Напълно объркана, тя си повтаряше, че не е влюбена в него. Беше влюбена в Ашли. Ала как можеше да си обясни чувството, което караше ръцете й да треперят, а стомахът й да се свива в студена топка?
	Тихият му смях прозвуча отново.
	— Не се дърпайте. Нищо лошо няма да ви сторя.
	— Лошо ли? Аз не се боя от вас, Рет Бътлър. Още не се е родил мъжът, който ще ме уплаши! — викна тя, извън себе си от яд, задето и гласът й трепереше също като ръцете.
	— Вашето самочувствие е достойно за възхищение, ала бихте ли поснишили малко гласа си? Мисис Уилкс може да ви чуе. И, моля ви, успокойте се най-сетне. — Ала обратно на думите му, гласът му издаваше, че изпитва огромно удоволствие от тревожната й възбуда.
	— Скарлет, вие ме харесвате, нали?
	Най-после една реплика, която бе по-близо до очакванията й.
	— Понякога да — отвърна тя предпазливо. — Когато не се държите безобразно.
	Той пак се изсмя и допря дланта й до коравата си буза.
	— Струва ми се, че ме харесвате точно защото се държа безобразно. Във вашия осигурен и защитен живот сте общували само с изискани хора и самата промяна крие за вас необяснимо очарование.
	Такъв обрат на разговора не беше предвиждала и отново безуспешно се помъчи да изтръгне ръката си от неговата.
	— Не е истина! Аз харесвам порядъчните мъже — тези, на които винаги мога да разчитам, че ще се държат възпитано.
	— С други думи, мъже, които можете да баламосвате. То е едно и също, нали? Но това няма значение.
	Той целуна дланта й отново и по гърба й се плъзнаха сладостни тръпки.
	— Все пак вие ме харесвате. Мислите ли, че бихте ме обикнали някога, Скарлет?
	„Аха! — помисли си тя тържествуващо. — Сега го пипнах!“ А гласно му отвърна със заучена студенина:
	— Едва ли. Във всеки случай не и ако не промените основно поведението си.
	— А пък аз нямам никакво намерение да го променям. Значи не бихте могли да ме обичате? Надявах се да е тъй. Защото, макар да ви харесвам много, аз не съм влюбен във вас, а вие твърде трагично бихте преживели още една несподелена любов, нали, скъпа? Мога ли да ви наричам „скъпа“ мисис Хамилтън? Е, аз, тъй или иначе, ще използвам това обръщение, независимо дали сте съгласна, но приличието изисква да ви попитам.
	— Вие не сте влюбен в мене, така ли?
	— Не, разбира се. А вие на това ли се надявахте?
	— Прекалено сте самонадеян!
	— Но съм прав! Уви, налага се да разбия надеждите ви! Би трябвало да ви обичам наистина, защото сте очарователна и проявявате талант в цял куп ненужни умения. Ала много други млади дами също притежават чар и изискано възпитание и са точно толкова безполезни, колкото вие самата. Не, аз не ви обичам. Но невероятно много ви харесвам — заради разтегливите ви понятия за чест и съвест, заради себичността ви, която рядко си правите труда да прикриете, заради острия ви практически усет, наследен, боя се, от някой ирландски селянин.
	Селянин! Но той започваше да я обижда! От възмущение тя пробъбра нещо несвързано.
	— Не ме прекъсвайте — помоли той и стисна ръката й. — Харесвам ви, защото и аз имам същите качества у себе си, а сродството поражда привличане. Съзнавам, че още пазите в сърцето си образа на богоподобния дръвник Ашли Уилкс, който сигурно лежи в гроба от половин година. Но в сърцето ви не може да няма местенце и за мене. Хайде, Скарлет, престанете да се дърпате. Та аз ви правя признание. Пожелах ви още щом ви видях за пръв път, в салона на Дванайсетте дъба, когато омагьосвахте бедния Чарли Хамилтън, никога не съм желал толкова силно друга жена… и никога не съм чакал толкова дълго, за да я имам.
	Скарлет замря от смайване при последните му думи. Въпреки всички отправени оскърбления той я обичаше, но какъвто си бе опак, не желаеше да го каже направо от страх, че тя ще му се присмее. Е, добре, да му даде да се разбере, и то веднага.
	— Вие ми предлагате да стана ваша жена?
	Внезапно той пусна ръката й и се разсмя тъй силно, че тя седна на стола си смаяна:
	— Боже мой, какво говорите! Нали ви казах, че бракът не е за мене.
	— Но… но тогава… какво?…
	Той се изправи, сложи ръка на сърцето си и се поклони театрално пред нея.
	— Скъпа — меко продума той, — отдавам дължимото на вашата природна интелигентност и ви правя чест с предложение да ми станете любовница, вместо направо да ви съблазня.
	Любовница!
	Думата разтърси съзнанието й и отекна в него, като повтаряше многократно жестокото оскърбление. Ала в първия вцепеняващ момент тя дори не почувства обида. Кипеше от гняв и възмущение, задето той я вземаше за глупачка. Как можеше да си въобразява, че тя ще приеме подобно предложение, когато от него се очакваше да я помоли за ръката й? Ярост, наранена суета и разочарование бушуваха в сърцето й и в тази буря от вълнения, без дори да се сети да го заклейми, задето бе потъпкал основни морални принципи, изтърси първото, което й дойде на устата:
	— Любовница! Какво ще ми донесе това освен куп дечурлига?
	Още в същия миг осъзна какво е казала и очите й се разшириха от ужас. Рет избухна в несдържан смях, който се усилваше всеки път, щом погледнеше сразеното й онемяло лице и притиснатата към устата кърпичка.
	— Ето защо ви харесвам! Вие сте единствената откровена жена, която познавам, единствената, която гледа на въпросите откъм практичната им страна, без да ги замъглява с претенциозни изявления за грях и морал. Всяка друга на ваше място най-напред щеше да припадне, а после — да ми посочи вратата.
	Скарлет скочи от мястото си с пламнало от срам лице. Как можа да каже такова нещо! Как си беше позволила тя, дъщерята на Елен, с нейното възпитание, да седи и да слуша долните му предложения и му даде отгоре на всичко такъв безсрамен отговор? Да беше изпищяла. Да беше припаднала. Да беше напуснала верандата със студено презрение. Сега беше много късно вече.
	— Да не мислите, че аз няма да ви посоча вратата — изкрещя му тя, без да се съобразява, че Мелани или Мийдови, живеещи съвсем наблизо, можеха да чуят. — Махайте се! Как си позволявате да ми приказвате подобни гадости! Какво съм сторила, та да ви насърча… да ви накарам да си въобразите… Махайте се и да не сте стъпили повече тук. Този път край. Само посмейте да се явите отново и да домъкнете глупавите си карфици и панделки с надежда да ви простя. Тогава ще… ще кажа на баща ми и той ще ви убие!
	Рет взе шапката си, поклони се и на светлината на лампата тя видя, че на устните му играе усмивка. Ни най-малко не беше засрамен, напротив, забавляваше се от гневните й думи и следеше поведението й с жив интерес.
	О, той беше отвратителен! Скарлет се завъртя рязко на токовете си и се отправи към входната врата на къщата. Опита се да я блъсне зад гърба си, ала куката, която я прикрепяше към стената, за да стои отворена, беше заяла нещо. Задъхана, тя взе да се бори с нея.
	— Мога ли да ви помогна? — попита той.
	Нахлулата в главата й кръв започна да пулсира и почувствала, че ако само миг още остане край него, ще получи мозъчен удар, се завтече по стълбите към горния етаж. Когато стигна до площадката, го чу, че услужливо затръшва вратата вместо нея.


>>	Глава XX

	В последните дни на горещия и шумен август канонадите внезапно секнаха. Над града надвисна изненадваща и необяснима тишина. По улиците се срещаха съседи и се споглеждаха неуверено, разтревожени от неизвестността. Затишието, настъпило след дните, изпълнени с вой и писък на снаряди, не само не донесе облекчение за опънатите до скъсване нерви, а още повече изостри напрежението, ако това изобщо бе възможно. Никой не знаеше защо са замлъкнали батареите на янките; нямаше сведения за южняшките войски, освен че голяма част от тях се бяха изтеглили от укрепленията около града и се бяха отправили в поход на юг, за да защитават железницата. Никой не знаеше къде се водят сраженията, дали изобщо има сражения и ако има, на чия страна е превесът.
	В тези дни вестите се разнасяха само от мълвата. Останали без хартия, без мастило и без хора, редакциите бяха прекратили издаването на вестници още щом настана обсадата и най-невероятни слухове, появили се неизвестно откъде, току плъзваха из града. Притеснени от съмнителния покой, тълпите обсаждаха щаба на генерал Худ и искаха да научат нещо; тълпи се трупаха и около телеграфната служба и гарата в очакване на известия — добри известия, защото у всички живееше надеждата, че замлъкването на Шърмановите оръдия означава пълно отстъпление на янките по обратния път към Долтън. Но никакви новини не пристигнаха. Телеграфните жици бяха замлъкнали, никакви влакове не идваха от юг по единствената запазена железопътна линия и пощенските връзки бяха прекъснати.
	Есента, суха, прашна и топла, неусетно се промъкна във внезапно притихналия град, стегна го в душната хватка и усили тягостното чувство в уморените тревожни сърца. На Скарлет, обезумяла от безпокойство за близките си в Тара, но стараеща се да изглежда смела, й се струваше, че от началото на обсадата е изминала цяла вечност, че едва ли не винаги в ушите й са гърмели залповете на оръдията, преди да настъпи зловещата тишина. Ала всъщност бяха изтекли само трийсет дни. Трийсет дни обсада! Нима само толкова настина, след като траншеите около града, изкопани в червената глина, бяха оставили тъй ярък отпечатък в съзнанието на хората; а също и монотонният нестихващ грохот на оръдията; и дългата върволица от линейки и волски каруци, отправени към болниците, от които по прашните улици се стичаше кръв; и изтощените от къртовски труд погребални взводове, повлекли неизстинали покойници, които захвърляха като дървени трупи в безкрайни редици от плитки гробове.
	А откакто янките настъпиха на юг от Долтън, бяха минали всичко на всичко четири месеца. На Скарлет й се струваше, че случилото се преди това е спомен от друг живот. Не, невъзможно бе да са изтекли само четири месеца! Сякаш се бе изнизал цял един човешки живот.
	Преди четири месеца тя бе възприемала Долтън, Резака и планината Кенесо единствено като географски названия и имена на гари. Сега в съзнанието й те се свързваха само с битки — отчаяните и безрезултатни битки, които Джонстън бе водил при отстъплението си към Атланта. А после и нови се бяха прибавили към тях Прасковеният ручей, Дикейтър, Езра Чърч и ручеят Ютой. Това вече не бяха приятни названия на приятни местенца. Никога повече тя нямаше да може да мисли за тях като за тихи селца, пълни с радушни, дружелюбни хора, като за прелестни зелени поляни край лениви рекички, където бе ходила на излет с красиви офицери. Тези имена също бяха станали символи на кървави сражения и нежната трева, на която бе седяла неотдавна, беше смазана от тежките колела на оръдия, изпотъпкана от свои и врагове, срещнали се в отчаян ръкопашен бой, смачкана от гърчещи се тела… Бавните реки на Джорджия, винаги червеникави от размиващата се глина, сега бяха още по-червени. Говореше се, че Прасковеният ручей бил поаленял, след като янките го прекосили. Не, Прасковеният ручей, Дикейтър, Езра Чърч и ручеят Ютой не бяха вече приятни крайградски околности за разходки и излети. Те бяха лобните места на приятели, където в гъсти гори и под буйни храсталаци гниеха непогребани тела; те бяха четирите подстъпа, които Шърман бе атакувал, за да влезе в Атланта, и където войниците на Худ бяха отблъснали армията му с последни отчаяни усилия.
	Най-после в изтерзания от неизвестността град пристигнаха новини от юг, но те бяха тревожни, особено за Скарлет. Генерал Шърман отново атакуваше града откъм четвъртата му страна, като нанасяше тежки удари срещу железницата при Джоунсбъро. Голям брой вражески войски се бяха съсредоточили при този четвърти подстъп — не отделни стрелкови части и кавалерийски отряди, а огромни армейски сили. Хиляди конфедератски части бяха изтеглени от отбранителните линии, разположени плътно около града, за да се хвърлят с открити гърди срещу тях. Това бе обяснението на внезапното затишие.
	„Но защо Джоунсбъро? — питаше се Скарлет, обзета от ужас при мисълта за близостта на Тара. — Защо все по Джоунсбъро трябва да удрят? Не могат ли друго място да изберат, където да атакуват железницата?“
	Цяла седмица не беше получавала новини от Тара, а последната кратка бележка от Джералд само бе усилила страховете й. Състоянието на Карийн се влошаваше и тя бе много тежко болна. А при това положение кой знае още колко дни ще се бави пощата, още колко дни ще бъде в неизвестност дали сестра й е жива или мъртва. О, защо не си отиде още щом започна обсадата, да беше оставила Мелани да се оправя както знае!
	При Джоунсбъро се водеше сражение — това поне бе известно на Атланта, но нищо определено не се знаеше за хода му и гражданите бяха изтезавани от какви ли не побъркващи слухове. Накрая от Джоунсбъро пристигна куриер с окуражителната вест, че янките били отблъснати. Все пак, преди да се оттеглят, те успели да проникнат в градчето, опожарили гарата, прерязали телеграфните жици и изтръгнали около пет километра релси. Хората от инженерния корпус работели като обезумели, но ремонтът щял да отнеме време, защото янките демонтирали и траверсите и ги запалили, хвърляли в огньовете релсите, додето се нажежили до червено, а после ги усукали около телеграфните стълбове, които заприличали на гигантски тирбушони. А в тези дни бе невероятно трудна подмяната на релси, изобщо подмяната на всичко, направено от желязо.
	Янките не бяха стигнали до Тара. Скарлет разбра това от самия куриер, който бе изпратен в щаба на Худ. Той бе срещнал Джералд в Джоунсбъро след битката, точно преди да потегли за Атланта, и бе откликнал на молбата му да й предаде писмо.
	Но какво правеше татко й в Джоунсбъро? При този въпрос младичкият куриер явно се притесни. Джералд бил отишъл в Джоунсбъро, за да отведе някой от армейските лекари в Тара.
	Докато изричаше благодарности на младежа за услугата, застанала под яркото слънце на предната веранда, Скарлет усети как краката й се подкосяват. Карийн вероятно беше на умиране, щом лечителските умения на Елен бяха недостатъчни и Джералд бе тръгнал да търси доктор. Едва изчакала куриерът да се метне на коня и да препусне, обвит в облак червена прах, тя разкъса плика с треперещи пръсти. Толкова оскъдна бе хартията в конфедерацията, че Джералд бе писал между редовете на нейното последно писмо и четенето бе затруднително.
C>
	Скъпа дъще, майка ти и двете момичета са болни от тиф. Много са зле, но не бива да губим надежда. Когато болестта повали и майка ти, тя заръча да не си идваш в никакъв случай, за да не се заразите с Уейд. Изпраща ти поздрави и те моли да прочетеш молитва за нея.
C$
	„Да прочета молитва!“ Скарлет изкачи тичешком стълбите до стаята си, коленичи до леглото и започна да се моли с жар както никога дотогава. Не изричаше установения текст, а повтаряше безспир едни и същи думи: „Богородичке! Не я оставяй да умре! Ще бъда много добра, ако й помогнеш! Моля те, не я оставяй да умре!“
	През цялата следваща седмица Скарлет се влачеше из къщата като пребито псе в очакване на известие, като подскачаше при всеки тропот на конски копита и се втурваше нощем по тъмната стълба, щом чуеше да се чука на вратата. Но това бяха само минаващи пътем войници, а от Тара нямаше никакви новини. Сякаш цял континент я делеше от дома й, а не само четирийсет километра прашен път.
	Пощенските връзки все още бяха прекъснати и никой нямаше представа къде се намират своите или какви са последните кроежи на янките. Беше известно единствено, че хиляди войници в сиви и сини униформи са струпани някъде между Атланта и Джоунсбъро. Цяла седмица нито дума от Тара!
	Скарлет се беше нагледала на много случаи на коремен тиф в болницата на Атланта, за да има представа какво означава една седмица за тази страшна болест. Елен беше болна, умираше може би, а Скарлет стоеше безпомощна в Атланта с бременна жена на ръцете си и две армии препречваха пътя й до родния дом. Елен беше болна… Може би умираше. Но как е възможно Елен да се разболее! Това никога не й се бе случвало. Самата мисъл беше нелепа, защото на майчината й неизчерпаема енергия се градеше цялата сигурност в живота на Скарлет. Всички боледуваха, но не и Елен. Тя самата се грижеше за болните и ги изправяше на крака. Невъзможно бе болестта да повали нея. Скарлет искаше да си е у дома. Копнееше за Тара с отчаяния стремеж на уплашено дете, за което родният дом е единствена закрила и земен рай.
	Родният дом! Бялата къща с многобройните й крила, с пърхащи бели перденца на прозорците, със свежата зелена поляна, над която жужаха пчели, с малкото негърче, застанало на пост при предните стълби, за да пъди патиците и пуйките от цветните лехи, с червените поля наоколо, излъчващи неземен покой, и огромните пространства памук, бялнал се под слънцето! Родният дом!
	Защо не беше се прибрала още щом започна обсадата, когато всички останали бежанци напускаха града! Можеше да вземе и Мелани със себе си без никакъв риск, защото тогава от раждането я деляха седмици.
	„О, по дяволите тая Мелани! — проклинаше Скарлет наум за хиляден път. — Не можа ли да иде в Мейкън с леля Пити? Там й е мястото, при роднините й, а не при мене. Аз не съм й кръвна родственица. Защо ми се е лепнала? Ако беше заминала в Мейкън, можех да се прибера у дома, при мама. И сега дори… да, сега също бих успяла да стигна, въпреки янките, да не беше само това бебе. Може би генерал Худ би ми отпуснал охрана. Добър човек ми изглежда и сигурно щях да го убедя да ми даде придружители и бяло знаме, за да мина през бойната линия. Ала сега съм с вързани ръце и трябва да чакам бебето да се роди!… О, мамо! Мамо! Не умирай!… Защо не идва най-после това бебе? Днес ще питам доктор Мийд няма ли начин да се ускори раждането, за да мога да си ида вкъщи… стига да успея да получа охрана. Доктор Мийд каза, че щяла много да се мъчи. Мили Боже! Ами ако умре? Мелани мъртва! Тогава Ашли… Не, не бива да мисля такива неща, не е хубаво. Но Ашли… Не, не, той сигурно не е жив, тъй или иначе, накара ме да обещая, че ще се грижа за нея. Ами ако аз не се погрижа и тя умре, а се окаже, че Ашли е жив… Не, да не мисля за това. Грешно е. Обещах пред Бога да бъда добра, за да спаси мама от смърт. Веднъж само да се роди това бебе. Да можех да замина оттук и да ида у дома… или където и да е, но да се махна.“
	Скарлет бе намразила злокобно притихналия град тъй силно, както някога го бе обичала. Атланта вече не беше веселият, обхванат от трескава възбуда град, който преди я привличаше и очароваше. Сега той бе мрачен и зловещ, сякаш поразен от чума, и някак страховито безмълвен след грохота на обсадата. В шума и опасността от падащите снаряди поне имаше някакво предизвикателство за духа, а в последвалата гробовна тишина имаше само ужас. Като че някакво мрачно заклинание бе надвиснало над града и му внушаваше страхове, несигурност и натрапчиви спомени.
	Хората вървяха с помръкнали лица, а малкото войници, които Скарлет срещаше, имаха изтощения вид на състезатели, насилващи се да преминат последните метри в едно изгубено вече надбягване.
	Дойдоха последните августовски дни, а с тях и настойчивите слухове, че някъде на юг се е повело най-ожесточеното сражение след битката при Атланта. Напрегнати в очакване да чуят известията за хода на боя, гражданите изоставиха всякакви опити да се смеят и шегуват. Най-после всички осъзнаха истината, известна на войниците отпреди две седмици — Атланта бе на ръба на пропастта и ако Мейкънската железница паднеше, щеше да падне и Атланта.


	Сутринта на първи септември Скарлет се събуди с угнетяващо чувство за беда, надвиснала над главата й, и то беда, предусещана още вечерта. Замаяна от съня, тя се опитваше да си припомни: „Какво не ми даваше мира, когато си легнах снощи? О, да, сражението. Вчера се е водило някакво сражение. Кой ли го е спечелил?“
	Тя се изправи бързо в леглото си, разтърка очи и тревогата от предишния ден отново легна като оловна тежест на сърцето й.
	Въздухът бе душен въпреки ранния утринен час и горещината предвещаваше жарко пладне под оцъкленото синьо небе и безжалостното палещо слънце. Откъм пътя не идваше нито звук. Не се чуваше скърцането на фургони. Нямаше го тропота от войнишки нозе, вдигащи във въздуха червена прах. От кухните на съседите не долитаха лениви негърски гласове, нито приятното потракване на съдове и прибори при приготвянето на закуската, защото всички в квартала с изключение на мисис Мийд и мисис Мериуедър бяха забягнали в Мейкън. А и от техните къщи също не се чуваше никакъв шум. По-надолу по улицата, към центъра, владееше пълна тишина и повечето от магазините и канторите бяха заключени и заковани с дъски, защото обитателите им бяха нейде из околността с оръжие в ръка.
	Тази сутрин безмълвието изглеждаше по-зловещо, отколкото през останалите необичайно тихи дни на изминалата седмица. Скарлет стана от леглото, без както обикновено да се излежава и протяга, и се приближи до прозореца с надеждата да зърне някое познато лице или друга разведряваща гледка. Ала пътят бе пуст. Забеляза, че листата на дърветата, макар и още тъмнозелени, бяха изсъхнали и покрити с дебел слой червена прах, а запуснатите цветя в предния двор изглеждаха увехнали и тъжни.
	Додето стоеше и се взираше през прозореца, до слуха й достигна далечен звук, приглушен и потискащ като гръм, предвещаващ буря.
	„Ще вали дъжд — помисли си тя в първия момент и с практичността, присъща на хората, отрасли сред природата, си каза: — Тъкмо навреме. — Ала миг след това се сепна: — Дъжд ли? Не, не е дъжд. Това беше оръдие!“
	Сърцето й заби ускорено и тя се надвеси от прозореца, като се мъчеше да отгатне посоката, от която долетя залпът. Но глухият грохот бе тъй далечен, че не можа да се ориентира веднага. „Моля те, Господи, нека е откъм Мариета! — отправи молитва тя. — Или откъм Дикейтър, или Прасковения ручей. Само да не е от юг! Не от юг!“ Тя стисна още по-здраво перваза на прозореца и напрегна слух. Сега далечното бумтене сякаш се чуваше по-силно. Идваше от юг.
	Оръдейни гърмежи на юг! А на юг бяха Джоунсбъро и Тара… и Елен.
	Може би в тази минута янките нахлуваха в Тара! Скарлет се ослуша отново, ала кръвта бучеше в ушите й и заглушаваше екота на далечното сражение. Едва ли бяха стигнали до Джоунсбъро. Градчето беше надалеч и шумът щеше да е по-слаб, по-неразличим. Сигурно бяха на петнайсетина километра по пътя за Джоунсбъро, някъде около селцето Ръф енд Реди. Ала оттам до Джоунсбъро също имаше най-много петнайсетина километра.
	Оръдейните изстрели от юг може би възвестяваха падането на Атланта. Ала Скарлет, поболяла се от тревога за майчината си безопасност, не свързваше сражението с нищо друго освен с Тара. Тя обикаляше из стаята, като отчаяно кършеше ръце, и за пръв път мисълта за поражението на южняшката армия, с всичките му последствия, се изправи ясно пред нея. Едва близостта на многохилядната армия на Шърман до Тара я накара да осъзнае истината, целия ужас на войната, както не бяха успели нито обсадният грохот, разтърсващ стъклата, нито лишенията, нито безкрайните върволици умиращи мъже. Армията на Шърман бе на няколко километра от Тара! Дори да бъдеха разбити, янките пак можеха да отстъпят по пътя към Тара. А Джералд не би могъл да подготви бягството на семейството с три болни жени на ръцете си.
	О, защо не беше там сега, независимо дали имаше янки или не! Тя крачеше боса от единия до другия ъгъл на стаята, а нощницата се усукваше около краката й и колкото повече ходеше, толкова повече се засилваше мрачното й предчувствие. Искаше да си е у дома. Искаше да бъде край Елен.
	От кухнята на долния етаж се разнесе потропването на чинии, там Приси приготвяше закуската, но Бетси, икономката на мисис Мийд, никаква не се чуваше. Приси тъжно подхвана с пискливия си глас: „Още малко ще нооося товара си тежък…“ Песента раздразни Скарлет, защото й навяваше страх с мрачния си подтекст. Тя си сложи набързо наметка, изтича в коридора към задните стълби и викна:
	— Я стига с това пеене, Приси!
	Отдолу се чу едно обидено: „Да, господарке“ — и тя дълбоко си пое дъх, внезапно засрамена от себе си.
	— Къде е Бетси?
	— Не знам. Не е идвала.
	Скарлет отиде до вратата на Мелани и като я открехна леко, надникна в заляната от слънце стая. Мелани лежеше по нощница, със затворени очи, оградени с тъмни кръгове; сърцевидното й личице бе подпухнало, а слабата й фигурка бе грозно обезформена. Скарлет изпита злобно желание Ашли да я види отнякъде в този вид. Нито една бременна жена не й бе изглеждала тъй обезобразена. Щом надникна при нея, Мелани отвори очи и кротка сърдечна усмивка се появи на лицето й.
	— Влез — покани я тя и тромаво се извърна на една страна. — Будна съм от изгрев слънце. Мислих много и реших да те помоля за нещо, Скарлет.
	Тя влезе в стаята и седна на леглото, над което падаше ослепителна светлина.
	Мелани се пресегна и стисна доверчиво и съчувствено ръката на Скарлет.
	— Скъпа — каза тя, — чух оръдията и много ми е мъчно. Някъде откъм Джоунсбъро е, нали?
	Скарлет измънка някакво едносрично потвърждение, а сърцето й отново затупка лудо.
	— Разбирам колко си разтревожена. Знам, че ако не бях аз, щеше да се прибереш у дома си още миналата седмица, когато получи известието за майка си. Така е, нали?
	— Да, така е — отвърна Скарлет, без да го увърта.
	— Скарлет, мила. Ти си толкова добра с мене. Родна сестра дори не би могла да бъде по-ласкава и самоотвержена от тебе. Заради това те обичам от все сърце. Искрено съжалявам, че съм ти в тежест.
	Скарлет се втренчи в нея безмълвна. Обичала я, моля ви се. Кръгла глупачка, и толкова!
	— Знаеш ли, Скарлет, аз дълго мислих, додето лежах тук. Искам да се обърна към тебе с много голяма молба. — Тя стисна конвулсивно ръката й. — Ако умра, ще вземеш ли бебето ми?
	Очите на Мелани бяха разширени и блестяха с мека настойчивост.
	— Би ли приела?
	Скарлет дръпна рязко ръката си, обзета от страх. Страхът личеше и в предрезгавелия й глас, когато заговори:
	— Не бъди такава гъска, Мели. Няма да умреш, не бой се. Всяка жена преди първото раждане си мисли, че ще умре. При мене поне беше тъй.
	— Не, не вярвам. Ти не се страхуваш от нищо. Казваш го само за да ме ободриш. Не се боя от смъртта, но ме е страх за детето, защото може би и Ашли… Скарлет, обещай ми, че ще вземеш бебето, ако умра. Тогава ще съм спокойна. Леля Питипат е много възрастна, за да гледа дете, а Хъни и Индия са тъй мили, но аз искам на тебе да оставя рожбата си. Обещай ми, Скарлет. Ако е момче, възпитай го да бъде като Ашли, а ако е момиче… нека прилича на тебе, скъпа.
	— Врели-некипели! — извика Скарлет и скочи от леглото. — И бездруго положението е от лошо по-лошо, а ти си седнала да опяваш за смърт!
	— Прости ми, мила. Все пак обещай ми. Мисля, че ще бъде днес. Сигурна съм. Моля те, обещай ми.
	— Хубаво де, обещавам — измърмори Скарлет, като я погледна объркано.
	Наистина ли Мелани бе толкова глупава, че да не се досеща за чувствата й към Ашли? Или може би знаеше всичко и се надяваше, че заради тази любов тя, Скарлет, ще се грижи предано за детето на Ашли? Почувства внезапно лудешко желание да я засипе с въпроси, но те останаха неизказани на устните й, щом Мелани хвана ръката й и я притисна за момент до страната си. Спокойствието отново се бе върнало в погледа й.
	— Защо смяташ, че ще бъде днес, Мели?
	— Имам болки още откакто се съмна… не чак толкова силни.
	— Имаш болки? Защо не ме повика веднага? Ще пратя Приси за доктор Мийд.
	— Недей още, Скарлет. Нали знаеш колко е зает, и той, и всички в болницата. Просто го извести, че днес по някое време ще имаме нужда от него. Прати да повикат мисис Мийд, да поседи с мене. Тя знае кога точно трябва да се намеси доктор.
	— Престани да бъдеш толкова тактична. Ти имаш право на лекарска помощ колкото и всеки друг в болницата. Още сега ще го извикам.
	— Моля те, недей. Понякога родилните мъки траят по цял ден, а аз не мога да задържам доктора с часове, когато бедните момчета в болницата тъй много се нуждаят от него. Достатъчно е някой да повика мисис Мийд. Тя разбира от тези неща.
	— Добре де, добре — съгласи се Скарлет.


>>	Глава XXI

	След като Приси отнесе на Мелани закуската, Скарлет я изпрати да повика мисис Мийд и сама седна да закусва заедно с Уейд. Ала тази сутрин като никога нямаше апетит. Обзета от нервно напрежение заради предстоящото раждане на Мелани и несъзнателно мъчеща се да улови шума от оръдията, тя не можеше да преглътне нито залък. Със сърцето й също ставаше нещо странно — известно време биеше равномерно, а после изведнъж подскачаше тъй рязко, че почти й се завиваше свят. Глетавата царевична каша засядаше на гърлото й като лепило, а сместа от печена царевица и смлени сладки картофи, която минаваше за кафе, никога не бе й се струвала тъй отвратителна. Без захар и сметана тя горчеше като отрова, а соргото, прибавяно уж за подслаждане, ни най-малко не подобряваше вкуса й. След първата глътка тя бутна чашата си настрани. Янките бяха тези, които я лишаваха от удоволствието да пие истинско кафе със захар и много сметана и само това дори й бе достатъчно, за да ги ненавижда.
	Уейд бе по-мирен от обикновено и не подхвана вечното си мрънкане срещу кашата от грубо смляно царевично брашно, която му беше тъй омразна. Поемаше безропотно препълнените лъжици, които Скарлет му тикаше в устата, и ги преглъщаше, като шумно отпиваше големи глътки вода. Кротките му кафяви очи следяха всяко нейно движение, разширени и кръгли като две монети, препълнени с неизказани тревожни въпроси, сякаш собствените й, едва прикривани страхове се предаваха и на него. Когато си изяде закуската, тя го прати да си играе в задния двор и с огромно облекчение го проследи как се клатушка през неокосената трева към малката си куклена къщичка.
	Скарлет се надигна, отиде до стълбите и нерешително застана пред тях. Би трябвало да се качи и да седи с Мелани, за да отвлече вниманието й от предстоящото изпитание, но не намираше в себе си сили да го стори. Ядосваше й се, задето бе избрала най-неподходящия ден за раждане и отгоре на всичко бе проявила неблагоразумието да отвори дума за смърт.
	Тя седна на най-долното стъпало и се опита да се съвземе, но отново се замисли за сражението през миналия ден, което продължаваше и в момента. Колко странно бе, че битката се водеше само на няколко километра, а резултатът бе неизвестен! Колко странна бе гробната тишина, обхванала квартала сега, след грохота в деня на боя при Прасковения ручей! Къщата на леля Пити бе една от последните в северния край на Атланта и тъй като сражението се водеше на юг, покрай нея не минаваха нито подкрепления с ускорена маршова крачка, нито санитарни коли, нито залитаща върволица от ранени, идещи от бойното поле. Тя се питаше дали този път южните квартали не са свидетели на подобни сцени и благодареше на Бога, че не живее там. Само ако съседите от този край на Прасковената улица не бяха забягнали надалече — всички освен семейство Мийд и мисис Мериуедър, — положението би било поносимо. Скарлет се чувстваше самотна и изоставена. До болка й се щеше поне чичо Питър да е тук, та да може да го прати до щаба за вести. Ако не беше Мелани, сама би изтичала до щаба начаса, ала не можеше да я остави, додето не дойдеше мисис Мийд. Защо не идваше тя? И къде се бавеше Приси?
	Скарлет се изправи, излезе на предната веранда и се огледа нетърпеливо, но къщата на Мийдови беше зад ъгъла, закрита от дървета, а по улицата не се виждаше жива душа. Дълго време мина, преди да се зададе Приси, сама; вървеше бавно, сякаш имаше цял ден на разположение, като люшкаше поли насам-натам и се извръщаше през рамо, за да им се полюбува.
	— Защо се влачиш като костенурка? — смъмри я сърдито Скарлет, щом Приси влезе в двора. — Какво каза мисис Мийд? Ще дойде ли скоро?
	— Нямаше я у тях — отвърна Приси.
	— Къде е? Кога ще се върне?
	— Знаете ли, мис, готвачката сичко ми разправи — бавно подхвана Приси, като с наслаждение провлачваше думите, за да придаде по-голяма тежест на съобщението си. — Рано заранта мисис Мийд се научила, че младият мистър Фил бил ранен. Качила се в каретата със стария Талбът и Бетси и отишли да го докарат. Готвачката рече, че лошо бил ударен и мисис Мийд май нямало да дойде у нас.
	Скарлет я изгледа и усети желание да я разтърси за яката. Негрите винаги с голямо удоволствие съобщаваха лошите новини.
	— Не стой като мумия. Бягай при мисис Мериуедър и я помоли да дойде или да изпрати тяхната бавачка. Хайде, по-скоро.
	— Ама тях ги няма, мис Скарлет. Отбих се да си поприказвам малко с бавачката им, но никого не заварих. Къщата е заключена отсякъде. Сигурно са в болницата.
	— Ето защо те нямаше толкова време! Като те пратя някъде, право там ще отиваш, а няма да търсиш с кого да си приказваш. Върви сега…
	Тя млъкна и напрегна ума си. Кои от техните приятели бяха останали в града и можеха да са полезни в случая? Да, мисис Елсинг. Наистина тя беше твърде зле настроена срещу Скарлет напоследък, но винаги бе обичала Мелани.
	— Върви при мисис Елсинг, обясни й всичко много внимателно и я помоли да дойде. Слушай какво ще ти кажа, Приси. Бебето на мис Мели може да се появи много скоро, тъй че тя ще има нужда от тебе. Затова не се бави, а се връщай право вкъщи.
	— Да, мис Скарлет — отговори Приси и пое лениво към портичката.
	— Бързай, повлеканке!
	— Да, мис Скарлет.
	Приси едва-едва ускори крачка и Скарлет влезе в къщата. Отново изпита колебание, преди да се качи при Мелани. Трябваше да обяснява защо мисис Мийд няма да дойде, а раняването на Фил можеше сериозно да я разстрои. Налагаше се да измисли някаква лъжа.
	Тя влезе в стаята на Мелани и видя, че подносът със закуската е недокоснат. Мелани лежеше на една страна с побеляло лице.
	— Мисис Мийд е в болницата — каза Скарлет, — но след малко ще дойде мисис Елсинг. Зле ли се чувстваш?
	— Не много — излъга Мелани. — Скарлет, за колко време се роди Уейд?
	— О, за броени минутки — отвърна Скарлет с престорена веселост. — Бях в двора и едва успях да стигна до стаята. Мами заяви, че това било скандално — също като при негърките.
	— Дано и аз да бъда като тях. — Мелани опита да се усмихне, но лицето й мигом се изкриви от болка.
	Погледът на Скарлет се плъзна по тесния таз на Мелани, който не предвещаваше нищо добро, но тя каза бодро:
	— Ще видиш, не е чак толкова страшно.
	— Знам, че не е. Само че аз съм просто една малка страхливка. Ще дойде ли… ще дойде ли скоро мисис Елсинг?
	— Веднага ще дойде — увери я Скарлет. — Ще ида да донеса студена вода, за да те изтрия с гъба. Днес е ужасно горещо.
	Тя се забави колкото можа с водата, като всеки две минути тичаше до предната врата да провери дали не идва Приси. Ала от нея нямаше и следа и тя се върна при Мелани, за да изтрие с влажна гъба потното й тяло и да среши дългата й тъмна коса.
	Едва след час чу по улицата познатото тътрене на нозе. Погледна през прозореца и видя Приси да се връща бавно и тържествено, като полюшваше бедра, отмяташе глава и правеше какви ли не още фасони, сякаш я наблюдаваше многобройна и любопитна публика.
	„Някой ден ще нашибам това хлапе до смърт“ — закани се люто Скарлет наум и слезе бързо по стълбите да я посрещне.
	— Мисис Елсинг отишла в болницата. Готвачката рече, че отзаран дошъл пълен влак с ранени войници. Тъкмо правеше супа да я носи там. Тя вика…
	— Няма значение какво е казала — прекъсна я Скарлет с примряло сърце. — Сложи си сега чиста престилка, защото искам да идеш в болницата. Ще ти напиша бележка до доктор Мийд, а ако го няма, дай я на доктор Джоунс или на някой друг лекар. И ако пак се забавиш, да знаеш, че жива ще те одера.
	— Да, мис.
	— Попитай някого от господата какви са новините за сражението. Ако те не знаят, иди на гарата и попитай машинистите, които са докарали ранените. Научи дали се бият близо до Джоунсбъро.
	— Боже Господи, мис Скарлет! — Внезапно черното лице на Приси се изкриви от страх. — Да не би янките да са отишли в Тара?
	— Не зная. Казах ти да питаш за последните новини.
	— Господи помилуй! Мис Скарлет, какво ще сторят с мама?
	Неочаквано Приси взе да вие като ранено животно, а на Скарлет само това й трябваше.
	— Престани да ревеш. Мис Мелани ще те чуе. Бързо върви да си смениш престилката.
	Сепната от вика й, Приси хукна към кухнята, а Скарлет набързо драсна една бележка на празното поле на последното писмо на Джералд — единственото късче хартия, останало в къщата. Докато го сгъваше, тъй че написаното от нея да бъде най-отгоре, пред очите й се мярнаха думите на Джералд: „Майка ти… тиф… в никакъв случай… у дома…“ Тя почти хлипаше гласно. Ако не беше Мелани, щеше да тръгне към къщи още в същата минута, дори ако трябваше пеш да извърви целия път.
	Приси изчезна, забързана към болницата, стиснала в ръка писмото, а Скарлет пак се качи на горния етаж, като се мъчеше да измисли някакво правдоподобно обяснение за отсъствието на мисис Елсинг. Но Мелани не й зададе никакви въпроси. Тя лежеше по гръб и спокойното й мило лице донесе известна утеха на Скарлет.
	Тя седна край нея и се опита да заговори за странични неща, ала мисълта за Тара и за възможното поражение на южняците я измъчваше и разсейваше постоянно. Представяше си с ужас какво би станало, ако Елен умре или ако янките влязат в Атланта и започнат да опожаряват къщите и да убиват наред. Като фон на мислите й продължаваше да се разнася далечният тътен на оръдията, който бучеше в ушите й и я караше да тръпне от страх. Накрая съвсем млъкна и само се взираше с невиждащ поглед през прозореца към напечената и безлюдна улица и към прашните неподвижни листа по дърветата. Мелани също мълчеше, но на моменти кроткото й лице се сгърчваше от болка.
	След всеки пристъп тя повтаряше: „Не беше много тежко“ — но Скарлет разбираше, че не казва истината. Тя би предпочела по-скоро да бъде свидетел на болезнени вопли, отколкото на това безмълвно понасяно страдание. Чувстваше, че би трябвало да съжали Мелани, но кой знае защо, не можеше да изцеди от сърцето си нито капчица съчувствие. Умът й бе всецяло зает със собствената й мъка. В един момент, втренчена в изкривеното от болка лице, Скарлет се запита защо точно тя трябва да седи край Мелани в такъв съдбовен за нея час, след като нищо не я свързва с тази жена, след като я мрази и дори с радост би посрещнала смъртта й. Е, желанието й може би щеше да се сбъдне още същия ден. Ала мигом я нападна суеверен страх. Да пожелаеш някому смърт, бе най-лошото — все едно да прокълнеш някого. Мами често казваше, че проклятията се изсипват на главата на този, който ги изрича. Тя бързо отправи молитва Мелани да не умира и трескаво почна да бъбри разни незначителни неща почти без да си дава сметка за смисъла им. Най-после Мелани положи горещата си ръка върху китката й.
	— Не се чувствай задължена да говориш, скъпа. Знам колко си разтревожена. Как съжалявам, задето ти създавам толкова грижи.
	Скарлет отново млъкна, но бездействието я измъчваше. Какво щеше да прави, ако нито докторът, нито Приси пристигнеха навреме? Тя отиде до прозореца, погледна навън, после се върна на мястото си и пак седна. Втори път отиде да погледне през прозореца от другата страна на стаята.
	Мина цял час, а след това и втори. Дойде пладне, слънцето бе високо в небето и грееше силно, а прашните листа не помръдваха от никакъв полъх. Болките на Мелани се бяха усилили. Дългата й коса бе мокра от пот, а нощницата прилепваше към тялото, цялата на влажни петна. Скарлет мълчаливо изтриваше с гъба лицето й, но отвътре я глождеше страх. Милостиви Боже, ами ако бебето тръгнеше да излиза, преди докторът да пристигне? Какво щеше да прави тогава? Нищичко не разбираше от акушерство. Настъпил бе моментът, от който се ужасяваше седмици наред. Досега разчиташе, че Приси ще се справи с положението, ако не дойдеше лекар. Приси разбираше от тези неща. Много пъти го бе казвала. Ала къде беше Приси. Защо не идваше? Защо и докторът не идваше? Тя отиде да погледне през прозореца. Напрегна слух, защото й се стори, че не чува вече никакви гърмежи в далечината, ала не бе сигурна дали не си въобразява, че е настъпило затишие. Ако шумът се бе отдалечил, това щеше да означава, че битката се е преместила по-близо до Джоунсбъро, а следователно…
	Най-после видя Приси да се задава с бърза крачка по улицата и се надвеси от прозореца. Приси погледна нагоре, видя я и отвори уста да викне! Като съзря паниката, изписана по дребното черно личице, Скарлет се уплаши, че може да съобщи някоя лоша новина, с която да разтревожи Мелани, затова сложи пръст на устните си и бързо се отстрани от прозореца.
	— Ще ида да донеса студена вода — каза тя, като срещна очите на Мелани, оградени с тъмни кръгове, и се опита да се усмихне. После бързо излезе от стаята и внимателно затвори вратата зад себе си.
	Приси седеше на най-долното стъпало и дишаше тежко.
	— Има бой при Джоунсбъро, мис Скарлет! Викат, че нашите са победени. Божичко, мис Скарлет! Какво ще стане с мама и с Порк? Олеле Божичко, мис Скарлет! Ами с нас какво ще стане, ако янките дойдат тука, леле-мале…
	Скарлет затисна с ръка устата й, за да спре потока от вайкания.
	— Млъкни, за Бога!
	Какво наистина щеше да стане с тях, ако дойдеха янките? Какво щеше да се случи с Тара? Тя решително изтласка тази мисъл от главата си, за да се обърне към най-неотложния проблем. Поддадеше ли се на тревожните си мисли, щеше да почне да крещи и да вие като Приси.
	— Къде е доктор Мийд? Кога ще дойде?
	— Хич не го и зърнах, мис Скарлет.
	— Какво?
	— Нямаше го в болницата, нито пък мисис Мериуедър и госпожа Елсинг. Един човек ми рече, че дофторът бил под навеса край гарата, при ранените войници, дето ги докарали от Джоунсбъро. Ама аз не отидох, щот там има и умрели, пък мене ме е страх да гледам умрели…
	— А другите лекари?
	— За Бога, мис Скарлет, никой не можах да накарам поне да прочете вашта бележка. В болницата сички работеха кат бесни. Един дофтор ми рече: „Разкарай ми се от главата. Кви ти бебета сега, когат хората тука мрат кат мухи. Намери някоя жена да ви помогне.“ После отидох да науча новини, както ми заръчахте, и сички викат: „Има бой при Джоунсбъро“ — а също викат, че…
	— Казваш, че доктор Мийд бил на гарата?
	— Да, мис Скарлет. Той…
	— Слушай ме внимателно сега. Аз отивам да доведа доктор Мийд, а от тебе искам да останеш с мис Мелани и да изпълняваш всичко, което ти каже. И само да си посмяла да гъкнеш за битката, да знаеш, че ще те продам на най-лошите търговци. Не й казвай също, че другите лекари не искат да дойдат. Разбра ли?
	— Да, мис Скарлет.
	— Обърши си очите сега, налей вода в една кана и върви горе да й изтриеш лицето с гъба. Кажи й че съм отишла за доктор Мийд.
	— Дали ще роди скоро, мис Скарлет?
	— Не знам. Страхувам се, че да, но не мога нищо да кажа. Ти ги разбираш тия работи. Хайде качвай се.
	Скарлет откачи широкополата си сламена шапка от закачалката и я сложи на главата си. Погледна се в огледалото и машинално прибра няколко увиснали кичура коса, но изобщо не видя отражението си. От страх усещаше хладни тръпки в стомаха и пръстите й бяха ледени, макар че иначе цяла бе плувнала в пот. Излезе забързана на палещото слънце. Навън бе невиждан ослепителен пек и додето бързаше по Прасковената улица, слепоочията й почнаха да пулсират от горещината. Откъм долния край на улицата до слуха й започна да долита неясна глъчка, която ту се усилваше, ту затихваше. Когато пред погледа й се показа къщата на Лайдънови, вече бе здравата задъхана, защото корсетът й бе силно пристегнат, но тя не забави крачка. Шумът от гласовете ставаше все по-ясен.
	От Лайдъновата къща до площад Петте ъгъла улицата гъмжеше като току-що разрушен мравуняк. Негри тичаха нагоре-надолу, а по лицата им бе изписан ужас; по верандите плачеха бели дечица, които никой не поглеждаше. Улицата бе задръстена от военни фургони, санитарни коли, препълнени с ранени, и карети, натоварени догоре с куфари и покъщнина. От пресечките изскачаха конници и препускаха по Прасковената улица към щаба на Худ. Пред Бонеловата къща, хванал главата на впрегнатия в каретата кон, стоеше старият Еймос, който поздрави Скарлет и я заговори, облещил възбудено очи:
	— Още ли не сте заминали, мис Скарлет? Ние потегляме. Старата мис стяга куфара си.
	— Заминавате ли? Къде?
	— Един Господ знае, мис Скарлет. Нейде си. Тук идат янките.
	Скарлет забърза по пътя си, без дори да се сбогува. Янките идваха! При методистката църквица тя спря, за да си поеме дъх и да успокои разтуптяното си сърце. Трябваше да си почине, за да не припадне. Докато стоеше облегната на стълба на един уличен фенер, видя някакъв офицер да препуска откъм Петте ъгъла и без да се замисли, тя се втурна и застана насред улицата, размахала ръце.
	— Спрете! Моля ви, спрете!
	Той дръпна юздите тъй рязко, че конят се вдигна на задните си крака. Лицето на човека издаваше безкрайно напрежение и умора, но той галантно свали сивата си окъсана шапка.
	— Слушам ви, мадам.
	— Кажете ми, истина ли е? Идват ли янките?
	— Страхувам се, че е тъй, мадам.
	— Но сигурен ли сте?
	— Да, мадам. Съвсем сигурен съм. Преди половин час в щаба пристигна телеграма от бойното поле при Джоунсбъро.
	— При Джоунсбъро? Уверен ли сте?
	— Да, уверен съм. Излишно е да ви утешавам с приятни лъжи, мадам. Съобщението беше от генерал Харди и гласеше: „Загубих битката и преминавам в пълно отстъпление.“
	— О, Боже мой!
	Мургавото лице на уморения мъж, обърнато към нея, остана безизразно. Той дръпна отново поводите и си сложи шапката.
	— Моля ви, почакайте за минутка. Какво да правим ние?
	— Нищо не мога да ви посъветвам, мадам. Много скоро армията ще напусне Атланта.
	— Заминавате и ни оставяте на янките, тъй ли?
	— Боя се, че да, мадам.
	Пришпореният кон подрипна като на пружина, а Скарлет остана сама насред пътя, затънала до глезените в червената прах.
	Янките идваха. Армията напускаше града. Янките пристигаха. Какво щеше да прави тя? Накъде можеше да побегне? Не, не можеше да бяга. Мелани беше на легло и всеки момент очакваше бебето. Защо им трябваха тия бебета на жените? Ако не беше Мелани, можеше да вземе Уейд и Приси и да се скрие в гората, където янките никога нямаше да ги намерят. Ала Мелани не можеше да заведе в гората. Сега бе невъзможно. О, ако бе родила по-рано, дори предишния ден, може би щяха да успеят да вземат санитарна кола и да се скрият някъде. Ала сега не й оставаше друго, освен да намери доктор Мийд и да го накара да иде у тях заедно с нея. Вероятно той би могъл да ускори раждането.
	Тя подхвана полите си и затича по улицата, а в главата й имаше само една мисъл, която се повтаряше в ритъма на бягащите й крака: „Янките идат! Янките идат!“ Площад Петте ъгъла бе препълнен от хора, които се щураха насам-натам с невиждащи очи, задръстен от фургони, санитарни коли, волски каруци и карети, натоварени с ранени. От множеството се надигаше глух тътен, подобен на шума на прибоя.
	Изведнъж една съвършено невероятна гледка се разкри пред очите й. Откъм гарата се задаваше тълпа жени, нарамили бутове шунка; край тях бързаха малки деца с разплискващи се ведра петмез. По-големички момчета мъкнеха торби с царевица и картофи. Един старец с мъка буташе крина с брашно върху ръчна количка. Мъже, жени и деца, черни и бели, бързаха ли бързаха с изопнати от напрежение лица, понесли пакети, торби и сандъци с храна — повече храна, отколкото Скарлет бе видяла за цяла година. Внезапно тълпата се раздели, за да отвори път на една накланяща се наляво-надясно карета, на капрата й седеше изправена крехката и елегантна мисис Елсинг в храбра поза с поводи в едната ръка и с камшик в другата. Без шапка, с бледо лице, с разпусната дълга прошарена коса, тя шибаше яростно коня и се носеше като фурия. На задната седалка на каретата се тръскаше и подскачаше черната бавачка Мелиси, с една ръка стиснала здраво огромно и тлъсто парче бекон, докато с другата и с двата си крака се мъчеше да крепи сандъците и чувалите, струпани около нея. Една торба със сушен грах се бе разпорила и зърната се изсипваха по улицата. Скарлет им изкрещя силно, но гласът й потъна в неистовата врява и каретата изчезна, теглена от лудо препускащия кон.
	В първия миг Скарлет не можа да схване смисъла на разиграващата се пред очите й сцена, ала после се сети, че складовете на интендантството са край железопътните линии, и разбра, че армейското командване ги е отворило, за да може населението да се запаси с каквото успее преди нахлуването на янките.
	Без да се бави повече, тя започна да си пробива път през обхванатите от истерия хора и щом излезе на открития площад, бързо, колкото й позволяваха силите, прекоси късото разстояние, делящо я от гарата. Сред стълпотворението от болнични коли и облаците прах можа да зърне как лекари и санитари с носилки се навеждаха и изправяха и сновяха забързано. Слава Богу, най-после щеше да открие доктор Мийд. Но щом зави зад ъгъла край хотел „Атланта“ и се изправи пред гарата, застина на мястото си, поразена от открилата се пред очите й картина.
	Под безжалостното слънце, проснати един до друг, лежаха стотици ранени мъже, заели и коловозите, и перона, и депото. Някои изглеждаха съвсем безжизнени и не помръдваха, ала повечето се гърчеха болезнено под палещите лъчи и стенеха. Рояци мухи налитаха на кръвта и мръсните бинтове, пъплеха по раните на нещастниците и кацаха по лицата им, а те, горките, виеха и проклинаха нечовешката болка, когато санитарите ги повдигаха. Вонята на пот, кръв, немити тела и изпражнения се носеше на талази в знойния въздух и на Скарлет тъй й се догади, че чак се олюля. Санитарите, суетящи се сред прострените хора, често ги настъпваха, защото нямаше място и игла да хвърлиш, но пострадалите стоически търпяха, втренчили към тях отчаяни и пълни с очакване погледи.
	Скарлет отстъпи назад, затиснала устата си с ръка, и едвам се сдържа да не повърне. Не можеше да направи нито крачка повече. Беше виждала ранени и в болницата, и на поляната пред дома на леля Пити след битката при ручея, ала нищо не можеше да се сравни с гледката пред очите й, със зловонните окървавени тела, пържещи се под безмилостното слънце. Това бе истински ад, изпълнен с болка, смрад, покъртителни стенания и паническа суетня. Янките идваха! Янките идваха!
	Скарлет направи усилие над себе си и тръгна между ранените, като се взираше към изправените фигури и се мъчеше да открие сред тях доктор Мийд. Но се оказа, че е невъзможно да го търси с очи, защото, ако не гледаше в краката си, рискуваше да настъпи някой пострадал. Тя повдигна поли и запристъпя предпазливо сред телата към групичката мъже, които даваха наставления на санитарите. От всички страни ранени вкопчваха треперещи ръце в роклята й и молеха с прегракнали гласове: „Вода, мисис! Моля, мисис, вода! Дайте ми да пия, за Бога!“
	Скарлет дърпаше полата си, за да се освободи от тези ръце, а по челото й струеше пот. Ако настъпеше случайно някого от тях, сигурно щеше да изпищи и да припадне. Промъкваше се сред мъртви, сред клетници с оцъклен поглед, притиснали длани към корема си, където спечената кръв бе прилепила разкъсани дрехи към раните; пристъпяше сред мъже със сплъстени от засъхнала кръв бради и раздробени челюсти, от чиито обезобразени уста с мъка се изтръгваха неразбираеми звуци, означаващи вероятно: „Вода! Вода!“
	Ако не намереше скоро доктор Мийд, самата тя щеше да започне да крещи истерично. Като приближи до неколцината мъже, застанали под навеса, извика с всичка сила:
	— Доктор Мийд! Там ли е доктор Мийд?
	Един от тях се извърна към нея. Беше докторът. Нямаше сако и ръкавите му бяха навити чак до раменете. Ризата и панталоните му бяха целите окървавени като на касапин и дори прошарената му брада бе изцапана с кръв. По лицето му личеше, че е пиян от умора, съсипан от безсилна ярост и изгарящо страдание. Това бе сиво и прашно лице, набраздено от мътни вадички пот, ала когато се обърна към нея, гласът му бе спокоен и решителен.
	— Благодаря на Бога, че дойдохте. Всеки чифт ръце е от полза.
	Един миг тя го гледа объркано и от смайване пусна повдигнатите си поли, които покриха мръсното лице на един ранен и той направи безсилен опит да отмести глава, за да не се задуши. Какво говореше докторът? Тя едва си поемаше дъх от прахта и зловонието, проникващо в ноздрите й.
	— Побързай, дете. Ела тук.
	Тя пак вдигна полите си и забърза към него през препречващите пътя й тела. Когато хвана ръката му, почувства, че тя трепери от изтощение, ала в израза му нямаше и сянка от слабост.
	— О, докторе! — извика Скарлет. — Трябва да дойдете. Мелани започна да ражда.
	Той я погледна тъй, сякаш това, което му говореше, не достигаше до съзнанието му. Един войник в краката й, положил глава на манерката си, се позасмя добродушно.
	— Която е почнала, все е родила — развеселен подхвърли той.
	Скарлет дори не го погледна, а разтърси ръката на доктора.
	— Говоря ви за Мелани. Бебето е на път. Трябва да дойдете непременно. Тя…
	Моментът не търпеше деликатност и неудобство, но все пак трудно й бе да говори направо пред стотиците непознати мъже наоколо.
	— Болките се усилиха много. Моля ви, докторе!
	— Бебе ли? Боже милостиви! — кресна той и лицето му внезапно се изкриви от омраза и ярост, ярост, която не бе насочена към Скарлет или към някой друг конкретно, а към света, където се случваше всичко това. — Вие луда ли сте? Аз не мога да оставя тези мъже. Те умират със стотици. Как да им обърна гръб заради едно бебе? Намерете някоя жена да ви помогне. Повикайте съпругата ми.
	Скарлет понечи да му каже, че мисис Мийд не може да дойде, но стисна устни. Та той дори не знаеше, че собственият му син е ранен! Запита се дали би останал тук, ако научеше, ала нещо й подсказа отвътре, че дори Фил да умираше, той пак нямаше да помръдне от това място, за да помогне на многото, а не само на един.
	— Но, докторе, вие трябва да дойдете. Сам казахте, че ще роди трудно… — Наистина ли нейната уста изричаше тези ужасни и неприлични неща, и то тъй силно сред многогласните стенания в пъклената жега. — Тя ще умре, ако не дойдете!
	Той се освободи грубо от ръката й и заговори, сякаш не бе чул нито едно от нейните увещания.
	— Да умре? Та те всички ще умрат, всички тия мъже. Нямаме нищо — нито превръзки, нито мехлеми, нито хинин, нито хлороформ. О, Господи, какво не бих дал за малко морфин! Поне за най-тежките случаи. И съвсем мъничко хлороформ. Проклети да са янките! Проклети да са дано!
	— Ха така, докторе, дайте им да се разберат! — обади се човекът, легнал до тях, и се подсмихна в брадата си.
	Скарлет почна да трепери цяла, от главата до петите, а очите й горяха с отчаяние и страх. Докторът нямаше да тръгне с нея. Мелани щеше да умре, защото тя самата й бе пожелала смърт. Нямаше да дойде лекар.
	— О, докторе! Моля ви!
	Доктор Мийд прехапа устни, стегна челюсти и лицето му отново придоби хладното си делово изражение.
	— Ще се помъча, дете мое. Не мога нищо да обещая, но ще опитам. Трябва най-напред да се погрижим за тези хора. Янките идват и армията се изтегля от града. Нямам представа какво ще сторят с ранените. Не можем да ги извозим с влакове. Мейкънската железопътна линия е превзета… Но аз ще опитам. Вървете си сега. Не ми пречете да работя. Не е чак толкова трудно да се поеме едно бебе. Не забравяйте само да вържете пъпната връв…
	Един санитар го докосна по рамото и той се извърна с гръб към нея, като взе да раздава отсечени заповеди и да сочи един или друг ранен. Мъжът в краката й отправи състрадателен поглед към Скарлет. Тя си тръгна, защото видя, че докторът напълно я е забравил.
	Бързо си проби път през ранените и отново се озова на Прасковената улица. Докторът нямаше да дойде. Трябваше да се справя сама. Добре поне, че Приси бе опитна в акушерството. Главата я болеше от горещината и корсажът, просмукан от пот, лепнеше неприятно към тялото. Мозъкът й бе станал безчувствен, а краката й сякаш бяха оловни — точно както в сънуваните кошмари, когато искаше да побегне, но бе невъзможно да помръдне от мястото си.
	Тогава в главата й отново прозвуча познатият рефрен: „Янките идват! Янките идват!“ Сърцето й се заблъска в гърдите и нова енергия се вля в изтръпналите й крайници. Тя отново забърза през тълпата, струпана около Петте ъгъла, която сега бе тъй многолюдна, че по тротоара нямаше никакво място и Скарлет бе принудена да върви по улицата. Край нея минаваше дълга върволица пехотинци, покрити с прах и грохнали от изтощение. Като че нямаха чет — всичките мръсни, брадясали, с преметнати през рамо оръжия, движещи се с бърза походна крачка. Отстрани трополяха оръдия и коларите безмилостно шибаха с камшици мулетата, които ги теглеха. По неравната улица подскачаха интендантски фургони с изпокъсан брезент. Безспирно препускаха кавалерийски части и вдигаха облаци задушлива прах. Никога преди тя не бе виждала толкова много войници наведнъж. Отстъпление! Отстъпление! Армията се изтегляше.
	Забързаните редици я изтласкаха към задръстените тротоари в тя усети дъх на евтино царевично уиски. В тълпата, близо до улица Дикейтър, се мяркаха неприлично нагиздени жени, чиито ярки тоалети и изписани лица внасяха в бъркотията нелепо празнична нотка. Много от тях явно бяха пияни, а войниците, които държаха под ръка — още повече. Пред очите й за миг се мярна глава с яркочервени къдрици и като се вгледа, Скарлет разпозна Бел Уотлинг и чу пронизителния пиянски смях на тази противна жена — бе хванала за опора еднорък войник, а самият той едва се крепеше на краката си.
	Като си проправяше път с лакти, Скарлет се добра до следващата пресечка. Там тълпата оредяваше и вдигнала полите си, тя отново затича. Когато стигна до методистката църквица, бе вече замаяна и останала без дъх, а в стомаха си усещаше неприятно чувство на гадене. Корсетът се впиваше с режеща болка в ребрата й. Отпусна се безсилна на стълбите и зарови глава в ръцете си, за да се поуспокои. Да можеше поне веднъж само да си поеме дълбоко дъх. Да можеше сърцето й да престане бясното си препускане. Да има поне един човек сред тази лудница, към когото би могла да се обърне за помощ.
	През целия й живот не се бе налагало да свърши нещо сама. Винаги бе имало хора, които да правят всичко вместо нея — да се грижат за нея, да я пазят и закрилят, да я глезят. Положението, в което бе изпаднала, й се струваше просто невероятно. Нямаше нито един приятел, нито един съсед, който да й помогне. Досега винаги бе обкръжена от приятели, съседи и сръчни роби, изпълнени с желание да й служат. А в тази съдбовна минута край нея нямаше никого. Бе съвсем самичка, уплашена до смърт и далеч от дома си.
	У дома! Само да можеше да си е у дома, пък по дяволите янките. У дома, макар че Елен лежеше болна там. Тя копнееше да види милото ненагледно майчино лице, да почувства прегръдката на силните ръце на Мами.
	Изправи се със замаяна глава и отново продължи пътя си. Когато къщата се показа пред очите й, видя, че Уейд се люлее на градинската врата. Щом я съгледа, лицето му се смръщи жално и той заплака, като й показваше мръсния си, наранен пръст.
	— Боли! — хълцаше той. — Боли!
	— Млък! Млък, иначе сега ще те напляскам. Отивай в задния двор да си правиш питки от кал и да не си мръднал оттам.
	— Гладничък съм — продължаваше да хленчи той, засмукал удареното си палче.
	— Не ме интересува. Заминавай в задния двор…
	Скарлет погледна нагоре и видя Приси, която надничаше от прозореца с уплашен и тревожен вид, но щом зърна господарката си, на лицето й моментално се изписа облекчение. Скарлет й помаха да слезе и тръгна към входната врата. Колко хладно беше вътре! Тя развърза шапката си, хвърли я на масата и обърса с ръкав влажното си чело. Когато вратата на горния етаж се отвори, до слуха й долетя сподавен и протяжен сърцераздирателен стон. Приси се спусна по стълбата, като прескачаше през две стъпала.
	— Докторът идва ли?
	— Не. Няма да може.
	— Божке, ами сега! На мис Мели вече много й е зле.
	— Докторът няма да дойде. Никой няма да дойде. Ти трябва да извадиш бебето, а аз ще ти помагам.
	Приси зяпна онемяла и напразно се силеше да продума. Тя поглеждаше Скарлет изпод вежди, тъпчеше на място и поклащаше смутено кльощавото си тяло.
	— Защо си ме зяпнала като малоумна? — викна Скарлет, вбесена от идиотския й вид. — Какво има?
	Приси заотстъпва към стълбите.
	— За Бога, мис Скарлет… — в ококорените й очи имаше ужас и срам.
	— Казвай де!
	— За Бога, мис Скарлет! Трябва дофтор. Аз… олеле, мис Скарлет… аз нищичко не разбирам от тез неща. Мама не ме пускаше да се въртя около жените, когат раждаха.
	Скарлет ахна. Преди да успее да се разгневи, облада я неистов ужас. Приси опита да се възползва от вцепенението й и да побегне, но Скарлет я сграбчи за дрехите.
	— Ах ти, черна лъжкиньо! Какви ги приказваш? Нали ми разправяше, че уж си била обучена? Истината ми кажи! Отговаряй! — тя взе да я разтърсва яростно, докато къдравата глава се залюшка, сякаш щеше да се откачи.
	— Излъгах ви, мис Скарлет! И аз не знам как можах да ви река такваз лъжа. Веднъж видях как се ражда бебе и мама само дет не ме наби, че съм гледала.
	Господарката й я стрелна свирепо и Приси отстъпи назад, като напразно се мъчеше да се отскубне. В първия момент умът на Скарлет отказа да приеме очевидната истина, ала когато най-после осъзна, че Приси разбира от акушерство не повече от нея самата, пред очите й причерня. Никога в живота си не бе удряла роб, но сега зашлеви девойчето с всичката сила, която бе запазила у себе си. Приси изкрещя с цяло гърло, повече от страх, отколкото от болка, и почна да се гърчи, за да се изтръгне от ръцете на Скарлет.
	Докато негърчето крещеше, стенанията на горния етаж секнаха и след миг се чу слабият треперещ глас на Мелани:
	— Скарлет, ти ли си? Моля те, ела веднага! Моля те!
	Скарлет пусна ръката на Приси и тя със скимтене седна на стълбите. Известно време Скарлет остана неподвижна на мястото си, загледана към стаята на Мелани и заслушана в сподавеното пъшкане. Стори й се, че на врата й е нахлузена някаква огромна тежест, която няма да й позволи да направи нито крачка.
	Тя опита да си припомни всички неща, които бяха правили около нея Елен и Мами, когато се раждаше Уейд, ала облекчителното замайване, съпровождащо родилните болки, бе изтрило почти всичко от паметта й. Някои подробности все пак си спомни и се захвана бързо и решително да дава указания на Приси.
	— Запали огън, че ще ни трябва вряла вода. Донеси всички кърпи, които имаме, и кълбото с конците. Дай ми и ножицата. Само не ми казвай, че не можеш да я намериш. Донеси ми всичко, и то бързо. Хайде, тичай.
	Тя рязко вдигна Приси на крака и я блъсна към кухнята. След това събра всичкия си кураж и тръгна нагоре по стълбите. Нямаше да й бъде леко да съобщи на Мелани, че само двете с Приси ще й окажат помощ при раждането.


>>	Глава XXII

	В живота й никога повече нямаше да има толкова дълъг следобед. Нито толкова горещ. Или пък тъй гъмжащ с лениви и нахални мухи. Те се виеха на рояци над Мелани, въпреки че Скарлет непрестанно размахваше ветрилото. Раменете й бяха изтръпнали от продължителното веене с широкия палмов лист, ала всичките й усилия сякаш отиваха напразно. Щом ги отпъдеше от плувналото в пот лице на Мелани, те нападаха овлажнелите й крака и я караха да подритва безсилно и да проплаква:
	— Моля те! Изгони ги от краката ми!
	Стаята тънеше в полумрак, защото Скарлет бе дръпнала капаците, за да възпрат жегата и ярката светлина. Само през малките дупчици и през процепите в ъглите проникваха тънки слънчеви лъчи. Вътре бе горещо като в пещ и влажните дрехи на Скарлет не само не изсъхваха, а ставаха още по-мокри и лепкави с всеки изминал час. Приси седеше свита в един ъгъл, и тя обляна в пот, а от нея лъхаше толкова противна миризма, че Скарлет веднага би я изпъдила навън, ако не се боеше, че останала веднъж без контрол, тая черна хитруша тутакси ще си плюе на петите. Мелани лежеше на чаршафа, потъмнял от просмуканата в него пот и тук-там мокър от водата, която Скарлет бе изплискала. Мелани непрекъснато се гърчеше болезнено и се обръщаше ту на едната, ту на другата си страна, ту пак на гръб.
	От време на време се опитваше да седне в леглото, но падаше безсилна назад и отново се гърчеше. Отначало се мъчеше да не вика и хапеше устните си, додето съвсем ги разрани, а Скарлет, чиито нерви бяха изранени като устните на Мелани, й говореше с пресипнал глас:
	— За Бога, Мели, не се старай да бъдеш храбра. Викай, ако ти се вика. Няма кой да те чуе освен нас.
	Следобедът се изнизваше и Мелани, независимо дали искаше да бъде храбра или не, не можеше повече да сдържа стоновете си и понякога дори изкрещяваше. Щом чуеше писъка й, Скарлет скриваше глава в ръцете си, запушваше уши и подскачаше нервно на стола, обзета от желание да е мъртва и нищо да не чува. Не можеше да има по-лошо от това да бъдеш безпомощен свидетел на подобни страдания, да седиш безкрайни часове и да чакаш появяването на едно бебе, което никак не бързаше да излезе на бял свят. Да седиш и да чакаш, когато нищо чудно янките да са вече на площада.
	Тя горчиво съжаляваше, задето не се е заслушвала в разговорите за раждания, които дамите често водеха шепнешком. Ако бе проявила по-голям интерес по въпроса, сега щеше да знае дали родилните мъки на Мелани са се проточили твърде дълго, или всичко върви нормално. Смътно си припомняше разказа на леля Пити за една нейна приятелка, която се мъчила два дни и накрая починала, без да роди. Ами ако и при Мелани раждането продължеше два дни? Ала Мелани беше тъй крехка. Тя не би издържала цели два дни на такива болки. Имаше опасност за живота й, ако бебето не се появеше скоро. А с какви очи щеше да посрещне Ашли, в случай че бе жив, разбира се, ако Мелани умреше, след като тя му бе обещала да се грижи за нея?
	Отначало Мелани хващаше ръката на Скарлет, когато болката станеше непоносима, но я стискаше тъй силно, че едва не изпотроши костите й. След час ръцете на Скарлет бяха целите подути и изранени и тя едва можеше да ги размърда. Затова съедини две дълги кърпи, привърза единия край за крака на леглото, а другия, с възел накрая, подаде на Мелани. Мелани се бе вкопчила в него, сякаш търсеше да намери спасение и опора и ту дърпаше силно кърпите, ту ги отпускаше, ту се мъчеше да ги разкъса. През целия следобед тя издаваше жални стенания и виеше като зверче, попаднало в капан. От време на време пускаше кърпите, разтъркваше немощно ръцете си и поглеждаше Скарлет с разширени от болка очи.
	— Говори ми. Моля те, говори ми — прошепваше тя и Скарлет подхващаше да бъбри нещо несвързано, додето Мелани пак не грабнеше възела и не почнеше да се извива от спазми.
	Сумрачната стая бе наситена с горещина и болка и гъмжеше от бръмчащи мухи, а часовете се точеха тъй бавно, че Скарлет едва си припомняше сутринта. Струваше й се, че целият й живот е минал в този тъмен и душен затвор. Изпитваше непреодолимо желание да закрещи всеки път, когато Мелани надаваше вик, и само жестоко прехапаните устни я удържаха да не се поддаде на истерията.
	По едно време Уейд се изкачи на пръсти по стълбите и захленчи пред вратата: „Гладен съм.“
	Скарлет понечи да иде при него, ала Мелани прошепна:
	— Не ме оставяй. Моля те. Само когато си при мене, мога да издържам на болките.
	Скарлет бе принудена да изпрати Приси да му стопли кашата, останала от закуска, и да го нахрани. Самата тя чувстваше, че след този следобед не би могла и да помисли за ядене.
	Часовникът на полицата беше спрял и тя не можеше да се ориентира кое време е, но тъй като горещината в стаята бе понамаляла, а пробиващите през процепите лъчи бяха избледнели, тя бутна капаците на прозорците настрани. За своя изненада видя, че вече е късен следобед и слънцето — огромно кървавочервено кълбо, се бе изтърколило ниско над хоризонта. Кой знае защо си бе мислила, че знойното пладне никога няма да свърши.
	Питаше се с изгаряща тревога какво ли става из центъра на града. Дали всички войски се бяха изтеглили вече? Бяха ли дошли янките? Наистина ли конфедератите щяха да се оттеглят, без дори да водят сражение? Тогава, с внезапно почувствана физическа слабост, си даде сметка колко малко конфедерати бяха останали и колко многобройна и сита бе армията на Шърман. Шърман! Името на Сатаната не бе и наполовина толкова страшно за нея. Ала сега нямаше време да се отдава на мислите си, защото трябваше да подава вода на Мелани, да слага студени кърпи на челото й, да й вее с ветрилото, да отпъжда мухите от лицето й.
	Когато се спусна сумракът и Приси, мотаеща се безцелно из стаята като черен призрак, запали една лампа, Мелани съвсем отпадна. Тя почна непрекъснато да зове Ашли, като в делириум, додето тягостните монотонни звуци съвсем подлудиха Скарлет и тя изпита желание да й запуши устата с възглавницата. Може би все пак докторът щеше да дойде. О, ако само дойдеше по-скоро! Със съживена надежда тя се обърна към Приси и й заповяда да изтича бързо до Мийдови и да провери дали докторът или жена му не са там.
	— Ако него го няма, питай мисис Мийд или готвачката какво да правим. Помоли ги да дойдат.
	Приси шумно се затича надолу по стълбата и Скарлет я видя през прозореца как бърза по пътя с неподозирана за ленивия й темперамент скорост. Доста време мина, преди тя да се върне сама.
	Докторът цял ден не се е връщал у дома. Пратил да съобщят, че може да замине с войниците. Знаете ли, мис Скарлет, мистър Фил е умрял.
	— Мъртъв?
	— Ъхъ — потвърди Приси, като едва не се пръскаше от важност. — Рече ми го Талбът, кочияшът им. Улучен бил в…
	— Хайде стига, млъкни.
	— Не можах да видя мисис Мийд. Готвачката рече, че миела тялото, за да го погребе, щот янките идат вече. Готвачката вика, кат се засилят много болките, да турите един нож под леглото на мис Мелани и той щял да разреже болката на две.
	На Скарлет й се дощя отново да й удари плесница за този полезен съвет, ала Мелани широко отвори помръкналите си очи и прошепна:
	— Скъпа, наистина ли идват янките?
	— Не! — отсече Скарлет. — Приси е лъжкиня.
	— Да, мис, аз съм си такваз — с жар потвърди Приси.
	— Идват значи — пошепна Мелани, без да се поддава на заблудите им, и зарови лице във възглавницата. Гласът й долиташе едва чуто: — Бедната ми рожбица. Бедната ми рожбица.
	След дълго мълчание тя се обърна към Скарлет:
	— Мила, ти не бива да оставаш тук. Вземи Уейд и бягайте.
	Молбата на Мелани съвпадаше със съкровеното желание на Скарлет, но произнесени гласно, тези думи я вбесиха и засрамиха, защото почувства, че сякаш притаеното й малодушие е изписано ясно на лицето й.
	— Не бъди глупачка. Аз не се боя. Знаеш, че няма да те изоставя.
	— Няма смисъл да стоиш. Аз и без това ще умра.


	Скарлет заслиза по стълбите бавно като старица; пристъпваше неуверено и се опираше на парапета, за да не се сгромоляса надолу. Краката й тежаха като олово и трепереха от умора и напрежение, а по тялото й, обляно в лепкава пот, пробягваха ледени тръпки. Тя безсилно се добра до предната веранда и се отпусна на най-горното стъпало. Облегна се на колоната и с тресящи се ръце разкопча корсажа си и го разтвори широко. Наоколо й се стелеше топлата нощна тъма и тя се взираше в нея без едничка мисъл в главата си.
	Всичко бе свършило. Мелани не беше умряла, а малкото новородено момченце, издаващо мяукащи звуци като котенце, бе оставено в ръцете на Приси, за да получи първата си баня. Мелани бе заспала. Как можеше да спи след целия преживян кошмар на разкъсваща болка, писъци и неумела акушерска намеса, донесла повече страдание, отколкото помощ? Как изобщо бе останала жива? Скарлет бе уверена, че тя самата би умряла на нейно място. Но когато всичко бе свършило, бедната жена дори бе прошепнала тъй немощно, че Скарлет трябваше да се наведе, за да я чуе: „Благодаря.“ След това веднага бе заспала. Как можеше да спи? Скарлет бе забравила, че и тя е заспала след раждането на Уейд. Всичко се беше изтрило от паметта й. В главата й цареше странна пустота; пуст бе и светът около нея; сякаш нищо не бе съществувало преди този безкрайно дълъг ден и нищо нямаше да има след него. Животът беше спрял и единствената реалност бе тази топла и душна нощ, собственото хрипливо и морно дишане и студената лепкава пот, стичаща се на струйки по тялото й.
	Чуваше като отстрани как шумното й равно дишане преминава в хлипане, но очите й си оставаха сухи и горящи, като че сълзите в тях бяха пресекнали завинаги. Наклони се бавно и мъчително и като подхвана тежките си поли, вдигна ги до бедрата си. Обливаха я студени и горещи вълни и всичко й лепнеше, полъхът на нощния въздух върху оголените й крака бе тъй освежителен. В главата й лениво се размърда мисълта как би реагирала леля Пити, ако можеше да я види тъй, отпусната на предната веранда, с вдигнати чак до жартиерите фусти, но остана равнодушна. Нищо вече нямаше значение. Времето бе спряло. Може би беше надвечер, а може би и полунощ. Не знаеше и не се интересуваше.
	Чу трополене на горния етаж и си каза: „Дяволите да я вземат тая Приси“ — а после притвори очи и я обхвана нещо като дрямка. Без да знае колко време е прекарала в това несъзнателно състояние, тя усети изведнъж, че Приси е до нея и бъбри самодоволно:
	— Ама добре се оправихме, мис Скарлет, нали? Даже мама нямаше да го свърши по-добре.
	Скарлет само я изгледа мрачно, прекалено отмаляла, за да я прогони или наругае и да изреди безчетните й провинения — лъжливите й хвалби, че умее нещо, от което нямаше най-бегла представа, уплахата й, тромавата й непохватност, обърканите й действия в най-важния момент, забутаните кой знае къде ножици, изления леген с вода върху леглото, изтърваването на новороденото бебе. Отгоре на това бе дошла да се перчи колко добре се справила.
	А янките искаха да освободят негрите! Нека си го получат този безценен подарък!
	Тя мълчеше, полуизлегната до колоната, и Приси, отгатнала настроението й, се отдалечи на пръсти в тъмнината. Мина дълго време, преди най-после да успокои дишането си и да събере ума си. Тогава откъм пътя до ушите й долетяха гласове и тропот на много крака — от север идеха. Войници! Бавно се надигна и спусна полите си, макар да знаеше, че никой не може да я види в мрака. Когато неясните сенки, чийто брой не можеше да определи, се изравниха с оградата, тя им извика:
	— Почакайте, моля ви!
	Една от сенките се отдели от останалите и приближи до градинската врата.
	— Отивате ли си? Оставяте ли ни?
	Силуетът се раздвижи, като че свали шапка, и от тъмното се разнесе тих глас:
	— Да, мадам. Точно това правим. Нашият отряд последен напусна укрепленията, на около километър и половина северно оттук.
	— Значи вие… значи армията наистина отстъпва?
	— Да, мадам. Нали виждате, янките идват.
	Янките идваха! Тя съвсем бе забравила за това. Внезапно усети спазма в гърлото си и не можа да продума повече. Силуетът отмина, сля се с другите и тропотът се отдалечи в мрака. „Янките идват! Янките идват!“ Този ритъм звучеше в крачките им, а също и в ударите на разтуптяното й сърце. „Янките идват!“
	— Янките идват! — изкрещя обезумяла Приси и се вкопчи в нея. — О, мис Скарлет, те ще ни избият до един! Ще ни намушат в корема с щикове! Те ще…
	— Млъкни!
	Това бяха собствените й мисли и произнесени с този треперещ глас ставаха още по-страшни. Отново я обзе ужас. Какво да прави? Накъде да бяга? Кого да моли за помощ? Беше изоставена от всичките си приятели.
	Неочаквано се сети за Рет Бътлър и страховете й се пръснаха. Защо не бе помислила за него още сутринта, вместо да се мята из града като заклана кокошка? Изпитваше омраза към Рет, но безспорно той бе силен и съобразителен и не се боеше от янките. И още беше в Атланта. То се знае, тя му бе сърдита и никога нямаше да му прости за думите, които бе изрекъл при последната им среща. Ала моментът бе такъв, че временно можеше да забрави прегрешенията му. Освен това той имаше кон и карета. О, защо не се бе сетила по-рано за него! Той можеше да ги отведе всички надалеч от това обречено място, далеч от янките, някъде — където и да е.
	Тя се обърна към Приси и й заговори с трескава настойчивост.
	— Нали знаеш къде живее капитан Бътлър — в хотел „Атланта“, сещаш ли се?
	— Да, мис Скарлет, ама…
	— Бързо бягай при него, без да се спираш, и му кажи, че го моля да дойде веднага и да докара коня с каретата или болнична кола, ако може да намери. Кажи му за бебето. Кажи му, че искам да ни изведе оттук. Хайде, върви. По-скоро!
	Тя се изправи и изтласка Приси към вратата.
	— Боже мой, мис Скарлет! Страх ме е да вървя сама в таз тъмница. Ами ако ме пипнат янките?
	— Ако побързаш, ще настигнеш онези войници и те няма да позволят на янките да те хванат. Върви!
	— Олеле, страх ме е! Ми ако капитан Бътлър го няма в хотела?
	— Тогава ще питаш къде е. Толкова ли не ти идва наум? Ако го няма в хотела, иди в кръчмата на улица Дикейтър и го търси там. Иди в къщата на Бел Уотлинг. Само го намери. Ах, ти, глупачке, не можеш ли да разбереш, че ако не го доведеш бързо, янките непременно ще ни пипнат?
	— Ама, мис Скарлет, ако се научи мама, че съм била в кръчма или при уличниците, ще ме пребие от бой.
	Скарлет скочи вбесена.
	— Ако не идеш, аз ще те пребия. Можеш да застанеш на улицата пред къщата и оттам да се провикнеш или да питаш някого дали капитанът е вътре. Заминавай най-после!
	И тъй като Приси още се мотаеше, пристъпваше от крак на крак и правеше жални физиономии, Скарлет я изтласка тъй силно, че тя едва не се претърколи по стълбите.
	— Ако не идеш, ще те продам някъде надалече. Няма да видиш ни майка си, ни никой друг познат. И да знаеш, че ще те продам като полска работничка. Изчезвай сега!
	— Ах, Божке, мис Скарлет…
	Но решителната ръка на господарката й я застави да слезе по стълбите. Градинската портичка изскърца и Скарлет се провикна:
	— Тичай, патка с патка такава!
	Тя чук как Приси побягна и скоро тупкането на босите й крака заглъхна по прашния път.


>>	Глава XXIII

	След като изпрати Приси, Скарлет уморено влезе в къщата и запали една лампа. Вътре бе душно и горещо, сякаш стените излъчваха поетия през деня зной. Вцепенението й бе попреминало вече и внезапно тя усети, че стомахът й е съвсем празен. Спомни си, че не е хапвала нищо от предишната вечер освен лъжичката каша, преглътната на закуска, и с лампата в ръка се отправи към кухнята. Огънят в печката бе угаснал, но жегата бе нетърпима. Намери половин изсъхнала царевична питка и като я загриза лакомо, огледа се за някаква друга храна. В тавата бе останала малко царевична каша и тя взе да лапа с голямата лъжица за готвене, без дори да я пресипе в чиния. Беше съвсем безсолна, но от глад нямаше търпение да търси солта. След като гребна няколко пъти, й стана непоносимо горещо и се върна в хола с лампата в една ръка и с къшея питка в другата.
	Знаеше, че трябва да се качи на горния етаж и да седне край Мелани. Ако се случеше нещо лошо, Мелани нямаше да успее да я повика от немощ. Ала мисълта да се върне в стаята, където бе прекарала толкова дълги и кошмарни часове, бе непреодолимо отблъскваща. Дори Мелани да умираше, не би могла да се качи там. Не желаеше да вижда повече тази стая. Тя постави лампата на поличката до прозореца и излезе на верандата. Там въздухът бе по-прохладен, макар че нощта бе топла и безветрена. Седна на стълбите в кръга от бледа светлина на лампата и дояде сухата коричка.
	След като похапна, силите й се възвърнаха донякъде, но заедно с тях дойде и страхът. Нейде далеч откъм пътя долиташе тътен, но какво предвещаваше той, бе неизвестно. Тя не можеше да различи нищо по-определено, а улавяше просто шум, който се усилваше и притихваше. Наклони се напред, наострила слух, тъй че скоро всички мускули я заболяха от напрежение. Повече от всичко друго копнееше да чуе чаткането на копита и да зърне самоувереното лице на Рет и присмеха срещу нейните страхове, блеснал в очите му. Рет щеше да ги отведе някъде далеч. Тя не знаеше къде. Беше й все едно.
	Докато седеше и се вслушваше напрегнато, над дърветата се появи някакво бледо сияние. Това я озадачи. Тя го наблюдаваше и видя, че става все по-ярко. Тъмното небе порозовя, после стана червеникаво и внезапно над дърветата тя зърна гигантски пламък, лумнал към небето. Скочи като ужилена и сърцето й отново поде бясното си препускане.
	Янките бяха дошли, нямаше съмнение, и сега опожаряваха града. Пламъците като че бяха някъде на изток от центъра. Те се издигаха нависоко пред ужасените й очи и обагряха в червено все по-голяма част от нощното небе. Сигурно цял квартал гореше. Подухна топъл ветрец и донесе мириса на изгоряло.
	Тя изкачи тичешком стълбите до стаята си и се залепи на прозореца, за да вижда по-добре. Зловещото огнено зарево бе плъпнало по цялото небе, а над пламъците се стелеха гъсти кълба черен дим. Миризмата на пушек се усили. В главата й лудешки препускаха въпроси — колко време ще мине, преди пламъците да стигнат до Прасковената улица и да обхванат къщата им, кога ще се появят янките и ще се нахвърлят върху нея, къде да побегне, какво да стори? Ушите й пищяха кански, а главата й бе тъй замаяна от паника и объркани мисли, че тя се вкопчи в перваза за опора.
	— Трябва да помисля — повтаряше си непрекъснато тя. — Трябва да помисля.
	Но мислите й се изплъзваха, лутащи се из ума й като подплашени птици. Докато стоеше, стиснала перваза, оглушителен взрив тресна в ушите й, по-силен от всеки оръдеен залп, който бе чувала. Огромен пламък лизна небето. Последваха нови взривове. Земята се разтърси, а стъклата на прозореца се посипаха със звън около нея.
	Оглушителните взривове следваха един след друг, земята трепереше и светът се превърна в един горящ и тътнещ ад. Снопове искри излитаха към небето, а после се спускаха бавно и лениво през кървавите облаци дим. Стори й се, че чува немощен вик от съседната стая, но не му обърна внимание. Сега не й беше до Мелани. Всичко бе изключено от съзнанието й освен страха, който пълзеше по вените й бързо като пламъците, които се виеха пред очите й. Тя беше малко дете, обезумяло от уплаха, и искаше да зарови глава в майчиния скут, за да не вижда ужасната картина пред себе си. Ако можеше да си е у дома! У дома, при майка си.
	През потресаващите шумове тя чу друг един звук — на забързани крака, тичащи по стълбите, които прескачаха през две стъпала наведнъж; чу и вой, жален като на изгубено псе. Приси влетя в стаята, дотича до Скарлет и сграбчи ръката й силно, сякаш щеше да я откъсне.
	— Янките!… — изкрещя Скарлет.
	— Не, мис, туй са наште — викна Приси, като едва си поемаше дъх и още по-дълбоко забиваше нокти в ръката на Скарлет. — Те запалиха леярната и складовете за пушкала и храна. Божичко, мис, подпалиха цели седемдесет вагона с гюлета и барут. Олеле, ще пламнеме и ний, ще изгориме кат нищо!
	Приси отново почна да вие пронизително и тъй силно впи нокти в Скарлет, че тя извика от болка и гневно отблъсна момичето.
	Янките не бяха дошли! Все още имаше надежда да избягат. Тя се мъчеше да събере сили и да даде отпор на страха.
	„Ако не се съвзема, ще почна да врещя като попарена котка“ — каза си тя и отблъскващата гледка, която представляваше ужасената Приси, сякаш й помогна да дойде на себе си. Тя я хвана за раменете и здраво я разтърси.
	— Престани да цивриш и говори като хората. Янките още не са дошли, глупачке! Намери ли капитан Бътлър? Какво каза той? Ще дойде ли?
	Приси млъкна, но зъбите й силно тракаха.
	— Да, мис Скарлет, намерих го и още как. Беше в кръчмата, както ми рекохте. Там…
	— Няма значение къде си го намерила. Ще дойде ли? Каза ли му да докара коня си?
	— Той каза, че наште господа му зели коня и каретата, та да возят ранени.
	— Милостиви Боже, ами сега?
	— Ама той ще дойде…
	— Какво ти каза?
	Приси си бе поела дъх и донякъде се бе успокоила, но очите й все още бяха облещени.
	— Направих сичко, както ми рекохте, господарке. Той беше в кръчмата. Аз застанах отвън на улицата, зех да го викам и тогаз той се показа. Щом дойде при мене, аз веднага почнах да му разправям квот ми заръчахте, ама точно в туй време войниците подпалиха един склад на същата улица и той рече: „Давай да бягаме“ — и ме повлече за ръката, та чак щом стигнахме Петте ъгъла, ми продума: „Казвай сега, ама бързо.“ Пък аз му викам, че вий сте заръчали да дойде скоро и да докара коня и каретата, щот мис Мели е добила дете и вий искате да я изкарате от града. Тогаз той ме попита: „Къде си представя, че може да иде?“, аз му викам, че не знам, ама трява да бягате, щот тука ще дойдат янките, и че искате той да е с вас. А пък той зе да се смее и рече, че му прибрали коня.
	Сърцето на Скарлет замря при мисълта, че и тази последна надежда се сгромолясва. Защо бе такава глупачка и не бе предвидила, че отстъпващата армия, естествено, ще вземе всички коне и превозни средства, останали в града? За миг тя бе тъй вцепенена, че не чуваше какво говори Приси, но бързо се стегна, за да изслуша разказа й докрай.
	— Тогаз той ми рече: „Кажи на мис Скарлет да не бере грижа. Ще открадна кон за нея, та макар да е последният, останал във войската.“ И още ми каза: „Не ми е първица да крада коне. Ще й доведа един, даже и да гърмят по мене.“ Засмя се пак и ми заръча да бягам у дома, пък аз тъкмо да тръгна и — тряаас! Кат се разчу един гръм, без малко не паднах по очи. Ама той ми каза, че туй нищо не било, само дет наште господа дигали във въздуха складовете с барут, та да не ги заварят янките и…
	— Значи той ще дойде? И кон ще доведе, тъй ли?
	— Тъй ми рече.
	Скарлет изпусна дълбока въздишка на облекчение. Ако имаше най-малка възможност да се достави кон, Рет Бътлър не би я пропуснал. Съобразителен човек бе той, дума да няма. Тя щеше за всичко да му прости, ако съумееше да ги измъкне от тази каша. Да, с Рет тя не се боеше. Той щеше да ги закриля. Слава Богу, че го имаше него. При тази възможност за спасение Скарлет мигом стана делова.
	— Събуди Уейд, облечи го и приготви дрехи за всички ни. Сложи ги в малкия куфар. И не казвай още на мис Мелани, че заминаваме. Увий бебето в няколко дебели хавлии и не забравяй да му сложиш дрешките в багажа.
	Приси все още бе вкопчена в роклята й и в процепите на очите й се виждаше само бялото. Скарлет я разтърси и я бутна настрана.
	— Бързай! — кресна й тя и Приси припна като заек.
	Скарлет усещаше, че трябва да влезе при Мелани и да я успокои, защото тя навярно бе изплашена безумно от чудовищния грохот, който продължаваше да кънти, и от сиянието, осветило небето. Човек би помислил, че настъпва краят на света.
	Ала все още не можеше да си наложи да влезе в стаята й. Изтича надолу по стълбите с намерение да опакова порцелановите сервизи на мис Пити и малкото сребърни прибори, които тя бе оставила при бягството си за Мейкън. Но когато стигна до трапезарията, ръцете й трепереха тъй силно, че изпусна три чинии и ги счупи. От време на време изтичваше на верандата да се ослуша и пак се връщаше в трапезарията, където изтърва сребърните прибори и те се посипаха с трясък на пода. Изпускаше всичко, което вземеше в ръце. В бързината се подхлъзна на килимчето и падна лошо, но веднага скочи, без дори да усети болката. Чуваше как Приси препуска като кон на горния етаж и се вбесяваше, защото и тя самата препускаше тъй безцелно.
	Излезе на верандата, сигурно за десети път, и не можа да се върне към безсмисленото си занимание в трапезарията. Отпусна се и седна. Как да опакова в този момент? Не можеше да върши нищо и й оставаше само да седи с разтуптяно сърце и да чака Рет. Като че бяха минали часове, а той все не идваше. Най-после по улицата се зачу жалното скърцане на несмазани колела и бавно, неуверено чаткане на копита. Защо не побърза? Защо не подкара коня в тръс?
	Звуците станаха по-отчетливи и Скарлет скочи и извика Рет по име. Тогава зърна неясния му силует, когато слизаше от капрата на една малка каруца, чу градинската врата да се отваря и го видя да идва насреща й. Лампата го осветяваше в цял ръст. Облечен бе контешки, сякаш отиваше на бал, в отлично скроен бял костюм, със сива бродирана жилетка от плътна коприна и нагръдник с бастички. Широкополата му панамена шапка бе дръзко накривена на една страна, а в колана на панталоните му бяха затъкнати два дуелни пистолета с дълги цеви и с инкрустации от слонова кост на дръжките. Джобовете на сакото му бяха издути от патрони.
	Той се движеше по алеята с гъвкавата походка на дивак, а главата си държеше изправена с гордата грация на езически принц. Опасностите, поднесени от настъпилата нощ, които бяха хвърлили Скарлет в паническа тревога, на него бяха подействали възбудително. По мургавото му лице се четеше добре овладяна, но пламенна решимост и безпощадност, която би я уплашила, ако бе дотам проницателна, че да я почувства.
	Черните му очи проблясваха, като че цялата тази история го забавляваше, като че оглушителният грохот и зловещото зарево можеха да сплашат само децата. Когато той тръгна да се качва по стълбите, тя политна към него с пребледняло лице и горящи зелени очи.
	— Добър ден — поздрави Рет с провлечения си глас и галантно свали шапката си пред нея. — Чудесно временце, нали? Чувам, че сте замислили някакво пътешествие.
	— Ако не престанете с шегите си, няма да ви проговоря вече — обади се тя с треперещ глас.
	— Хайде де, да не би да сте уплашена? — престорено се зачуди той и се усмихна тъй, че моментално й се дощя да го блъсне назад по стръмните стълби.
	— Да, уплашена съм. Уплашена съм до смърт и ако вие имахте капка разум, също щяхте да сте уплашен. Ала сега нямаме време за приказки. Трябва да се махаме оттук.
	— На вашите услуги, мадам. Само че къде точно сте си наумили да заминете? Дойдох чак дотук, защото съм любопитен да знам къде смятате да вървите. Не можете да тръгнете на север, на изток, на юг, нито на запад. Янките са ни заобиколили отвсякъде. Има само един път, водещ извън града, който още не са завзели, ала по него се изтегля армията. А и той няма да остане открит за дълго. Кавалерията на генерал Стив Лий води ариергардни боеве при Ръф енд Реди, за да даде възможност на армията да отстъпи. Ако последвате войската по Макдъновския път, ще ви вземат коня, а това ще бъде жалко, защото, макар да не е кой знае какво, доста труд хвърлих, додето го задигна. Кажете сега, накъде смятате да вървите?
	Докато той говореше, Скарлет стоеше, цяла обхваната от нервни тръпки, и почти не чуваше думите му. Но при въпроса му внезапно разбра къде ще отиде, разбра, че през целия кошмарен ден го е знаела много добре — на единственото възможно място.
	— Отивам си у дома — отвърна тя.
	— У дома ли? Искате да кажете в Тара?
	— Да, да! В Тара! О, Рет, трябва да бързаме!
	Той я изгледа така, сякаш се съмняваше дали е с всичкия си.
	— Тара? Милостиви Боже, Скарлет! Знаете ли, че при Джоунсбъро се биха през целия ден? Сраженията се водиха на протежение от петнайсет километра отвъд Ръф енд Реди, та дори и по улиците на Джоунсбъро! Янките може би вече са нахълтали в Тара, завзели са целия окръг! Никой не знае точното им местоположение, ала е известно, че се намират именно в този район. Не можете да си идете у дома! Как ще минете през армията на янките?
	— Ще си ида у дома! — извика тя. — Ще си ида! Ще си ида!
	— Вие сте една малка глупачка! — внезапно гласът му стана груб и настоятелен. — Не можете да тръгнете в тази посока. Дори да не попаднете на янките, горите са пълни с дезертьори от двете армии. Доста от нашите части все още отстъпват от Джоунсбъро. Ще ви вземат коня без много церемонии, както биха сторили и янките. Единствената ви възможност е да последвате войниците по Макдъновския път и да се молите на Бога да не ви забележат в тъмното. Но към Тара не можете да тръгнете. Дори ако успеете да стигнете дотам, вероятно ще заварите имението опожарено. Няма да ви пусна да си идете вкъщи. Това е безумие.
	— Ще си ида! — гласът й пресекна и се изви в писък. — Ще си ида! Не можете да ме спрете! Ще си ида у дома! Искам при мама! Ще ви убия, ако ми попречите! Ще се прибера у нас!
	Продължителното нечовешко напрежение я бе повалило най-после и по страните й се лееха сълзи на уплаха и истерия. Тя заудря по гърдите му с юмручета и отново закрещя:
	— Ще си ида! Ще си ида! Ако трябва, ще вървя пеш, но пак ще си ида!
	Внезапно тя се озова в прегръдките му, прилепила мократа си буза до колосания му нагръдник и опря укротените си юмруци на гърдите му. Ръцете му галеха нежно и успокояващо разбърканите й коси, а гласът му също бе нежен. Бе толкова нежен и кротък, че тя не можеше да го свърже с Рет Бътлър при отсъствието на подигравателните нотки. Сякаш бе в обятията на някакъв безкрайно мил и силен непознат, от когото лъхаше на бренди, тютюн и коне, а тези миризми й действаха успокояващо, защото й напомняха за Джералд.
	— Хайде, хайде, мила — утешаваше я той. — Не бива да плачете. Ще си идете вкъщи, моето храбро момиченце. Не плачете. Ще си идете. Не плачете.
	Тя усети някакъв лек допир до косата си и през обърканото й съзнание мина смътната мисъл, че това може би са устните му. Копнееше да остане завинаги в прегръдката му — тъй нежна и утешителна бе тя. В тези силни ръце не можеше да й се случи нищо лошо.
	Рет бръкна в джоба си, извади носна кърпа и й избърса очите.
	— Издухайте си нослето сега като добро момиче — нареди той с лека усмивка — и ми кажете какво се иска от мене. Трябва да действаме бързо.
	Все още трепереща, тя послушно си издуха носа, но не можеше да събере мислите си и да му отговори. Като видя трепкащите й устни и безпомощния и поглед, обърнат към него, той взе инициативата в ръцете си.
	— Мисис Уилкс вече има бебе, нали? Опасно е да я местим. Тя не може да пропътува четирийсет километра в тая разнебитена каруца. По-добре да я оставим у мисис Мийд.
	— Мийдови не са си у дома. Не мога да я оставя.
	— Добре тогава. Качваме я в каруцата. Къде е онова глуповато хлапе?
	— Стяга куфара горе.
	— Куфар ли? В тая бричка не можете да качите куфар. Тя едва ще побере вас, а колелетата само дето не са паднали. Повикайте я и й заръчайте да намери най-малкия пухен дюшек в къщата и да го сложи в каруцата.
	Ала Скарлет все още не можеше да помръдне. Той стисна здраво ръката й и сякаш част от бликащата му жизненост се вля в нейното тяло. Защо и тя не можеше бъде хладнокръвна и безгрижна като него? Той я изтласка към антрето, но тя продължаваше да го гледа безпомощно. Устните му се присвиха насмешливо.
	— Това ли е смелата млада жена, която ме уверяваше, че още не се е родил мъжът, дето ще я уплаши?
	Внезапно той се разсмя силно и пусна ръката й. Поразена, тя се втренчи с омраза в него.
	— Аз не съм уплашена.
	— Ами, не сте! Още малко и ще паднете в несвяст, а аз не нося амоняк у себе си.
	Тя само безсилно тропна с крак, защото не можеше да измисли никакъв отговор, и без да каже и дума, грабна лампата и тръгна нагоре по стълбите. Той я следваше и тя го чуваше как се подсмива на себе си. Този звук я накара да изправи гордо стойка. Влезе в детската стая при Уейд и го завари в ръцете на Приси — хълцаше, почти голичък. Приси тихичко скимтеше. Пухеният дюшек на леглото на Уейд беше малък и тя нареди на момичето да го свали по стълбите и да го постави в каруцата. Приси пусна детето и се захвана да изпълнява заповедта й. Уейд я последва по стълбите, тъй заинтересуван от онова, което ставаше около него, че дори спря да хълца.
	— Елате — каза Скарлет, като се насочи към вратата на Мелани, и Рет тръгна след нея с шапка в ръка.
	Мелани лежеше тихо и неподвижно, завита с чаршаф до брадичката. Лицето й бе смъртнобледо, а очите й, хлътнали и оградени с тъмни кръгове, бяха ведри и спокойни. Тя не показа никаква изненада, като видя Рет в стаята си, а го прие за нещо съвсем нормално. Направи безсилен опит да се усмихне, но усмивката й угасна, преди още да успее да раздвижи устните си.
	— Заминаваме у дома, в Тара — припряно й обясни Скарлет. — Янките идват. Рет ще ни закара. Нямаме друг изход, Мели.
	Мелани се помъчи да кимне немощно и посочи бебето с очи. Скарлет пое малкото телце и бързо го уви в дебела хавлия. Рет пристъпи към леглото.
	— Ще се старая да бъда внимателен, за да не ви боли — каза той тихо, като подпъхна чаршафа под гърба й. — Опитайте се да ме хванете през врата.
	Мелани понечи да вдигне ръце, но веднага ги отпусна безсилно. Той се наведе и подхвана с едната си ръка раменете й, а другата мушна под коленете й и предпазливо я повдигна. Тя не нададе вик, но Скарлет я видя как прехапа силно устни и пребледня още повече. Скарлет вдигна високо лампата, за да освети пътя на Рет, и се насочи към вратата, когато Мелани се помъчи да извърне глава към стената.
	— Какво има? — попита тихо Рет.
	— Моля ви — пошепна Мелани и се опита да посочи. — Чарлс…
	Рет я погледна, уверен, че не е на себе си и че бълнува, ала Скарлет я разбра и пламна от гняв. Тя знаеше, че Мелани иска фотографията на Чарлс, която седеше на стената под сабята и пистолета му.
	— Моля ви — пошепна отново Мелани, — сабята.
	— Ооо, добре, добре — отвърна Скарлет и след като посвети на Рет да слезе по стълбите с крехкия си товар, се върна обратно и откачи сабята и колана с пистолета. Щеше да й бъде ужасно неудобно да ги носи заедно с бебето и лампата. Но от Мелани точно това можеше да се очаква. Не се тревожеше, че едва е жива и че янките са по петите им, а се бе загрижила за вещите на Чарлс.
	Докато сваляше фотографията, погледът й се спря на лицето на Чарлс. Големите му кафяви очи срещнаха нейните и тя се загледа с любопитство в снимката. Този човек някога беше неин съпруг, лежал бе до нея няколко нощи и я бе дарил с дете, което имаше същите кротки кафяви очи. А тя почти не си го спомняше.
	Бебето в ръцете й размаха малките си юмручета и промърка тъничко. Тя го погледна и за пръв път осъзна, че това дете бе на Ашли. И тогава пожела с всичките сили, които й бяха останали, то да е нейно — нейно и на Ашли.
	Приси се качи с тропот по стълбите и Скарлет й подаде пеленачето. Слязоха бързо, а лампата хвърляше чудновати сенки по стените. В хола Скарлет видя една шапка, припряно я сложи на главата си и завърза панделките под брадичката си. Това бе траурната шапка на Мелани и не прилягаше на главата й, ала Скарлет не помнеше къде е оставила своята шапка.
	Тя излезе от къщата и се спусна по предните стълби с лампата в ръка, като се стараеше сабята да не се удря в краката й. Мелани лежеше изпружена в задната част на каруцата, а край нея бяха Уейд и увитото в хавлия бебе. Приси се покачи и взе бебето на ръце.
	Колата бе много малка, а страничните й дъски — съвсем ниски. Колелетата бяха силно наклонени навътре, сякаш щяха да се откачат при първото си завъртване. Още щом зърна коня, сърцето й замря. Бе дребно измъчено животно, а главата му бе унило сведена почти до земята. Гърбът му бе покрит с рани и протрит от сбруята, той дишаше тежко като болно добиче.
	— Не го бива много кончето, нали? — ухили се Рет. — Изглежда тъй, сякаш скоро ще почне да бере душа. Но нищо по-добро не можах да намеря. Някой ден ще ви разправя, с известни преувеличения, разбира се, как го измъкнах и как едва не ме застреляха заради това. Знайте, Скарлет, че само моята привързаност към вас бе в състояние да ме накара да стана конекрадец сега, когато кариерата ми е във възход. И то конекрадец на такава кранта. Нека ви помогна да се качите.
	Той пое лампата от нея и я сложи на земята. Капрата представляваше само една дъска, поставена напряко на колата. Рет подхвана здраво Скарлет и я сложи да седне. Докато прибираше широките си поли, тя си помисли колко прекрасно е да си мъж, и то силен като Рет. С Рет до себе си тя не се боеше от нищо — нито от пожара, нито от грохота, нито от янките.
	Той седна до нея и взе поводите.
	— Ах, почакайте! — възкликна тя. — Забравих да заключа входната врата.
	Той избухна в бурен смях и плесна коня с поводите.
	— На какво се смеете?
	— На вас, задето искате да спрете янките, като заключите вратата — отвърна той, а конят пое по пътя бавно и неохотно. Лампата, оставена на тротоара, продължаваше да гори, а мъничкият кръг жълта светлина около нея все повече се смаляваше, додето се отдалечаваха от къщата.


	Рет подкара мудния кон на запад от Прасковената улица и разнебитената каруца заподскача тъй силно по изровената земя, че от гърдите на Мелани неволно се изтръгна стон, който тя веднага сподави. Над главите им се сплитаха тъмните клони на дърветата, а от двете страни се мяркаха неясните силуети на къщите и бяло боядисаните стълбове на оградите просветваха като надгробни камъни. Тясната уличка тънеше в непрогледен мрак, ала на моменти през гъстия листак проникваха слаби отблясъци от страшното огнено сияние, а пред тях като обезумели призраци се мятаха странни сенки. Миризмата на пушек долиташе все по-силна, а горещият вятър довяваше глъч откъм центъра на града — викове, глухо громолене на тежки армейски фургони и равномерен тропот на маршируващи крака. Точно когато Рет подръпна поводите от едната страна, за да накара коня да завие, нов оглушителен взрив раздра въздуха и в небето на запад блъвнаха чудовищни стълбове пламъци и дим.
	— Това сигурно беше последният влак с муниции — спокойно съобщи Рет. — Защо не ги откараха още сутринта тия глупаци! Време имаше достатъчно. Сега стана лошо за нас. Смятах, че като заобиколим центъра, ще можем да избегнем пожара и пияната тълпа на улица „Дикейтър“, за да стигнем безпрепятствено до югозападната част на града. Налага се да пресечем улица „Мариета“, а този взрив беше някъде там, ако не се лъжа.
	— Трябва ли непременно да минем през огъня? — потрепера Скарлет.
	— Не, ако побързаме — отвърна Рет, скочи от каруцата и изчезна в един от тъмните дворове. Когато се появи, носеше тънка пръчка и взе безмилостно да шиба коня с нея. Животното препусна в тромав тръс, като пръхтеше неравно и мъчително, каруцата политна рязко напред и всички заподскачаха като пуканки в тиган. Бебето изплака, Приси и Уейд почнаха да викат от болка при ударите в страничните дъски, само от Мелани не идваше ни звук, ни стон.
	Когато наближиха улица „Мариета“ дърветата се разредиха; високите пламъци, издигащи се над къщите, озаряваха квартала с ярка светлина, а грамадните чудновати сенки се извиваха и се мятаха като платна на потъващ кораб, раздрани при буря.
	Зъбите на Скарлет загракаха, но обхваналият я ужас беше тъй силен, че тя дори не можеше да го осъзнае. Беше й студено и зъзнеше, макар че пламъците напичаха лицата им. Това беше самият пъкъл — тя бе в него и ако можеше да овладее неудържимото треперене на коленете си, щеше да хукне с писъци назад по тъмния път, за да потърси закрила в дома на леля Питипат. Притисна се до Рет, хвана се заръката му с треперещи пръсти и безмълвно вдигна поглед към него, за да потърси утеха и кураж. В сатанински зловещото алено сияние, което ги обливаше, тъмният му профил се открояваше отчетливо като глава, изсечена върху антична монета — красив, жесток и някак пагубен. Щом го докосна, той се извърна към нея, а блясъкът на очите му беше също тъй плашещ, както пламъците на пожара. В погледа му светеше и оживеност и презрение, като че всичко това му доставяше огромна наслада, и той сякаш се радваше, че наближават пъкъла.
	— Дръжте това — каза той и посегна към един от дългоцевите пистолети, пъхнати в колана му. — Ако някой, бил той бял или черен, ни приближи откъм вашата страна и рече да посегне към коня, застреляйте го веднага, а въпросите оставете за после. Но за Бога, внимавайте да не уцелите бедната кранта.
	— Аз… аз си имам пистолет — прошепна тя и стисна оръжието в скута си, напълно сигурна, че ако се намери лице в лице срещу смъртта, от уплаха не би могла да дръпне спусъка.
	— Така ли? Откъде го имате?
	— На Чарлс е.
	— На Чарлс ли?
	— Да, на Чарлс, съпруга ми.
	— Скъпа моя, наистина ли някога сте имали съпруг? — полугласно подхвърли той и тихо се засмя.
	Ах, защо не престанеше най-после с шегите си! Да беше побързал по-добре!
	— Откъде, мислите, се е взел синът ми? — ядно възкликна тя.
	— О, за такова нещо съпругът съвсем не е задължителен…
	— Млъкнете, за Бога, и карайте по-бързо.
	Ала в този момент, почти пред улица „Мариета“, в сянката на един склад, незасегнат още от пламъците, той рязко спря колата.
	— По-бързо! — това беше единствената мисъл в главата й. — По-бързо! По-бързо!
	— Войници — кратко поясни той.
	Отрядът се движеше по улица „Мариета“ измежду горящите сгради с нестройна и уморена крачка. Вървяха със сведени глави, с небрежно метнати през рамо оръжия, прекалено изтощени, за да бързат, прекалено съсипани, за да обръщат внимание на падащите отвсякъде греди и стелещия се дим. Всички бяха окъсани, тъй окъсани, че не личеше никаква разлика между войници и офицери, само тук-там се мяркаше някое смачкано кепе с полуизтритите инициали на конфедератската армия. Мнозина бяха боси, а главите и ръцете на някои бяха превързани с мръсни бинтове. Отминаваха, без да се оглеждат и без да разговарят помежду си, тъй мълчаливи, че ако не беше тропотът на краката им, човек би могъл да ги вземе за привидения.
	— Погледнете ги добре — чу Скарлет ироничния глас на Рет. — След време ще разправяте на внуците си, че сте видели отстъпващия ариергард на славната кауза.
	Внезапно тя изпита към него омраза, тъй силна, че заглуши дори страха й, който сега изглеждаше дребнав и нищожен. Даваше си сметка, че безопасността им, нейната и на останалите в каруцата, зависи изцяло от Рет, но въпреки това го ненавиждаше, задето се бе подиграл на окъсаните нещастници! Помисли си за мъртвия Чарлс, за Ашли, също може би мъртъв, за всички весели и храбри младежи, които гниеха в плитките си гробове, и забрави, че и тя някога ги бе считала за глупци. Не можа да отрони нито дума, ала в яростния поглед, насочен към него, гореше ненавист и негодувание.
	Сред последните минаващи войници една дребна фигурка от крайната редица, с пушка, влачеща се по земята, се олюля, спря се и се загледа след другарите си. Мръсното му уморено лице бе съвършено безизразно, като на лунатик. На ръст едва ли бе по-висок от Скарлет, пушката му бе голяма почти колкото него самия, а почернялото му от сажди лице бе голобрадо. В обърканото съзнание на Скарлет се мярна, че сигурно не е по-възрастен от шестнайсет години — вероятно член на градската охрана или просто избягал от къщи ученик.
	Докато го наблюдаваше, коленете на момчето се подгънаха и то бавно се свлече в прахта. Без да отронят дума, от последната редица се отделиха двама мъже и се върнаха при него. Единият, висок и слаб, с черна, дълга до пояса брада, мълчаливо подаде своята пушка и тази на момчето на другия войник. След това се наведе и с ловкостта на фокусник метна момчето на раменете си. Пое бавно след отстъпващата колона, с приведени под тежестта рамене, а момчето отпаднало се бореше и крещеше като разсърдено дете:
	— Пусни ме, дявол да те вземе! Пусни ме, мога да ходя и сам!
	Брадатият не изрече нито дума в отговор, а продължи да върви бавно, додето скоро се скри зад завоя.
	Рет седеше загледан след тях — неподвижен, отпуснал поводите, с необичайно мрачен израз на мургавото си лице. Наблизо изпращяха падащи греди и Скарлет видя как един тънък пламък близна покрива на склада, в чиято сянка се бяха прислонили. Парещ пушек влезе в ноздрите й, а Уейд и Приси се закашляха. Бебето едва чуто издаваше звуци, подобни на кихане.
	— За Бога, Рет! Полудяхте ли? Тръгвайте! По-бързо!
	Рет не отговори, а само шибна жестоко коня с пръчката, тъй че бедното животно подскочи и се втурна напред с всичката сила, която имаше у себе си. С тръскане и клатушкане колата прекоси улица „Мариета“. Късата и тясна уличка пред тях, водеща до железопътната линия, представляваше огнен тунел с пламтящите от двете страни сгради и те се впуснаха в него. Сияние, по-ярко от блясъка на десет слънца, ослепи очите им, опърли ги изгаряща топлина, а ушите им пищяха болезнено от бумтежа, пукота и трясъка, раздаващ се от всички страни. Като че цяла вечност минаваха през бушуващата огнена стихия, ала внезапно отново се озоваха в полумрак.
	Додето каруцата профучаваше по улицата и се разтрисаше по прелеза, Рет непрекъснато, сякаш несъзнателно, шибаше коня с пръчката. Лицето му беше вкаменено и безизразно, като че бе забравил къде се намира. Широките му рамене бяха приведени напред, челюстите здраво стиснати и очевидно в главата му се въртяха невесели мисли. От горещината на пожара по челото и скулите му течеше пот, но той не я изтриваше.
	Свърнаха в една странична улица, после в друга, после пак завиха, докато Скарлет съвсем се обърка, а бумтящите пламъци останаха далеч зад гърба им. Рет все още не продумваше, само механично замахваше с камшика. Червеното зарево избледняваше, а пътят стана тъй тъмен и страшен, че Скарлет на драго сърце би посрещнала всяка дума на спътника си, пък била тя обидна или язвителна. Но той мълчеше.
	Все пак самото му присъствие бе утешително и тя благодареше на Бога за него. Добре, че до себе си имаше мъж, до когото можеше да се сгуши, да почувства твърдите мускули на ръката му и да знае, че той стои между нея и неизвестните ужаси, които я заплашваха, нищо че дори не я поглеждаше, а седеше взрян в тъмнината.
	— О, Рет! — прошепна тя и обгърна здраво ръката му. — Какво щяхме да правим без вас? Колко се радвам, че не сте в армията!
	Той извърна към нея поглед, който я накара да пусне ръката му и да се отдръпне. В очите му нямаше присмех. Бяха открити и изпълнени с гняв и някакъв смут. Сетне само присви устни и обърна глава на другата страна. Дълго време пътуваха в мълчание, нарушавано само от слабите проплаквания на бебето и подсмърчането на Приси. Скарлет най-после не изтърпя, обърна се и злобно ощипа негърчето, което изписка от болка, но тутакси млъкна уплашено.
	Рет отново насочи коня надясно и след малко излязоха на по-широк и равен път. Неясните силуети на къщата останаха назад и сега от двете им страни се издигаше стена от дървета.
	— Вече излязохме от града — кратко съобщи Рет. — Намираме се на пътя за Ръф енд Реди.
	— Бързайте! Недейте да спирате!
	— Нека животното си отдъхне малко. — После се извърна към нея и я попита: — Скарлет, все още ли сте решена на тази лудост?
	— На коя?
	— Все още ли държите да стигнете до Тара? Това е самоубийство. Между вас и дома ви са кавалерията на Стив Лий и армията на янките.
	Господи! Дали след целия ужасен ден сега той нямаше да й откаже да я заведе вкъщи?
	— О, да, да! Моля ви, Рет, нека побързаме. Конят не е толкова уморен.
	— Минутка само. По този път не можете да пътувате за Джоунсбъро. Той следва плътно железопътната линия, а край нея цял ден се водиха боеве южно от Ръф енд Реди. Не знаете ли някакъв друг страничен път или пътека за езда, които да водят до Джоунсбъро?
	— Ах, да, разбира се — възкликна Скарлет с облекчение. — Малко преди Ръф енд Реди знам едно коларско пътче, което се отделя от пътя за Джоунсбъро и криволичи из пущинаци. Често сме минава ли по него с татко. Излиза точно при плантацията на Макинтош, а оттам до Тара е само километър и половина.
	— Добре. Може би ще успеете да минете край Ръф енд Реди. Днес следобед по ония места е била кавалерията на генерал Стив Лий и е прикривала отстъплението. Да се надяваме, че янките още не са стигнали дотам. Може и да се промъкнете, стига хората на Лий да не ви задигнат коня.
	— Аз? Аз да се промъкна?
	— Да, вие — гласът му бе груб.
	— Но, Рет… вие… няма ли да ни отведете сам?
	— Не, тук ви оставям.
	Обезумяла от страх, тя се огледа, извърна глава към страшното огнено небе зад гърба им, към мрачните дървета, притискащи ги отстрани като стени на тъмница, към уплашените фигури в дъното на колата и накрая към него. Полудял ли беше? Счу ли й се, или Рет наистина го каза?
	Сега той бе широко усмихнат. В сумрака тя виждаше как проблясват зъбите му и как в очите му играят познатите подигравателни пламъчета.
	— Изоставяте ни? Къде… къде отивате?
	— Мило мое момиче, аз заминавам с армията.
	Тя въздъхна облекчено и същевременно изпита силно раздразнение. Защо му бе хрумнало да се шегува в най-неподходящия момент? Рет в армията! След всичко, казано по адрес на наивните глупци, които се бяха втурнали презглава към смъртта си, увлечени от ударите на барабаните и смелите речи на ораторите, за да могат по-умните да натъпчат кесиите си!
	— Готова съм да ви удуша, задето ме изплашихте тъй! Да вървим сега.
	— Скъпа, аз съвсем не се шегувам. Трябва да ви призная, Скарлет, че много ме огорчавате, като приемате така героичната ми жертвоготовност. Къде е патриотизмът ви, любовта ви към нашето славно дело? Сега е мигът да прошепнете, че очаквате да ме посрещнете покрит с лаври или мъртъв, но не и победен. Хайде, говорете бързо, защото ми трябва време да произнеса една прочувствена реч, преди да тръгна на война.
	Провлеченият му глас режеше слуха й. Тя чувстваше, че той се надсмива не само над нея, но и над себе си. Що за глупости приказваше изобщо? Патриотизъм, лаври, прочувствени речи? Невъзможно бе да говори сериозно. Как можеше тъй безгрижно да й заяви, че я изоставя сред непрогледната тъмнина с една умираща жена, с новородено бебе, с тази малоумна негърка и с изплашеното до смърт дете, за да ги прекара сама през огромното бойно поле, сред дезертьори, янки, престрелки и Бог знае още какви опасности?
	Веднъж, когато бе шестгодишна, падна от едно дърво право по корем. Още си спомняше болезнения ужас, който бе изпитала, преди отново да успее да си поеме дъх. Сега, загледана в Рет, отново се почувства както тогава — останала без дъх, вцепенена и прималяла.
	— Рет, вие се шегувате!
	Тя се вкопчи в рамото му и усети как бликналите й сълзи на уплаха опариха китката й. Той пое ръката й и галантно я целуна.
	— Себична докрай, нали така, скъпа? Грижите се само за собствената си скъпоценна кожа и пет пари не давате за славната ни Конфедерация. Помислете си само как ще вдъхнови войските ни моята поява в съдбовния миг.
	В гальовния му глас се прокрадваше злобна ирония.
	— О, Рет — проплака тя. — Вие не можете да постъпите тъй с мене! Защо ме изоставяте?
	— Защо ли? — той се засмя развеселен. — Може би заради онази предателска сантименталност, притаена у всеки от нас южняците. Може би… може би защото ме е срам донякъде. Кой знае?
	— Донякъде ли? Та вие трябва да потънете от срам, задето ни оставяте съвсем сами и беззащитни…
	— Скъпа Скарлет! Вие не сте беззащитна. Вашият егоизъм и решителност са най-добрата ви закрила. Господ да пази янките, ако им се случи да ви излязат насреща.
	Той рязко скочи от капрата и додето тя го наблюдаваше, закована на място от смайване, заобиколи откъм нейната страна.
	— Слизайте! — заповяда й той.
	Втренчена в него, тя не мърдаше. Тогава той се пресегна безцеремонно, хвана я под мишниците и я свали на земята. После я завлече няколко крачки настрана. Прахта и камъчетата, влезли в пантофките й, нараняваха нозете й. Отвсякъде я обгръщаше неподвижен и горещ мрак като в сън.
	— Не ви моля нито за разбиране, нито за прошка. Пукната пара не давам за мнението ви, защото и сам не мога да се разбера и да си простя тази глупост. Яд ме е на себе си, задето още не съм надживял докрай своята донкихотовщина. Ала нашият мил, роден Юг сега има нужда от всеки човек. Нали тъй каза смелият ни губернатор Браун? Както и да е, няма значение. Отивам да се бия.
	Внезапно той се разсмя звънко и открито и събуди ехото в тъмната, притихнала гора.
	— „… че ако в бой свиреп не бих изложил за честта гърди, как бих обичал теб?“*. Тези слова идват тъкмо на място, а? Във всеки случай са по-подходящи от всичко, което бих измислил сам в този момент. Защото аз наистина ви обичам, Скарлет, въпреки това, което ви казах на верандата преди месец.
	[* Из стихотворението на английския поет Ричард Лъвлейс (1618–1658) „На Лукаста, преди да тръгна на война“, превод Ал. Шурбанов — б.пр.]
	Провлеченият му глас бе мек и гальовен и силните му топли длани обхванаха голите й ръце.
	— Обичам ви, Скарлет, защото много си приличаме — една чудесна двойка продажни и себични негодници. Никой от нас не го е грижа дали ще пропадне светът, додето сами се чувстваме добре и в безопасност.
	Гласът му продължаваше да звучи в мрака и тя чуваше отделни думи, ала за нея те нямаха никакъв смисъл. Умът й безсилно се мъчеше да схване жестоката истина, че той я изоставя, когато насреща са янките. „Изоставя ме! Сама! Самичка!“ — повтаряше си тя. Ала тази мисъл не събуждаше никакви чувства.
	Тогава ръцете му обгърнаха кръста и раменете й, силното му мускулесто тяло се притисна към нея и тя усети как твърдите копчета на сакото му се впиват в гърдите й. Заля я вълната на някакво топло чувство, което най-напред я уплаши и обърка, а после мина като вихър през съзнанието й, и в миг тя забрави къде се намира и какво става наоколо. Усети се омекнала като парцалена кукла, слаба, безпомощна, отпусната блажено в обятията му.
	— Не искате ли да промените решението си за предложението, което ви направих онзи път? Нищо друго не изостря желанията тъй, както опасността и близката смърт. Проявете патриотизъм, Скарлет. Помислете за сладостните спомени, с които бихте могли да дарите един войник, тръгнал да срещне гибелта си.
	Той вече я целуваше и мустаците му леко я гъделичкаха; целуваше я с жарки устни, бавно и продължително, сякаш имаха цялата нощ пред себе си. Чарлс никога не бе я целувал тъй. От целувките на Тарлтъновите и Калвъртовите младежи никога не бе усещала тези сладки тръпки, ту ледени, ту горещи. Тялото й се наклони назад под натиска му, а устните му галеха шията й и се плъзгаха надолу към брошката на гърдите, която закопчаваше корсажа й.
	— Сладка моя — шепнеше той. — Любима.
	В този миг откъм фургона, мержелеещ се в тъмнината, се раздаде треперещото гласче на Уейд:
	— Мамо! Страх ме е!
	Замъгленото й съзнание мигновено се отрезви и тя си спомни всичко, което бе забравила в тези няколко мига — че бе уплашена, че Рет я изоставяше, изоставяше я, този проклет негодник. На всичко отгоре имаше безочието да я обижда с низките си предложения. Изпълнилите я ярост и омраза й вляха сили и с едно рязко движение Скарлет се изтръгна от прегръдката му.
	— Ах, вие, долно нищожество — изкрещя му тя и трескаво се разрови в ума си за по-жестоки обиди, дето да хвърли в лицето му, обиди, които бе чувала от Джералд по адрес на Линкълн, на Макинтошови и на заинатените мулета, но не се сещаше за нито една. — Вие, презряно, отвратително, страхливо, мръсно същество! И тъй като не можеше да измисли нищо по-унизително, замахна с все сила и го зашлеви през устата.
	Той отстъпи назад и вдигна ръка към лицето си.
	От устните му се откъсна само сподавено възклицание и един миг те стояха безмълвни в мрака един срещу друг. Скарлет чуваше тежкото му дишане и своя собствен хриплив дъх, сякаш бе запъхтяна от тичане.
	— Прави бяха хората! Всички бяха прави! Вие не сте джентълмен!
	— Миличка — отвърна той, — това е твърде слабо казано.
	Тя знаеше, че той отново й се надсмива, и при тази мисъл кръвта нахлу в главата й.
	— Вървете! Махайте се! Защо се бавите още? Не искам да ви видя вече. Дано някое гюле ви размаже. Дано хвръкнете във въздуха на хиляди парченца. Дано…
	— Спестете си останалото. Схванах основната идея. Когато наистина падна в жертва пред олтара на родината, надявам се гузната съвест да ви загризе.
	Той се засмя, извърна се и тръгна към колата. Видя го застанал до нея и чу гласа му, съвсем променен — ласкав и почтителен, както винаги когато говореше с Мелани.
	— Мисис Уилкс?
	От каруцата се раздаде изплашеният глас на Приси.
	— Божичко, капитан Бътлър! Знаете ли откога мис Мели е в несвяст?
	— Но е жива, нали? Диша ли?
	— Да, сър, диша още.
	— Е, може би тя е най-добре от всички ни. Ако бе останала в съзнание, съмнявам се дали щеше да оживее от болките. Грижи се добре за нея, Приси. Ето ти една монета. Помъчи се, ако можеш, да не се правиш на по-глупава, отколкото си в действителност.
	— Да, сър. Благодаря, сър.
	— Сбогом, Скарлет.
	Знаеше, че той се е обърнал с лице към нея, и не проговори. Омразата я задушаваше и тя стоеше онемяла. Дребните камъчета по пътя захрущяха под краката му. За миг зърна широкоплещестата му фигура в мрака. После изведнъж той изчезна. Известно време чуваше стъпките му, но скоро и те заглъхнаха. Скарлет се върна бавно при каруцата с премалели нозе.
	Защо си бе отишъл, защо й бе обърнал гръб в тъмнината и бе заминал да се бие за една изгубена вече кауза, в един свят, където царяха хаос и безумие? Защо бе тръгнал той, Рет, който обичаше удоволствията, жените, виното, вкусната храна и меката постеля, който проявяваше такъв вкус към лукса — към красивите платове и скъпите кожи, който презираше Юга и глупците, дето се сражаваха за него? Той бе поел с излъскани ботуши по тежък път, където, същи кръвожадни зверове, на всяка крачка дебнеха гладът, раните, изтощението и страданието. А на края на този път чакаше смъртта. Той не бе длъжен да отиде. Живееше си добре в безопасност, сред охолство и удобства. И все пак бе тръгнал и я бе оставил сама в черната непрогледна нощ, срещу войските на янките, преграждащи пътя й до дома.
	Сега си спомни всички обидни имена, с които бе искала да го нарече, но беше вече късно. Тя опря глава на сведената шия на коня и заплака.


>>	Глава XXIV

	Скарлет се събуди от ярката светлина на утринното слънце, струяща през листата над главата й. В първия момент не можа да се размърда, схваната от неудобната поза, в която бе спала, нито пък осъзна къде се намира. Слънцето я ослепяваше, грубите дъски на колата под тялото й я убиваха болезнено, а върху краката си усещаше някаква тежест. Помъчи се да се надигне и откри, че тежестта е Уейд, който спеше с подпряна на коленете й главичка. Босите крака на Мелани бяха съвсем близо до лице й, а под седалката като черно коте се бе свила Приси, пъхнала бебето между себе си и Уейд.
	Тогава си припомни всичко. Понадигна се, седна и бързо се огледа наоколо. Слава Богу, никакви янки не се мяркаха! Скривалището им не бе открито през нощта. В главата й изникнаха всичките подробности на кошмарното пътуване, след като стъпките на Рет бяха заглъхнали: безкрайната нощ, тъмният път, осеян с дупки и едри камъни, от които каруцата подскачаше, а от двете страни дълбоки канавки, където непрекъснато пропадаха. С потръпване си спомни колко често едва подкрепяше дърпащия се кон през ливадите и в гората, щом чуеше да приближават войници, без да знае дали са свои или неприятели, а също и безумната си тревога да не би неволно покашляне или кихане, или пък хълцането на Уейд да издадат присъствието им пред войниците.
	Ах, този потопен в мрак път, по който войниците се движеха безмълвни като привидения и се чуваха само приглушените им стъпки в меката прах, слабото потракване на юздите и скърцането на опънатите кожени ремъци! Ами онзи кошмарен миг, когато болният кон се задърпа, подплашен от минаващата в тъмното кавалерия и теглените от нея леки оръдия, съвсем близо до мястото, където седяха те, притаили дъх, толкова близо, че ако се бе пресегнала, можеше да ги докосне, толкова близо, че усещаше миризмата на застояла пот, лъхаща от войниците!
	Когато най-после приближиха Ръф енд Реди, видяха на няколко места да светят лагерни огньове, събрали около себе си последните части от ариергарда на Стив Лий, които чакаха заповед да отстъпят. Тя ги заобиколи на километър и половина през разораните ниви, додето ги изгуби от очи. А след това се обърка в тъмнината и плака от отчаяние, че не може да открие тесния коларски път, който тъй добре познаваше. След като най-после го намери, конят легна в коловоза и отказа да помръдне, макар че двете с Приси дърпаха юздите с всичка сила.
	Тогава го разпрегна и капнала от умора, пропълзя в колата, за да опъне горящите си от болка крака. Смътно си спомняше, че преди да затвори очи, прозвуча слабият глас на Мелани, в който имаше и молба, и стеснение:
	— Скарлет, би ли ми дала глътка вода?
	— Вода няма — отрони тя и заспа мигновено, преди да довърши думите си.
	Сега бе утрин — ведра и спокойна, изпълнена със зеленина и окъпана в златистата светлина на слънчевите лъчи. И никъде никакви войници. Бе гладна, устата й бе пресъхнала, тялото я болеше, крайниците й тръпнеха и не можеше да се начуди как тъй тя, Скарлет О’Хара, привикнала да спи само върху чисти ленени чаршафи и върху пухен дюшек, бе успяла изобщо да мигне, свита на коравите дъски като памукоберачка.
	Додето примигваше от слънцето, погледът й падна върху Мелани и тя ахна ужасена. Мелани лежеше съвършено неподвижна и толкова бледа, че Скарлет я взе за мъртва. Изглеждаше точно като умряла старица — с измъчено лице и разчорлена черна коса, с безредно нападали над челото сплъстени кичури. Тогава Скарлет с облекчение забеляза едва доловимото учестено повдигане и спускане на гърдите й и разбра, че Мелани е успяла да преживее нощта.
	Скарлет засенчи очи с ръка и се огледа наоколо. Явно бяха прекарали нощта в нечий двор, защото отпред, засенчена от кедри, се простираше алея, която се губеше в далечината.
	„Ами че това е имението на Малъри!“ — помисли си тя и сърцето й подскочи от радост при мисълта, че наблизо има приятели, които да й помогнат! Ала над плантацията бе надвиснала мъртвешка тишина. Храстите и тревата на поляната бяха смазани от копита, колела и ботуши, които бяха тъпкали тъй неистово, че дори земята бе изровена. Погледна по посока на къщата и на мястото на познатата постройка, облицована със застъпващи се бели дъски, видя само един правоъгълник от почернели гранитни камъни за основи и два високи комина с опушени тухли, извисяващи се чак до овъглените листа на дърветата с неподвижни клони.
	Скарлет ахна потресена. Дали нямаше да завари тъй и Тара, сравнена със земята, обгърната от гробна тишина?
	„Сега не бива да мисля за това — припряно си каза тя. — Не бива да се поддавам на подобни страхове, иначе отново ще изпадна в паника.“ Ала сърцето й затупа още по-ускорено и с всеки удар сякаш крещеше: „У дома! Бързай! У дома! Бързай!“
	Време бе пак да потеглят към къщи. Ала най-напред трябваше да намерят нещо за ядене и вода, най-вече вода. Тя побутна Приси, за да я събуди. Приси се ококори и смаяна се заоглежда.
	— Бога ми, мис Скарлет, хич и не вярвах, че ще осъмна. Мислех си, че таз сутрин вече ще се разхождам из рая.
	— Това тук не можеш да го сбъркаш с рая — отвърна й Скарлет, като се мъчеше да приглади разрешената си коса. Лицето й бе влажно и по тялото й вече се стичаше пот. Чувстваше се мръсна и раздърпана, всичко по нея лепнеше и дори се боеше, че мирише лошо. Дрехите, с които беше спала, бяха съвсем омачкани. През целия си живот не се бе чувствала толкова уморена и отпаднала. Мускулите й, които никога не бе усещала до този момент, я боляха поради страшното напрежение от предишната нощ и всяко движение й причиняваше остра болка.
	Тя погледна към Мелани и видя, че тъмните й очи са отворени. Бяха подпухнали очи на болен, с трескав блясък и тъмни кръгове. Тя отлепи напуканите си устни и прошепна умолително.
	— Вода.
	— Ставай, Приси! — заповяда Скарлет. — Ще идем до кладенеца да донесем вода.
	— Ама как, мис Скарлет? Там може да има умрели. Може и духове да се навъртат.
	— Ако не слезеш веднага от колата, само на духове ще ми станеш — мрачно заяви Скарлет и мъчително се смъкна на земята без повече приказки, защото не бе в настроение да спори.
	И изведнъж се сети за коня. Милостиви Боже! Ами ако беше умрял през нощта? Спомни си, че когато го разпрягаше, бе готов да предаде Богу дух. Тя заобиколи тичешком колата и го видя да лежи на една страна. Ако беше мъртъв, тя щеше да прокълне Господа и сама щеше да легне и да умре. И в Библията имаше нещо такова. Не си спомняше кой точно, но някой там бе прокълнал Бог и бе умрял. Сега тя разбираше как се е чувствал. Ала конят беше жив — дишаше тежко и мъчително със затворени очи, но беше жив. Е, малко вода щеше да помогне и на него.
	С охкане и пъшкане Приси неохотно изпълзя от каруцата и боязливо последва Скарлет по алеята. Зад развалините имаше глухи и изоставени негърски бараки, скътани под надвисналите клони на дърветата. Между тях и опушените камъни те откриха кладенеца, чиято кофа все още бе спусната докрай. Навиха въжето с общи усилия и когато от тъмните дълбини изскочи кофата с искряща ледена вода, Скарлет я наведе и взе да пие шумно, като цяла се оплиска. Чак когато Приси я подкани кисело: „Ми че и аз съм жадна, господарке“ — тя се сети и за останалите.
	— Развържи възела, занеси кофата при каруцата и им дай да пийнат. Останалата занеси на коня. Не мислиш ли, че мис Мели вече трябва да накърми малкото. То ще умре от глад.
	— Божке, амче тя няма капчица мляко. Няма и да има.
	— Откъде знаеш?
	— Виждала съм много кат нея.
	— Я не се прави на толкова важна. Видях те вчера колко разбираш от родилки. Побързай сега. Аз ще опитам да намеря нещичко за ядене.
	Търсенето на Скарлет остана напразно, додето не стигна до градината и не откри там малко ябълки. Войниците бяха минали през имението и по дърветата нямаше нищо. Плодовете, които намери по земята, бяха полуизгнили. Тя отбра по-хубавите, сложи ги в полата си и тръгна обратно по рохкавата пръст, а пантофките й се пълнеха с камъчета. Защо не си бе сложила здрави обувки предишната вечер? Да беше си взела сламената шапка. И как тъй не стъкми нещичко за хапване. Разбира се, бе разчитала, че Рет ще се погрижи за всичко. Рет! Тя плю на земята, защото дори името му предизвикваше у нея отвращение. Как го мразеше! Колко долно постъпи с нея. А тя се бе оставила да я целуне, дори й стана приятно. Сигурно не е била на себе си. Какво жалко нищожество бе той!
	Когато се върна, подаде всекиму ябълка, а останалите сложи отзад в каруцата. Конят се бе вдигнал на крака, но от водата не се бе съживил кой знае колко. На дневна светлина изглеждаше още по-окаян. Хълбоците му бяха изхвръкнали като на някоя мършава крава, ребрата му се брояха, а гърбът му беше цял в рани. Додето го запрягаше, тя потръпваше от допира с него. Когато пъхаше мундщука в устата му, видя, че е почти беззъб. Беше истинска антика. Щом Рет, тъй или иначе, се бе заловил да краде, защо не бе откраднал някой свестен кон?
	Тя се качи на капрата и го шибна с пръчката. Той изпръхтя и потегли към пътя, накъдето Скарлет го насочи, но тъй бавно, че спокойно би го задминала пеша. Ех, ако Мелани, бебето, Уейд и Приси не й тежаха като воденичен камък на шията! Колко бързо би стигнала до къщи! Ами че тя би тичала дори, защото всяка стъпка щеше да я доближава към Тара и към майка й.
	Разстоянието до дома й едва ли бе повече от двайсет и два-три километра, но както се влачеше тая нещастна кранта, имаше да пътуват цял ден, защото трябваше често да спират, че да си отдъхне горкото добиче. Цял ден! Тя погледна заления от ярка светлина червен път, прорязан с дълбоки бразди от колите с оръдията и военните фургони. Часове щяха да минат, преди да узнае дали Тара е оцеляла и дали Елен е жива. Часове щяха да минат под палещото септемврийско слънце, преди да се свърши това пътуване.
	Тя се извърна назад към Мелани, която лежеше под ярките слънчеви лъчи със стиснати клепачи, дръпна панделките на шапката си и я подхвърли на Приси.
	— Сложи това на лицето й. Ще й пази сянка на очите.
	Щом усети как непокритата й глава се напича, помисли си: „Днес ще се покрия с лунички, цялата ще се нашаря като кукувиче яйце.“
	Никога в живота си не бе седяла на открито без шапка и без воал, нито бе държала поводи без ръкавици, които да пазят бялата кожа на нежните й ръце. А сега бе изложена на безмилостното слънце в една разнебитена каруца с едва дишащ кон, мръсна, потна, гладна, безпомощна да стори нещо, принудена да пъпли като охлюв през пустеещите нивя. А само преди няколко седмици бе живяла в спокойствие и сигурност. Колко малко време бе изтекло, откакто тя и всички останали бяха вярвали безгранично, че Атланта никога няма да падне, че в Джорджия никога няма да стъпи вражи крак. Ала след малкото облаче на хоризонта, появило се от северозапад преди четири месеца, последва силна буря, а сетне грохотен ураган, който срина из основи нейния свят, завъртя я във вихър, изтръгна я от спокойния й безметежен живот и я запокити насред тази пустош, населена с призраци.
	Дали Тара бе оцеляла? Или и нея беше отнесъл вихърът, профучал през Джорджия?
	Тя шибна уморения кон по гърба, за да ускори ход, а каруцата залиташе ту наляво, ту надясно на скрибуцащите си колела.
	Във въздуха витаеше смърт. Под лъчите на късното следобедно слънце познатите поля и зелени горички лежаха неподвижни и неестественото им безмълвие навяваше ужас в сърцето на Скарлет. Всяка опустяла, срината от снаряди къща, всеки комин, щръкнал самотно сред опушените развалини, покрай които минаваха, засилваха уплахата й. От предишната вечер не бяха срещали нито човек, нито животно. Бяха видели много трупове на мъже, коне и мулета край пътя — подути и накацани от мухи, ала нито една жива душа. Не се чуваше ни приглушено мучене, ни птича песен, ни шумолене на вятър в клоните. Само морното чаткане на конските копита и слабото проплакване на бебето на Мелани нарушаваха мъртвилото.
	Цялата околност бе сякаш омагьосана. В ума на Скарлет изникна дори още по-страшно сравнение, което я накара да се вледени — като познато до болка скъпо майчино лице, красиво и успокоено най-после след смъртната агония. Струваше й се, че из горите, които някога преброждаше надлъж и шир, се носят призраци. Хиляди бяха загинали в сражението при Джоунсбъро. Сега духовете им витаеха наоколо, духове на приятели и врагове и както полегатите слънчеви лъчи надничаха иззад неподвижните листа, тъй и те надничаха в разнебитената каруца, очите им, ослепени от кръв и червена прах — ужасяващи изцъклени очи.
	— Мамо! Мамо! — шепнеше тя. Да можеше само да се добере до Елен. Да можеше по някакво Божие чудо Тара да стои непокътната и тя да мине по дългата кедрова алея, да влезе в къщата, да види милото нежно майчино лице, да почувства още веднъж гальовните чудотворни ръце, прогонващи страха, да се вкопчи в полите на Елен и да зарови лице в тях. Майка й винаги знаеше какво да стори. Тя нямаше да допусне Мелани и бебето й да умрат. Щеше да прогони надалеч всички призраци и страхове с нейното кротко: „Тихо, тихо.“ Ала майка й бе болна и може би умираше.
	Скарлет отново шибна изтощения кон по задницата. Трябваше да се движат по-бързо! Бяха пълзели по този безкраен път през целия дълъг горещ ден. Скоро щеше да настъпи нощта, а те бяха сами сред пустошта, където се усещаше диханието на смъртта. Тя стисна по-здраво поводите в разранените си длани и плесна гърба на коня, а движението й причини режеща болка в раменете.
	Ако можеше да се хвърли в любещите обятия на Тара и на Елен, да стовари бремето си, твърде тежко и непосилно за крехките й млади плещи — умиращата жена, бебето, и то едвам дишащо, собственото си прегладняло момченце и обезумялото от страх негърче, които търсеха нейната закрила и подкрепа и черпеха сили от куража, лъхащ от изправените й рамене, но угаснал в сърцето й, от енергията, която вярваха, че е запазила, макар тя отдавна да бе я изгубила.
	Изнемощелият кон вече не се стряскаше нито от пръчката, нито от поводите, но продължаваше да крета — едвам влачеше крака, препъваше се в камъните и се олюляваше, готов всеки миг да грохне. Все пак по здрач вече бяха към края на протяжното си пътуване. Коларското пътче направи завой и се сля с широкия път. Тара беше само на километър и половина!
	Пред тях се издигаше гъстата тъмна маса на живия плет от диви портокалови дръвчета, който ограждаше имота на семейство Макинтош. Скарлет продължи напред и спря колата пред дъбовата алея, която водеше до къщата на стария Ангъс Макинтош. Вгледа се в сгъстяващия се мрак през пролуката между двете редици вековни дървета. Всичко бе потънало в тъмнина. Не се виждаше една светлинка — нито в къщата, нито в пристройките край нея. Като напрягаше зрението си, тя слабо различи в сумрака гледка, която й бе станала твърде добре позната през този ужасен ден — два високи комина се издигаха подобно на гигантски надгробни паметници над разрушения втори етаж, а изпочупените тъмни прозорци в стените бяха като неподвижни мъртвешки очи.
	— Е-хей! — извика тя, напрегнала всички сили. — Е-хе-хей!
	Приси се вкопчи безумно в гърба й и като се извърна към нея, Скарлет видя, че очите й още малко ще изхвръкнат от орбитите си.
	— Недейте да крещите, мис Скарлет! Моля ви се, недейте! — прошепна тя с пресекващ глас. — Отде да знаете кво ще ви се обади!
	„Господи! — помисли си Скарлет и тръпка на уплаха я прониза. — Господи! Тя е права. Знам ли кой може да изскочи оттам?“
	Тя плесна коня с поводите и отново го подкара напред. Разрушената къща на Макинтош потуши и последната искрица надежда в душата й. Бе опожарена и пуста, както и всички останали плантации, покрай които бе минала този ден. Тара бе на по-малко от километър по същия път, по който явно бе минала армията. Тара също бе срината до основи! Щеше да намери само почернелите тухли на срутени стени, огрени от призрачна светлина. Нямаше да завари нито Джералд и Елен, нито момичетата, нито пък Мами и другите негри и нямаше да знае накъде са заминали. Родният дом щеше да я посрещне потопен в зловещо безмълвие.
	Защо бе поела това безсмислено пътуване, противоречащо на всякакъв здрав разум, а при това бе повлякла със себе си Мелани и детенцето й. По-добре да бяха умрели в Атланта, горките, отколкото да понесат тези нечовешки страдания на палещия зной и тръскащата се каруца само за да умрат сред притихналите развалини на Тара.
	Ала Ашли й бе поверил Мелани. „Пази я, грижи се за нея.“ Ах, този чудно красив и омайващ ден, в който той я бе целунал за сбогом, преди да замине завинаги! „Ще се грижиш за нея, нали? Обещай ми!“ И тя бе обещала. Защо се бе обвързала с такова обещание, дваж по-задължаващо сега, когато Ашли го нямаше вече. Дори в смъртното си изтощение тя намираше сили да мрази Мелани, да мрази тъничкия писукащ глас на бебето й, който все по-слабо пронизваше безмълвието. Но бе дала дума и сега те бяха изцяло нейна грижа, също както Уейд и Приси, затова щеше да ги закриля и да се бори за тях с всички сили, до последен дъх. Можеше да ги изостави в Атланта, да захвърли Мелани в болница и да й обърне гръб. Но ако бе постъпила тъй, ако бе оставила жена му и детето му да умрат сред чужди хора, никога нямаше да може да погледне Ашли в очите нито на този свят, нито в отвъдния.
	О, Ашли! Къде ли беше той в тоя час, когато тя изнемогваше по страшния прокълнат път, повела съпругата му и сина му? Беше ли жив и мислеше ли за нея в тъмницата на Рок Айланд? А може би шарката го бе довършила още преди месеци и сега гниеше в грамаден общ гроб заедно със стотици други конфедерати.
	Внезапно в близките храсталаци се разнесе слабо шумолене и изпънатите й като струни нерви едва не се скъсаха от напрежение. Приси изпищя и се хвърли ничком в каруцата, като затисна бебето под себе си. Мелани немощно се размърда и зашари с ръце за детето си, а Уейд се сви на кълбо с юмручета на очите си, онемял от страх. Тогава храстите запращяха под тежки копита и протяжно мучене разцепи тишината.
	— Това е просто крава — проговори Скарлет с дрезгав от уплаха глас. — Каква глупачка си, Приси. Едва не смаза бебето и само дето стресна мис Мели и Уейд.
	— Привидение е туй — изстена Приси, като се гърчеше от ужас, завряла глава на дъното на каруцата.
	Изгубила търпение, Скарлет се извърна и стовари пръчката по гърба на Приси. Бе твърде съсипана от умора и страх, та да понася и нечие малодушие.
	— Я се изправи, глупачка такава, че ще счупя пръчката в тебе — сгълча я гневно тя.
	Както хълцаше, Приси повдигна глава и надникна боязливо над ритлите. Да, това наистина беше крава на бели и червеникави петна, която стоеше и умолително ги гледаше с огромни уплашени очи. После отвори уста и някак жално, болезнено измуча.
	— Дали не е ранена? Кравите обикновено не мучат така.
	— Както гледам, отдавна не е доена и вимето й тежи — обади се Приси, която се бе посъвзела. — Трябва да е на мистър Макинтош. Сигурно негрите са я откарали в гората и янките не са я намерили.
	— Ще я вземем с нас — бързо реши Скарлет. — Тъй ще имаме мляко за бебето.
	— Как ще влачим крава подире си, мис Скарлет? Къде ти? И без туй няма да я бъде, щом отдавна не е доена. Вимето й се е подуло, ще се пръсне, затуй реве.
	— Щом си толкова осведомена за кравите, свали си фустата, съдери я и вържи това добиче за каруцата.
	— Мис Скарлет, знаете, че от цял месец вече нямам фуста. Па и да имах, нямаше да я съдера ей тъй, за нищо. А до крави не припарвам. Страх ме е.
	Скарлет остави настрани поводите и вдигна полата си. Нежната фуста, украсена с дантели, беше последната хубава дреха, която й беше останала, пък и единствената още здрава. Тя развърза панделките около кръста си и я изхлузи надолу, като мачкаше безжалостно меката ленена материя. Рет й беше донесъл този лен и дантелите от Насо с последния кораб, който бе прекарал през блокадата, и тя се труди цяла седмица, додето я ушие. Без всякакво колебание хвана с две ръце фустата за подгъва и като си помогна със зъби, съдра я по цялата дължина. Продължи да я дърпа яростно с ръце и зъби, додето не я разкъса на куп ленти. После ги навърза една за друга с изранени и треперещи от умора пръсти.
	— Метни това върху рогата на кравата — нареди тя.
	Ала Приси упорстваше.
	— Страх ме е, мис Скарлет. Никога не съм се разправяла с крави. Аз не съм полска работничка, къщна прислужничка съм.
	— Кретенка си ти, ето какво си. Най-голямата глупост на татко беше, че изобщо те купи — бавно продума Скарлет, безсилна да се разгневи. — Ако отново успея да си размърдам ръцете, първата ми работа ще бъде да те наложа здравата.
	„Ето на` — каза си тя. — Изтървах се да кажа лоша дума, а мама не обича такива неща.“
	Изблещила очи, Приси поглеждаше ту суровото лице на господарката си, ту жално мучащата крава. Скарлет й се видя по-малко опасна от двете и вкопчена в ритлите на каруцата, Приси не помръдна.
	Скарлет сковано се смъкна от мястото си, при всяко движение прорязвана от силни болки в мускулите. Приси не беше единствената, която се плашеше от крави. Скарлет винаги се бе побоявала от тях и дори и най-кротката на вид кравичка й навяваше мрачни опасения, ала не бе време да се поддава на дребните си страхове при толкова по-сериозни заплахи от сто страни. За щастие тази крава не бе от буйните. В страданието си тя инстинктивно се стремеше към хората и търсеше помощ от тях, тъй че дори и не помръдна, когато Скарлет метна около рогата й клупа на връвта от разкъсаната фуста. С изтръпнали от болка пръсти привърза другия край към каруцата. Когато тръгна да се качва, почувства се толкава изнемощяла, че се олюля и трябваше да се хване за колата, за да не се строполи.
	Мелани отвори очи и като видя Скарлет надвесена над нея, прошепна:
	— Мила… у дома ли сме вече?
	У дома! При тази дума горещи сълзи опариха очите на Скарлет. У дома. Мелани не знаеше, че за тях вече няма дом, че са съвсем сами сред един безумен опустошен свят.
	— Още не, но скоро ще стигнем — продума тя успокоително, макар и със задавен глас. — Току-що открихме една крава и след малко ще имаме мляко за тебе и за бебето.
	— Бедната ми рожба — прошепна Мелани, като понечи да го докосне, но ръката й увисна безжизнено.
	Скарлет трябваше да напрегне всичките си сили, за да се качи обратно в каруцата, но щом успя да го стори, тутакси грабна поводите. Конят стоеше с безсилно отпусната глава и не искаше да помръдне. Тя го заудря безмилостно. Надяваше се, че Господ ще й прости, задето измъчва бедното животно. Лошо щеше да е, ако не й прости, но конят, тъй или иначе, трябваше да тръгне. Тара беше съвсем наблизо и веднъж само да изминеха този половин километър, щеше да го остави да си умре спокойно.
	Накрая скърцащата каруца потегли бавно, а с нея кравата, която мучеше жаловито на всяка крачка. Болезнените стонове на животното стържеха по нервите на Скарлет и тя се изкушаваше да слезе и да я отвърже. Каква полза от тая крава, ако не завареха никого в Тара? Не можеше да я издои, а дори и да би могла, животното сигурно щеше да рита всеки, който се опиташе да докосне пламналото от болка виме. Но, след като се беше сдобила с крава, по-добре бе да я запази. Почти нищо друго не притежаваше вече на този свят.
	Очите на Скарлет се замъглиха, когато стигнаха подножието на ниския хълм, защото от върха му вече се откриваше Тара. В същия миг сърцето й замря. Грохналият кон нямаше да успее да изкатери баира. А същият този склон й бе изглеждал толкова полегат някога, когато препускаше в галоп по него с бързоногата си кобилка. Възможно ли бе да е станал тъй стръмен, откакто го бе видяла за последен път? Тази кранта никога нямаше да го изкачи с тежкия си товар.
	Скарлет слезе уморено и го хвана за юздата.
	— Слизай, Приси! — заповяда тя. — Вземи и Уейд. Носи го или го накарай да ходи. Остави бебето до мис Мелани.
	Уейд мигом избухна в плач и почна да хленчи нещо несвързано, от което Скарлет можа да разбере само „Тъмно… тъмно… Уейд го е страх!“
	— Мис Скарлет, аз не мога да ходя. Краката ми са целите в мехури, а обувките ми са пробити. Ний с Уейд сме много лекички. Не можеме ли…
	— Слизай веднага. Слизай, за да не дойда аз да те сваля! Ама да знаеш, че ще те оставя тук, сама в тъмното. По-скоро!
	Приси изохка и се вгледа уплашено в черните стволове на дърветата, ограждащи ги плътно от двете страни — страшни дървета, които можеха да протегнат клони и да я сграбчат, щом напусне скривалището си в каруцата. Все пак тя положи бебето до Мелани и изпълзя на земята, а после свали и Уейд. Момченцето заплака и се притисна до бавачката си.
	— Накарай го да млъкне. Не мога да го търпя — каза Скарлет, като отново пое юздата на коня и го задърпа да тръгне. — Дръж се като мъж, Уейд, и престани да ми цивриш, че ще дойда да те напердаша.
	Защо Господ бе измислил децата, ядно се запита тя, когато, без да ще, изкълчи глезена си по неравния път. Те бяха просто безполезни, ревящи и досадни създания, вечно изискваха грижи, вечно създаваха пречки. Измъчена до крайност, тя не намираше в сърцето си капка състрадание към бедното изплашено дете, което подтичваше край Приси, теглеше я за ръката и непрестанно подсмърчаше. Не изпитваше нищо освен вяла досада, че го е родила, и недоумение, задето изобщо е решила да се омъжи за Чарлс Хамилтън.
	— Мис Скарлет — прошепна Приси и хвана ръката на господарката си. — По-хубаво май да не ходиме в Тара. Няма да намериме никого. Сички трява да са побегнали. Може и да са умрели — и мама, и сички други…
	Това ехо на собствените й мисли я вбеси и тя яростно тръсна ръка, за да се освободи от стисналите я пръсти.
	— Дай ми тук Уейд. Ти можеш да не идваш. Остани си сама.
	— О, не, не, господарке.
	— Тогава замълчи!
	Колко бавно пристъпваше конят! Пяната на устата му капеше върху ръката й. Внезапно й дойде наум един стих от песен, която някога бе пяла заедно с Рет:
	„Още малко ще нося товара си тежък…“
	По-нататък не си я спомняше и в главата й се въртеше само този единствен стих.
	Тъй стигнаха до билото на хълма и пред тях се откриха дъбовете на Тара — огромни тъмни дървеса, извисили се към смраченото небе. Погледът на Скарлет мигом потърси да зърне светлинка. Навсякъде беше тъмно.
	„Няма ги! — проплака сърцето й, натежало като олово в гърдите. — Няма ги!“
	Поведе коня към входната алея и сключените над главите им кедри ги потопиха в непрогледен мрак. Като се взираше в дългия тъмен тунел, напрегнала до болка очи, тя видя… или се бе излъгала? Дали пред уморения й поглед не се привиждаха разни несъществуващи неща? Между дърветата неясно се мержелееха белите тухлени стени на Тара. У дома! У дома! Скъпите родни бели стени, прозорците с пърхащи перденца, широките веранди — наистина ли щяха да се изправят пред нея в тъмното? Или мракът състрадателно криеше от очите й същата ужасна гледка, на която бе станала свидетел в имението на Макинтош?
	Алеята сякаш бе дълга цели километри и конят, теглещ се упорито от ръката й, пристъпяше все по-бавно. С жадни очи тя шареше в тъмнината. Покривът като че бе здрав. Възможно ли бе това… възможно ли бе?… Не, не. Войната не се спираше пред нищо, сигурно не беше пощадила и Тара, макар да бе строена тъй, че да издържи петстотин години. Едва ли бащиният й дом бе останал непокътнат сред цялата разруха наоколо.
	И тогава размазаните от сенките контури се очертаха ясно пред очите й. Тя затегли коня по-бързо. Белите стени наистина се мержелееха в мрака. Не бяха почернели от дим. Тара бе оцеляла! Родният дом! Тя пусна юздата и се затича с внезапно, неосъзнато желание да прегърне къщата. И тогава сред здрача различи на предната веранда неясен силует, застанал неподвижно на най-горното стъпало. Тара не бе изоставена. У дома имаше хора!
	Радостен вик се надигна в гърлото й, ала секна, преди да се е изтръгнал. Къщата бе някак странно тъмна и неподвижна, а човешката сянка нито помръдна, нито се обади. Нещо лошо бе станало! Какво ли? Тара бе непокътната и все пак над нея също повяваше оня гробовен лъх, който се усещаше из цялата околност. Тогава силуетът се раздвижи. Бавно и сковано заслиза по стълбите.
	— Татко — прошепна тя дрезгаво, като че усъмнена дали наистина е той. — Това съм аз, Кати Скарлет. Върнах се у дома.
	Джералд приближи безмълвен като сомнамбул, повлякъл скования си крак. Застана пред нея, отправил замаян и невярващ поглед към лицето й, уверен сякаш, че сънува. После протегна ръка и докосна рамото й. Скарлет усети, че ръката му трепери, че целият трепери, като че ли се е стреснал от някакъв кошмар и още не можеше да се осъзнае напълно.
	— Дъще — с усилие продума Джералд. — Чедо.
	Само това й каза и млъкна.
	„Но той се е превърнал в старец“ — помисли си Скарлет.
	Раменете му бяха немощно отпуснати. В лицето, което тя не виждаше ясно, нямаше и следа от буйната му непресекваща жизненост, а в очите му, търсещи нейните, личеше същият страх и безпомощност, които й бяха познати от погледа на Уейд. Бе просто един дребничък съсипан старец.
	Изведнъж ужасът от неизвестността връхлетя сякаш изневиделица от тъмнината, сграбчи я и я прикова на място и тя само се взираше в него със замръзнали на устните въпроси.
	От каруцата отново се раздаде слабо проплакване и Джералд с мъка се отърси от вцепенението си.
	— Това са Мелани и бебето й — пошепна бързо Скарлет. — Много е болна и аз я доведох с мене.
	Джералд отпусна ръка от рамото й и се поизправи. Когато тръгна бавно към каруцата и продума, сякаш изровил забравени думи от замъглената си памет, Скарлет усети бегла прилика с някогашния сърдечен стопанин на Тара, който с такава радост и умение посрещаше гости.
	— Братовчедке Мелани!
	Мелани проговори нещо неясно със слаб глас.
	— Братовчедке Мелани, това е вашият дом сега, Дванайсетте дъба са опожарени. Трябва да останете при нас.
	Мисълта за продължителните страдания на Мелани вля у Скарлет енергия да действа. Тя отново се потопи в непосредствените си грижи. Трябваше да сложи Мелани и детето на мека постеля и да стори каквото може, че поне малко да се съвземат.
	— Трябва да я носим. Не може да ходи.
	Чу се тътрене на крака и от зейналата входна врата се показа тъмен силует. Той се втурна надолу по стълбите и Скарлет позна Порк.
	— Мис Скарлет! Мис Скарлет! — викаше той.
	Скарлет го хвана за раменете. Порк, неразделна част от Тара, предизвикваше у нея същото умиление, както стените и прохладните коридори. Тя почувства как сълзите му намокриха ръцете й, додето той тромаво я потупваше по рамото и повтаряше:
	— Ама как се радвам само, че се върнахте! Как се радвам само…
	Приси избухна в плач и несвързано бъбреше:
	— Порк! Миличкият ми Порк!
	А малкият Уейд, насърчен от слабостта, която проявяваха по-възрастните, започна да хленчи:
	— Пие ми се водичка.
	Скарлет се намеси делово:
	— Мис Мелани и бебето й са в каруцата. Порк, трябва да я отнесеш много внимателно на горния етаж и да я сложиш да легне в задната стая за гости. Ти Приси вземи бебето и заведи Уейд вътре. Дай вода на Уейд. Мами тук ли е, Порк? Кажи й, че я викам.
	Съживен от властните й заповеди, Порк тръгна енергично към каруцата и се надвеси над Мелани. От гърдите й се изтръгна болезнен стон, когато той я вдигна от пухения дюшек, на който бе лежала тъй дълго. Озовала се в силните му ръце, тя доверчиво отпусна глава на рамото му. Приси, прегърнала бебето и повлякла Уейд за ръка, тръгна след тях по широките стълби и се скри в тъмния коридор.
	Окървавените пръсти на Скарлет потърсиха нетърпеливо ръката на баща й.
	— Как са те, татко?
	— Момичетата се оправят полека-лека.
	Надвисна тишина и в нея се усещаше нещо недоизказано, нещо тъй чудовищно, че дори не можеше да бъде изречено гласно. Скарлет нямаше сили да разтвори устни и да пита още. Тя преглъщаше отново и отново, но устата й бе пресъхнала и езикът й лепнеше за небцето. Това ли бе обяснението на загадъчното безмълвие на Тара? Като че отгатнал зададения мислено въпрос, Джералд промълви:
	— А майка ти…
	— А мама… какво?
	— Майка ти почина вчера.
	Стиснала здраво ръката на баща си, Скарлет влезе в тъмния обширен хол, който дори в мрака й бе познат като петте й пръста. Заобикаляше столовете с високи облегалки, празната полица за оръжия, стария бюфет с издадените му крачета във форма на лъвски лапи и някакъв неосъзнат инстинкт я притегли към малкия кабинет в дъното на къщата, където Елен прекарваше дълги часове, сведена над безкрайните си счетоводни сметки. Струваше й се, не, сигурна бе, че щом престъпи прага на тази стая, ще завари майка си седнала пред бюрото. Тя щеше да вдигне поглед, гъшето перо щеше да застине в ръцете й, щеше да стане с шумолящи поли, разнасящи аромат на есенция, за да посрещне и приласкае уморената си дъщеря. Невъзможно бе Елен да е мъртва. Какво от това, че баща й го бе казал, че повтаряше като папагал, заучил само една фраза: „Тя почина вчера… тя почина вчера… почина вчера.“
	Колко странно, че в този момент не усещаше нищо освен отпадналост, приковаваща крайниците й сякаш с тежки железни вериги, и глад, от който коленете й трепереха. По-късно щеше да мисли за майка си. Сега трябваше да забрави за нея, иначе щеше да се препъва наоколо, зашеметена като Джералд, или да хлипа монотонно като Уейд.
	Порк се спусна по широките тъмни стълби, нетърпелив да застане край Скарлет, както замръзналото животно се стреми към огъня.
	— Защо никъде не свети, Порк? — попита тя. — Защо е толкова тъмна къщата? Донеси свещи.
	— Зеха ни сички свещи, мис Скарлет. Само една ни остана и я палим, когат търсим нещо, ама и тя е на свършване вече. Мами е турила едно парцалче в паничка със свинска мас и си свети тъй, додето прислужва на мис Карийн и мис Сюелин.
	— Донеси я тая свещ — нареди тя. — Донеси я в маминия… в кабинета.
	Порк се потътри към трапезарията, а Скарлет се добра пипнешком до малката, непрогледно тъмна стая и се отпусна на канапето. Бащината й ръка бе още пъхната под лакътя й — безпомощна, търсеща закрила, доверчива, каквито са само ръцете на съвсем невръстните и на грохналите старци.
	„Той е остарял, остарял и уморен“ — помисли тя отново и смътно се зачуди защо е тъй безчувствена.
	В стаята затрепка светлинка, тъй като бе влязъл Порк, понесъл високо догарящата свещ в малка чинийка. Тъмната стаичка оживя: продъненият стар диван, на който седяха, високият шкаф, стигащ почти до тавана с множество отделения, все още натъпкан с книжа, изписани с красивия майчин почерк, изящното кресло с резба, протритият килим — всичко, всичко си беше същото, само Елен я нямаше, нямаше го лекия аромат на суха лимонова есенция и милото изражение на бадемовите й очи. Скарлет почувства неясна тежест в сърцето си, сякаш, както при тежка рана, след първоначалното изтръпване усещането за болка постепенно започваше да се възвръща. Ала сега не биваше да разрешава на тази болка да се пробуди; пред себе си имаше цял живот, за да я изстрада! Но не сега! За Бога, не сега!
	Тя се вгледа в лицето на Джералд, тъй червендалесто някога, а сега със землист тен, и си даде сметка, че за пръв път го вижда небръснат, с обрасли в побеляла четина страни. Порк постави свещта на полицата и застана до Скарлет. Тя си помисли, че ако Порк бе куче, вероятно щеше да положи муцуна в скута й и да заскимти, за да го погали по главата.
	— Колко негри имаме тук, Порк?
	— Видите ли, мис Скарлет, тез неблагодарни негри се разбягаха, а някои даже тръгнаха с янките и…
	— Колко останаха?
	— Ами че то… само аз и Мами сме. Тя по цял ден бди над младите госпожици. Сега Дилси е край тях. Трима сме сичко на сичко.
	„Трима всичко на всичко“ — а едно време бяха сто. Скарлет с усилие повдигна глава — болките в шията й бяха нетърпими. Знаеше, че гласът й трябва да звучи твърдо. За своя изненада изричаше думите със спокоен и естествен тон, сякаш никога не бе имало война и само при един неин жест щяха да дотърчат десетина домашни прислужници.
	— Умирам от глад, Порк. Има ли нещо за ядене?
	— Нищо няма, мис. Те сичко плячкосаха.
	— А в градината?
	— Те си пуснаха конете там.
	— Дори по хълмовете, където растат сладките картофи ли?
	На дебелите му устни се изписа почти щастлива усмивка.
	— Аз пък съвсем бях забравил за ямса. Той трява да е останал. Янките нали не го садят, зели са го за корени някакви и…
	— Луната скоро ще изгрее. Иди изрови малко и ги опечи. Значи няма царевично брашно? Нито сушен грах? Нито пилета?
	— Няма, господарке, няма. Те ядоха пилета колкот можаха, а тез, дет останаха, ги навързаха на седлата си.
	Те… те… те… Нямаше ли край онова, което „те“ бяха сторили? Не им ли стигаше да палят и убиват? Трябваше ли да оставят беззащитни жени, деца и негри да умират от глад в една страна, която бяха съсипали и опустошили?
	— Мис Скарлет, имаме малко ябълки, Мами ги беше заровила и днес сме яли само от тях.
	— Донеси ги, преди да идеш за картофите. И знаеш ли какво още, Порк, чувствам се… тъй замаяна. Няма ли малко вино в зимника? Поне ягодово?
	— О, мис Скарлет, че нали те най-напред в зимника се завряха!
	Внезапно Скарлет усети, че й прилошава от глад, безсъние и изтощение, от съкрушителните удари, стоварили се отведнъж върху нея, и стисна здраво резбованата дръжка на канапето.
	— Никакво вино — отпаднало продума тя, като си спомни безчислените редове бутилки в зимника. Тогава някакъв бегъл спомен се пробуди в главата й.
	— Порк, а какво стана с дъбовото буре уиски, което татко закопа под беседката?
	На черното лице отново се появи някаква бегла усмивка, в която личеше задоволство и уважение.
	— Ей, голям дявол сте вий, мис Скарлет, дума да няма! Аз съвсем го бях забравил туй буре. Само че уискито не го бива, господарке. Не е отлежало повече от година, пък и без туй не е то пиене за дами.
	Колко глупави бяха негрите! Никога за нищо не се сещаха сами — все трябваше да им нарежда човек. А янките искаха да ги освободят.
	— На тая дама, дето я гледаш, ще й дойде добре, а също и на татко. Побързай, Порк. Като го изровиш, донеси ни две чаши, малко джоджен и захар и аз ще приготвя джулеп*.
	[* Разпространена в Америка напитка от коняк или уиски с вода, захар, джоджен и лед — б.пр.]
	На лицето му се изписа укор.
	— Нали знаете, мис Скарлет, че в Тара от сума време не сме виждали захар. Джоджена го изтъпкаха конете им, а те изпочупиха сички чаши.
	„Ако спомене още веднъж «те», сигурно ще изкрещя. Не мога да издържам повече“ — помисли си тя, а гласно каза:
	— Побързай тогава и донеси уискито. Ще го пием чисто.
	А когато той понечи да тръгне, добави:
	— Почакай, Порк. Толкова много неща има да се свършат, че просто не мога да събера мислите си… Ах, да, докарах със себе си един кон и една крава. Кравата на всяка цена трябва да се издои, а конят да се разпрегне и напои. Иди кажи на Мами да се погрижи за кравата. Кажи й, че трябва непременно да се оправи с нея. Бебето на мис Мели ще умре, ако не го нахраним, а…
	— Мис Мели няма… не може… — Порк тактично замълча.
	— Мис Мели няма мляко. — Господи, майка й би припаднала при тези думи!
	— Не се грижете, мис Скарлет. Мойта Дилси ще нахрани бебето на мис Мели. Тя скоро доби дете, та ще стигне и за двенките.
	— Значи си имате бебе, Порк?
	Бебета, бебета, бебета. Защо създаваше Бог толкова деца? Но не, Бог не ги създаваше. Създаваха ги глупавите хора.
	— Да, господарке, едно голямо и дебеличко момченце. То…
	— Иди да кажеш на Дилси да остави момичетата. Аз ще се оправя с тях. Заръчай й да накърми бебето на мис Мелани и да направи каквото може за нея самата. Кажи на Мами да се погрижи за кравата, а ти закарай онзи нещастен кон в обора.
	— Ама вече няма обор, мис Скарлет. Те го насякоха, за да си напалят огън.
	— Не ми говори повече какво са направили „те“. Не забравяй да изпратиш Дилси при мис Мелани. А ти иди да изровиш уискито и малко картофи.
	— Как да копая в тъмното, мис Скарлет?
	— Запали си борина да ти свети, какво толкова?
	— Че отде борина? Те…
	— Направи там каквото намериш за добре. Само изкопай тия неща и не се бави много. Хайде, върви бързо!
	Като усети резките нотки в гласа й, Порк припряно излезе от стаята и Скарлет остана сама с Джералд. Тя ласкаво го погали по коляното. Забеляза колко измършавели са краката му, а едно време панталоните му се издуваха от здрави, развити от езда мускули. Трябваше да стори нещо, за да го изтръгне от това униние… Ала за майка си нямаше сили да пита. По-късно за това, когато се съвземе малко, че да може да го понесе.
	— Как тъй не опожариха Тара?!
	Джералд я погледна втренчено, сякаш не беше я чул, и тя повтори въпроса си.
	— Как ли?… — Той с мъка търсеше думи. — Те използваха къщата за щаб.
	— Янки? В този дом?
	У нея се надигна отвращение при мисълта, че това свидно място е било осквернено. Къщата, която бе свята, защото Елен бе живяла в нея, да приеме под покрива си тия… тия…
	— Да, дъще, тъй беше. Преди да пристигнат, видяхме да се издига дим отвъд реката, над Дванайсетте дъба. Мис Хъни и мис Индия бяха забягнали с някои от негрите в Мейкън, тъй че не се разтревожихме за тях. Ала ние не можехме да заминем за Мейкън. Момичетата бяха много болни… майка ти… Не можехме да вървим никъде. Негрите ни побягнаха… Къде, не знам. Задигнаха каруците и мулетата. Мами, Дилси и Порк — те останаха само. Не можехме да местим болните — момичетата… майка ти…
	— Да, да. — Не биваше да говори за майка й. Всичко друго можеше да понесе, дори че самият генерал Шърман е използвал тази стая, майчиния й кабинет, за своя канцелария. Всичко щеше да изтърпи, само за Елен не можеше да слуша.
	— Янките настъпваха към Джоунсбъро, за да отрежат пътя на железницата. Зададоха се откъм реката — не знам колко хиляди бяха — с оръдия, с коне, чет нямаха. Посрещнах ги на предната веранда.
	„О, милият храбър татко!“ — каза си тя и сърцето й се изпълни с гордост. Представи си как се е изправил пред янките на парадното стълбище в Тара, сякаш е начело на силна армия, а не сам-самичък срещу вражеските войски.
	— Казаха ми да се махам, защото щели да запалят къщата, но аз им отвърнах, че ще остана дори ако трябва жив да изгоря. Къде можехме да вървим? Момичетата и… майка ти… бяха…
	— А после? — Защо трябваше постоянно да връща разговора към Елен?
	— Рекох им, че в къщата има болни от тиф и че преместим ли ги, ще умрат. И нас трябва да изгорите вътре, викам им. Аз и бездруго никога нямаше да мръдна оттук… да изоставя Тара…
	Гласът му пресекна и той млъкна, без да довърши, като вдигна глава и огледа стените с унесен поглед, но Скарлет разбра. В кръвта на Джералд говореха поколения ирландци, които бяха бранили до последен дъх своята педя земя, предпочели да умрат, отколкото да напуснат домовете си, където бяха живели и орали нивите си, където се бяха любили и създавали синове.
	— Рекох им, че ако подпалят къщата, под покрива й ще изгорят три умиращи жени. Но младият офицер излезе… излезе благороден човек.
	— Един янки да е благороден! Татко, ти чуваш ли се?
	— Да, такъв беше. Той препусна с коня си и скоро се върна заедно с един капитан — военен лекар, а той прегледа момичетата и… майка ти.
	— Ти пусна един проклет янки да влезе в стаята им?
	— Той донесе опиум. Ние нямахме нищичко. Спаси живота на сестрите ти. Сюелин имаше кръвоизлив, загиваше. Прояви човещина, съжали се над нас. Когато докладва на командирите си, че те са… тежко болни… отказаха се да палят къщата. Нанесе се някакъв генерал с щаба си и я напълниха цялата. Живееха във всички стаи освен в оная — с болните. А войниците…
	Той отново спря, като че бе твърде уморен, за да продължи. Небръснатата му брада с увиснали под нея старчески гънки се отпусна на гърдите му. После направи усилие и продължи:
	— Войниците се разположиха около къщата, навсякъде — из памука, в царевицата. Пасището бе посиняло от тях. През оная нощ бяха запалили поне хиляда огньове. Събориха всички огради и ги изгориха, за да си готвят, а също и хамбарите, конюшните и постройката, където опушвахме месото. Изклаха кравите, прасетата, пилетата… че и пуйките ми.
	Скъпоценните пуйки на Джералд. Значи и те бяха отишли.
	— Разграбиха покъщнината, дори и портретите… взимаха мебели, съдове…
	— А среброто?
	— Порк и Мами го скриха — май в кладенеца… Не си спомням вече. — В гласа на Джералд прозвуча раздразнение. — След това водиха битката оттук, от Тара. Настана една олелия — непрекъснато препускаха към фронта и обратно, трополяха, крещяха. А когато почнаха да гърмят оръдията при Джоунсбъро, наоколо всичко трещеше, сякаш върху самата къща падаше гръм. Даже момичетата се стряскаха, макар че бяха толкова болни, и все повтаряха: „Татко, накарай тия гръмотевици да престанат!“
	— А… мама? Тя разбра ли, че в къщата има янки?
	— Тя… горката… нищо не разбра и не чу.
	— Слава Богу — пророни Скарлет. Това поне бе спестено на майка й. Тя не беше чула грубите стъпки на враговете из стаите, не беше усетила и гърмежите при Джоунсбъро, нито бе узнала, че земята, в която бе вложила толкова много от сърцето си, е газена от янките.
	— Тъй и не видях повечето от тях, защото не се отделях от момичетата и от майка ти. Виждах по-често младия лекар. Той беше добър, много добър, Скарлет. След като цял ден прекарваше с ранените, идваше вечер да седи и тук. Че и лекарство някакво остави накрая. Като си тръгваха, ми рече, че момичетата ще се оправят, но майка ти… Каза, че била много отслабнала… нямало да издържи на болестта. Силица не й била останала…
	В надвисналата помежду им тишина Скарлет си представи как трябва да бе изглеждала майка й през тези последни дни — крехка като вейка, но крепяща със силата си цялата плантация, заета с грижи за болни, с работа, лишаваща се от сън и храна, за да могат другите да почиват и да ядат.
	— А после си заминаха. После си заминаха.
	Джералд дълго мълча, а след това потърси ръката й.
	Откъм задната веранда се зачу стържещ шум. Бедният Порк, приучван в продължение на четирийсет години да изтрива краката си, преди да влезе в къщата, и сега дори не забравяше да го стори. Той влезе, като крепеше внимателно две кратунки, а заедно с него в стаята нахлу острата миризма на алкохол.
	— Поразсипах доста, мис Скарлет. Хич не било лесно да наливаш от буре в кратунка.
	— Не се тревожи, Порк. Благодаря ти.
	Тя пое влажната кратунка от ръцете му и неволно сбърчи нос, когато я лъхна силната миризма.
	— Пийни от това, татко — каза тя, подаде му уискито, налято в съвсем непривичния за него съд, и пое от Порк втората кратунка, пълна с вода. Джералд я надига послушно като дете и шумно загълта. Скарлет му подаде водата, но той поклати глава.
	Когато взе уискито от него и го приближи до устата си, улови погледа му, който я проследи с бегло неодобрение.
	— Знам, че дамите не пият уиски — отсече рязко тя. — Ала днес не съм дама, татко, а и много работа ме чака още тази вечер.
	Скарлет наклони кратунката, пое си дълбоко дъх и бързо отпи. Парливата течност я изгори от гърлото до стомаха, задави я и в очите й изскочиха сълзи. Отново си пое дъх и пак я надигна.
	— Стига ти толкова, Кати Скарлет — обади се Джералд и за пръв път, откакто се бе върнала, в гласа му прозвуча властна нотка. — Не си свикнала на спирт и главата ти ще се замае.
	— Да се замае? — Тя се изсмя и смехът й прозвуча грубо. — Нека се замае. Де да можех да се напия до безсъзнание и да забравя всичко.
	Тя пак надигна кратунката и във вените й бавно се разля топлина, която плъзна по цялото й тяло, додето усети приятна тръпка чак във връхчетата на пръстите си. Какво благословено нещо бе този спасителен огън. Като че проникваше дори в заключеното й вледенено сърце и възвръщаше енергията й на тласъци. Като видя озадаченото наскърбено изражение на Джералд, Скарлет пак го помилва по коляното и се помъчи да извика на лицето си някогашната закачлива и дяволита гримаска, която той обичаше.
	— Как ще ме замае, татко? Нали съм твоя дъщеря! Вярвам, че все нещо съм получила в наследство от човека с най-издръжливата глава в окръга Клейтън.
	На устните му се мярна сянка от усмивка. Уискито съживяваше и него. Скарлет отново му подаде кратунката.
	— Пийни си още малко и ще те заведа горе да си легнеш.
	В следващия миг се сепна. Това беше тонът, с който говореше на Уейд, ала не биваше да се обръща така към баща си. Беше непочтително. Ала Джералд очевидно приемаше думите й с готовност.
	— Да, ще те сложа в леглото — продължи тя, сякаш ставаше дума за нещо съвсем естествено. — Ще ти дам да си глътнеш още веднъж, а може и да допиеш цялата кратунка. Това ще ти помогне да заспиш, ти имаш нужда от сън. Щом Кати Скарлет е с тебе, не бива да се тревожиш за нищо. Пий.
	Той покорно отпи, а тя го хвана под мишница и му помогна да се изправи.
	— Порк…
	Порк пое в едната си ръка кратунката, а с другата подхвана Джералд. Скарлет взе свещта с трепкащия пламък и тримата бавно тръгнаха през тъмния хол, а после заизкачваха извитите стълби към спалнята на Джералд.


	В стаята, където Сюелин и Карийн бълнуваха и се мятаха в съня си на едно и също легло, се носеше отвратителна смрад от запален парцал, потопен в чинийка със свинска мас — единственият източник на светлина. Когато Скарлет отвори вратата, едва не й прилоша от застоялия тежък въздух, наситен с миризмите, типични за болнична стая без нито един отворен прозорец, и с дъха на лекарства и воняща мас. Наистина лекарите твърдяха, че свежият въздух бил пагубен за болните, но щом тя щеше да седи в стаята, трябваше да проветри, иначе щеше да умре. Отвори трите прозореца и отвън нахлу аромат на дъбови листа и пръст, но чистият въздух трудно можеше да прогони непоносимата миризма, наслоявала се в продължение на цели седмици в стаята.
	Карийн и Сюелин, бледи и изпити, спяха неспокойно и се събуждаха само за да пробъбрят нещо несвързано с широко отворени, невиждащи очи; после отново заспиваха във високия железен креват, където безгрижно си бяха шушукали навремето, в онези щастливи дни. В ъгъла на стаята имаше едно празно легло — тясно, в стил френски ампир, с извити крака, което майка й бе донесла от Савана. На това легло бе лежала Елен.
	Скарлет седна край двете момичета и ги загледа безизразно. Уискито, изпито на гладен стомах, започваше да оказва своето въздействие. Сестрите й ту отплуваха пред погледа й, смалени и далечни, и несвързаните им гласове долитаха като неясно бръмчене, ту ставаха огромни и се понасяха към нея с бясна скорост. Беше уморена, уморена до смърт. Можеше да легне и да спи дни наред.
	Ех, само ако можеше да се отпусне и да заспи, а щом се събуди, да усети как Елен нежно я подръпва за ръката и й говори: „Късно е, Скарлет. Не бива да бъдеш толкова ленива.“ Ала това вече никога нямаше да се случи. О, само ако Елен бе до нея! Копнееше да има край себе си някой по-възрастен, по-мъдър и не тъй съсипан човек, към когото да се обърне за подкрепа. Някой, в чийто скут да отпусне глава и който да поеме тежкото бреме от раменете й.
	Вратата се отвори безшумно и влезе Дилси, притиснала към гърдите си бебето на Мелани и взела в ръка кратунката с уиски. В мъждивата светлина на Скарлет й се стори, че тя е отслабнала, а индианската й кръв личеше по-силно. Високите скули бяха сякаш по-издадени, орловият й нос бе изтънял и изострен, а бакъреният цвят на кожата й бе придобил по-ярък оттенък. Избелялата й басмена рокля бе разкопчана до кръста и едрите й гърди с бронзов тен бяха разголени. Бебето на Мелани бе захапало черното зърно с малката си бледорозова устица и притискаше ситните си юмручета към меката плът като котенце, свряло се на топло под корема на майка си.
	Скарлет се изправи с леко олюляване и сложи ръка на рамото на Дилси.
	— Хубаво си постъпила, че си останала, Дилси.
	— Как ще побягна с онез продажници, мис Скарлет, след кат баща ви беше тъй човечен и купи мойта Приси и след сички добрини, дет съм видяла от майка ви?
	— Седни, Дилси. Значи детето може да се храни. А как е мис Мелани?
	— Нищо му няма на детето, само дет е гладно, а аз имам кво да дам на едно гладно бебе. И мис Мелани е добре. Няма да умре, не се бойте. Видяла съм много кат нея — и черни, и бели. Много е уморена и е нервна, щото е уплашена за детенцето си. Ама аз я поуспокоих и я накарах да изпие квот беше останало в кратунката, та спи сега.
	Значи царевичното уиски беше помогнало на цялото семейство! На Скарлет дори й хрумна, че може да даде малко и на Уейд, за да спре хълцането му… А Мелани нямаше да умре. Когато Ашли се върнеше — ако изобщо се върнеше… Не, за това също щеше да мисли по-късно. Имаше да мисли за толкова неща… Безброй въпроси трябваше да се обмислят, да се решат. Да можеше вечно да отлага часа на равносметка! Внезапно подскочи на мястото си, стресната от скърцане, придружено с ритмично потракване в двора.
	— Туй е Мами. Вади вода за младите госпожици. Трябва да ги мием постоянно — поясни Дилси и сложи кратунката на масата, като я закрепи между шишетата с лекарства и една чаша.
	Скарлет неочаквано се разсмя. Изглежда, нервите й бяха съвсем разклатени, щом се изплаши от дървената макара на кладенеца, с чийто шум бяха свързани най-ранните й спомени от детството. Докато се смееше, Дилси я наблюдаваше внимателно, с безмълвно достойнство и неподвижно лице, но Скарлет чувстваше, че тя я разбира. Отново се отпусна на стола. Ако можеше да се освободи от стегнатия си корсет, от яката, която я задушеше, от пантофките си, все още пълни с пясък и камъчета, израняващи краката й.
	Макарата проскърцваше, додето въжето се намотаваше отново, и при всеки звук кофата се изкачваше по-нагоре. Скоро Мами щеше да бъде при нея. Мами, бавачката на Елен, нейната собствена любима бавачка. Тя седеше мълчаливо, без никаква определена мисъл в главата си, а бебето, вече сито, заскимтя лекичко, защото бе изтървало топлото благодатно зърно. Дилси, също смълчана, му помогна да го намери отново и то се укроти в ръцете й, а Скарлет се заслуша в тътрещите се стъпки на Мами в задния двор. Колко тиха бе нощта! Най-слабият шум отекваше гръмко в ушите й.
	Коридорът на горния етаж сякаш се разтресе под внушителната фигура на Мами, приближаваща към стаята. И ето най-после тя се появи, привела рамене под тежестта на две пълни ведра, а на добродушното й черно лице бе изписана дълбока печал, примесена с недоумение.
	Щом зърна Скарлет, тя се наведе да остави товара си с радостно светнали очи и блеснали бели зъби, а Скарлет изтича към нея и притисна глава към едрите й увиснали гърди, където бяха намирали утеха толкова много глави — и на бели, и на черни. Скарлет си рече, че в нейно лице най-после е открила нещо здраво от някогашния живот, което бе запазено непроменено. Ала още първите думи на Мами разпръснаха илюзията й.
	— Върна се детето на Мами! О, мис Скарлет, как ще я караме сега, кат заровихме мис Елен! По-хубаво и мене да беше прибрал Господ заедно с нея! Умът ми не побира кво ще правя без мойта господарка. Само едната мъка и грижа ми останаха. Тежък товар има да носиме, пиленце, ох, горко ни!
	Скарлет стоеше, притиснала глава до гръдта на Мами, и последните думи внезапно приковаха вниманието й — „тежък товар“. Точно същата фраза бе влязла в ума й този следобед и бе звучала протяжно и монотонно, додето едва не я беше подлудила. Сега тя си спомни цялата строфа на песента и сърцето й натежа.
P>
	Още малко ще нося товара си тежък,
	помощ нийде не срещнах в своите грижи нелеки.
P$
	„Помощ нийде не срещнах“ — думите отекнаха в умореното й съзнание. Наистина ли товарът й никога нямаше да олекне? Наистина ли завръщането у дома, в Тара, означаваше не благословен край на мъките, а още по-голямо бреме върху плещите й? Тя се изплъзна от прегръдката на Мами и погали сбръчканите й черни страни.
	— Олеле, пиленце, кви са тез ръце? — Мами пое малките й длани, покрити с мехури и кървави драскотини, и се вгледа в тях ужасена и възмутена. — Мис Скарлет, колко пъти съм казала, че една дама се познава по ръцете. Я и лицето ви кво е почерняло от слънцето!
	Бедната Мами, тя си бе останала тиранин по отношение на разни незначителни дреболии, след като бе преживяла страданията на войната и смъртта! Скарлет очакваше в следващия момент да чуе, че младите госпожици с изранени ръце и лунички най-често не успяват да си хванат съпруг и си остават с пръст в уста, та побърза да изпревари това добре познато натякване.
	— Искам да ми разкажеш за мама. Нямах сили да го чуя от татко.
	Сълзи потекоха от очите на старата бавачка и за да ги скрие, тя се наведе да вдигне ведрата. Отнесе ги мълчаливо до леглото, смъкна завивките и взе да съблича Сюелин и Карийн. Скарлет се вгледа в сестрите си на слабата мъждукаща светлина и видя, че Карийн е облечена в чиста, но окърпена нощница, а Сюелин е загърната в стар пеньоар от неизбелено платно, пищно украсен с ирландска дантела. Мами безмълвно плачеше, додето обтриваше измършавелите им тела с парче от стара престилка.
	— Мис Скарлет, за всичко са виновни Слатъриеви — онез нищожни, непотребни бели отрепки. Те затриха мис Елен. Хилядо пъти й бях рекла, че напусто се трепе за таз презряна паплач, ама тя нали си беше с меко сърце и се към сички добра, никога не можеше да откаже на изпаднал в беда.
	— Слатъриеви ли? — попита Скарлет в недоумение. — Какво общо имат те?
	— Те бяха пипнали отнейде таз болест — с парцала в ръка Мами посочи двете разсъблечени момичета, по чиито мокри тела се стичаше вода. — Отпърво легна голямото им момиче, Еми, и дъртата Слатъри дотърча да вика мис Елен, както прави сякой път, щом нещо не им е в ред. Толкоз ли не можа сама да се грижи за дъщеря си? Мис Елен и без туй едва се държеше на крака, ама тръгна веднага при Еми. А майка ви хич не беше добре, мис Скарлет. Не беше добре от сума време. Храна нямахме почти никаква, щот ония от индетансвото отмъкваха сичко, дет можехме да отгледаме. Пък мис Елен и без туй винаги си ядеше колкот една птичка. Се й думах да се не занимава с онез отрепки, ама тя нехаеше. И тъкмо Еми зе малко да се поправя, мис Карийн се повали на легло от същата болест. Да, мис Скарлет, вятърът довя и у нас тоз тиф, дет гътна мис Карийн, а подир и мис Сюелин. Тогаз мис Елен се зафана да лекува тях.
	През туй време по пътя нагоре се биеха, янките прекосиха реката и ний не знаехме кво ще стане с нас. Полските работници сяка нощ бягаха и аз си мислех, че съсем ще се побъркам. А мис Елен си беше се тъй спокойна кат сякогаж. Тревожеше се само, че не може да намери никакви лекове за младите госпожици. Една нощ, след кат ги бяхме мили двете с нея поне десет пъти, тя ми рече: „Мами, да можех, душата си бих продала, само да туря малко лед на главите на моите момиченца.“
	Тя никого не пущаше тук — ни мистър Джералд, ни Роза, ни Тина, — само мене, щот аз съм изкарала тиф. Накрая болестта гътна и нея и аз веднага разбрах, че няма да я бъде.
	Топеше се кат свещичка, мис Скарлет. Даже оня дофтор на янките, дет беше толкоз добър, и той не можа да й помогне.
	Нищо не разбираше вече, горката. Говорех й, виках я, а тя и свойта Мами не можеше да познае.
	— А за мене… за мене спомни ли си? Викаше ли ме?
	— Не, пиленцето ми. Тя си мислеше, че е малко момиче, че е в Савана. Никого не викаше по име.
	Дилси се размърда и постави спящото бебе на коленете си.
	— Не, не беше тъй, мис. Тя викаше едно име.
	— Затваряй си устата, червенокожо дрънкало! — Мами се обърна заплашително към Дилси, цяла наежена.
	— Замълчи за малко, Мами! Кого викаше тя, Дилси, татко ли?
	— Не, мис, не беше баща ви. Това беше през нощта, когат изгоря памукът…
	— Памукът ли изгоря? Как стана, кажи ми бързо.
	— Да, мис, изгоря. Войниците го измъкнаха изпод навеса в задния двор и зеха да крещят: „Елате да видите най-големия огън в Джорджия“ — и го подпалиха.
	Тригодишна реколта памук — сто и петдесет хиляди долара, превърнати в пепел!
	— Огънят се разгоря нависоко и стана светло като ден. Уплашихме се да не пламне и къщата. А в таз стая светлината беше толкоз силна, че игла да изтървеш на пода, ще я намериш. Тогаз мис Елен сякаш се събуди от светлото, седна в леглото и зе да вика силно: „Филип! Филип!“ Аз туй име не бях го чувала, ама се сетих, че е име и че тя вика някой човек.
	Мами стоеше като вкаменена и хвърляше унищожителни погледи към Дилси, а Скарлет скри глава между дланите си. Филип — кой ли беше той и какво ли го свързваше с майка й, за да умре тя с неговото име на уста?
	Дългият път от Атланта беше свършил — свършил бе в задънена улица вместо в мечтаните обятия на Елен. Никога вече Скарлет нямаше да се чувства безгрижно и защитено дете под бащиния си покрив и нямаше да усети закрилата на майчината й любов да я обгръща като нежна пухена завивка. За нея вече нямаше земен рай и спасение от всички скърби. Никакви самозаблуди нямаше да променят истината, че е стигнала до пълна безизходица. Нямаше кой да поеме бремето от плещите й. Баща й бе стар и изпаднал във вцепенение, сестрите й — болни, Мелани — слаба и немощна, децата — безпомощни, а негрите я гледаха с някакво детинско обожание и доверие, вкопчени в полите й, сигурни, че в дъщерята на Елен ще открият онзи опорен стълб, който Елен бе за дома си досега.
	През прозореца, под бледата светлина на изгряващата луна, пред нея се простираше Тара — изоставена от робите, с ширнали се запустели земи, с разрушени хамбари, като ранено тяло пред очите й, като собственото й тяло, чиято кръв бавно изтичаше. Това беше краят на пътя — старческа слабост, болест, гладни гърла, безпомощни ръце, дърпащи полите й. И в края на пътя нямаше никой друг освен нея — Скарлет О’Хара Хамилтън, деветнайсетгодишна, вдовица с невръстно дете.
	Какво щеше да стори с цялата тая бъркотия? Леля Питипат и семейство Бър в Мейкън можеха да поемат Мелани и детето й. Ако момичетата оздравееха, щеше да се наложи да ги изпратят у сестрите на Елен, независимо дали ги искаха или не. А тя и Джералд щяха да се обърнат към чичовците й Джеймс и Андрю.
	Тя се вгледа в измършавелите тела, мятащи се неспокойно пред очите й върху потъмнелите от пот и влага чаршафи. Сюелин й бе неприятна. В този миг тя го осъзна с внезапна яснота. Никога не я беше харесвала. И Карийн не обичаше особено — не можеше да изпитва любов към толкова слаба личност. Но те бяха от нейната кръв, част от Тара. Не, тя не можеше да ги остави да прекарат живота си по къщите на лелите си като бедни сродници. Никой от фамилията О’Хара не биваше да се чувства като беден роднина и да живее от милостиня и чуждо благоволение! За нищо на света!
	Нямаше ли изход от тази задънена улица? Умореният й мозък работеше толкова бавно. Тя вдигна ръка към главата си с такова изтощение, сякаш бе под вода и трябваше да преодолее съпротивлението й. Взе кратунката, подпряна между чашите и шишетата с лекарства, и погледна в нея. На дъното имаше уиски, но на слабата светлина тя не можеше да прецени колко е. За нейно учудване острата му миризма не подразни ноздрите й. Изпи го бавно, но този път течността не я опари, а само я затопли леко и я отпусна.
	Тя остави празната кратунка и се огледа. Мрачната опушена стая, мършавите девойки, безформената едра фигура на Мами, приведена край леглото, застиналата като бронзова статуя Дилси, притиснала към гърдите си розовото телце на спящото бебе — всичко това бе сън, от който тя щеше да се събуди, да усети миризма на пържен бекон от кухнята, да чуе гърлените смехове на негрите и скърцането на каруците, поели към полето, и да почувства нежната ръка на Елен, която я подръпва настойчиво.
	Внезапно откри, че се е озовала в собствената си сумрачна стая, където проникваше бледа лунна светлина; лежеше в своето легло, а Мами и Дилси я събличаха. Беше освободена от мъченията на стегнатия корсет и можеше да диша свободно, с пълни гърди. Почувства, че събуват внимателно чорапите й и чу Мами да мърмори неразбираемо и утешително, додето миеше изранените й крака. Колко хладна бе водата и колко приятни спомени за детството навяваше мекото легло! Тя въздъхна, отпусна се и след известно време — може би цяла година, а може би една секунда — видя, че е сама и че стаята е по-ярко осветена от струящите над леглото й лунни лъчи.
	Тя не съзнаваше, че е пияна, пияна от умора и от уискито. Съзнаваше само, че се е изтръгнала от смазаното си тяло и се рее някъде над него, освободена от болката и изтощението, а в ума й цари свръхестествена яснота.
	Сега виждаше нещата с други очи, защото някъде по дългия път към Тара бе загърбила моминската си младост. Душата й вече не бе податлива като мека глина на всяко ново преживяване. Кой знае в коя неведома минута на безкрайното, продължило сякаш цяла вечност денонощие глината се бе втвърдила. Тази нощ за последен път с нея се бяха отнесли като с дете. Вече бе жена и безгрижната младост беше отлетяла безвъзвратно.
	Не, тя не можеше и нямаше да се обърне към роднините на Джералд и на Елен. В рода О’Хара не приемаха подаяния — сами се грижеха за себе си. Бремето си беше нейно, а само здрави плещи бяха годни да носят товар. Тя погледна себе си от висините, където бе литнал духът й, и разбра, без да се изненада, че нейните плещи ще издържат всякаква тежест, закалени от най-тежките изпитания, с които изобщо би могла да се сблъска в живота си. Не можеше да изостави Тара. И не само защото тези акри червена земя бяха нейна собственост, а защото тя самата бе неразривна частица от тях. Корените й бяха дълбоко враснали в кървавочервената пръст и като памука смучеха от нея жизнени сокове. Щеше да остане в Тара и да се грижи за нея, да се грижи за баща си и сестрите си, за Мелани и детето на Ашли, за негрите. Утре — ах, това утре! Утре щеше да надене хомота на шията си. Утре трябваше да се свършат много неща. Да иде до Дванайсетте дъба и до плантацията на Макинтош, за да провери не е ли останало нещо из градините: да претърси крайречните блата за случайно оцелели прасета или пилета; да прескочи до Джоунсбъро и Лъвджой с бижутата на Елен — там сигурно имаше някой, който би могъл да й продаде храна. „Ут-ре, ут-ре“ — тиктакаше някакво часовниче в мозъка й все по-бавно, сякаш изоставаше, ала яснотата на мисълта й си оставаше ненарушена.
	Изневиделица в главата й нахлуха всички семейни истории, слушани толкова пъти още от най-ранно детство, слушани с известно отегчение и нетърпение и недокрай разбрани, ала в този миг — невероятно отчетливи и ясни. За това как Джералд без пукната пара в джоба си бе създал Тара; как Елен бе надмогнала някаква тайнствена скръб; как дядо Робияр бе оцелял след падането на Наполеон и бе забогатял наново в плодородното и благодатно джорджийско крайбрежие; как прадядо Прюдом бе основал цяло малко кралство в джунглите на Хаити, бе го изгубил, а после бе доживял да види името си прославено в Савана. Съществуваха и Скарлетови, които се бяха сражавали в редовете на ирландските поборници за свобода и бяха увисвали на въжето за убежденията си, и О’Хара, загивали при Бойн, но защитавали докрай онова, което бяха считали свое по право.
	Всички бяха понасяли съкрушителни удари, но тъй и оставаха несъкрушими. Не ги бяха сломили краховете на империи, нито проблясващото мачете в ръцете на разбунтувани роби, нито пък войни, въстания, изгнание или конфискация. Зла съдба бе прекършвала вратовете им, ала не и вярата им. Не бяха се вайкали, а бяха се борили. На смъртния си одър бяха изнемощели, но не и сломени духом. Всички тези призрачни личности, чиято кръв течеше във вените й, я бяха наобиколили в осветената от луната стая. Тя не бе изненадана да ги види, тези предци, на които съдбата бе отредила тежък жребий и които го бяха превърнали в печеливш. Тара бе нейната съдба, нейното бойно поле и тя трябваше да победи.
	Налегната от дрямка, тя се обърна на една страна и усети как съзнанието й бе обхванато от бавно пълзящ мрак. Наистина ли те стояха край нея и я насърчаваха безмълвно, или бяха част от съня й?
	— Независимо дали сте тук или не — промърмори тя, — лека нощ… и благодаря.


>>	Глава XXV

	На другата сутрин Скарлет усещаше тялото си тъй схванато от дългото ходене пеш и натъртено от тръскането в каруцата, че всяко движение й причиняваше непоносима болка. Кожата на лицето й бе пламнала от слънцето и мехурите по дланите й се бяха спукали. Езикът й бе обложен, а гърлото — пресъхнало, сякаш опърлено от пламък, и колкото и да пиеше вода, не можеше да утоли жаждата си. Усещаше тежест в главата си и дори очите си да помръднеше, изпитваше болка. Гаденето в стомаха, също както в началото на бременността й, пораждаше отвращение от самата миризма на димящия ямс, поднесен за закуска. Джералд би могъл да й обясни, че страданията й се дължат на махмурлука след първото напиване с уиски, но Джералд не забелязваше нищо. Той седеше начело на масата — побелял старец с невиждащ помръкнал поглед, прикован във вратата, и с леко наклонена глава, ослушващ се да чуе шумоленето от полите на Елен и да усети аромата на есенцията й.
	Когато Скарлет седна на масата, той промърмори:
	— Ще почакаме мисис О’Хара. Тя се забави нещо.
	Скарлет вдигна натежалата си глава и се вгледа в него стресната и недоумяваща, ала срещна умолителните очи на Мами, застанала зад стола му. Изправи се несигурно с ръка на гърлото си и отново изгледа баща си в ярката светлина на утринното слънце. Той устреми към нея безизразния си поглед и тя видя, че ръцете му се тресат, а главата му трепери съвсем по старчески.
	До този миг не си даваше сметка колко много е разчитала на Джералд да поеме нещата в свои ръце, да й казва какво да прави, а сега… Снощи той като че бе съвсем на себе си. Вярно, нямаше и следа от присъщите му жизненост и самохвалство, ала поне говореше свързано, а сега… сега дори не помнеше, че Елен е мъртва. Бе преживял два удара — нахлуването на янките и смъртта на съпругата си, и ето че бе дошло вцепенението. Тя понечи да заговори, ала Мами възбудено заръкомаха отзад и вдигна крайчеца на престилката към зачервените си очи.
	„Възможно ли е татко да е загубил разсъдъка си? — запита се Скарлет и усети, че натежалата й глава почва да се цепи от болки при стоварването на този нов удар. — Не, не, той е само замаян от всичко, което се е случило. Същото става и с хора, прекарали тежка болест. Той ще се оправи. Трябва да се оправи. А как ще я карам, ако не му мине?… Не е време да мисля за това. Сега няма да мисля нито за него, нито за мама, нито за другите ужасни беди. Има толкова неща, за които трябва да се погрижа — поправими неща. Няма да затормозвам ума си с непоправимите.“
	Тя излезе от трапезарията, без да хапне нито залък, и отиде на задната веранда, където завари Порк да бели фъстъци, седнал на стълбите бос, облечен в жалките останки от най-хубавата си ливрея. В главата на Скарлет бучеше и трещеше и слънчевите лъчи се забиваха в очите й като нагорещени шишове. Дори само стоенето права изискваше от нея всички усилия на волята й, затова тя се изразяваше колкото бе възможно по-лаконично и изпускаше обичайните любезности, които майка й я бе приучила да използва към негрите.
	Тя започна да задава тъй резки въпроси и да стрелва тъй решителни заповеди, че Порк смаян вдигна вежди. Мис Елен никога не им бе говорила с отсечен тон, дори когато ги бе хващала да крадат пилета и дини. Тя отново го разпита за нивите, за добитъка и в зелените й очи имаше суров, решителен блясък, какъвто Порк не бе забелязвал никога до този момент.
	— Да, господарке, оня кон умря, както си го бях оставил вързан. Заварих го заврял муцуна в преобърнатото ведро. Не, господарке, кравата не е умряла. Ама вий не се ли научихте? Тя снощи се отели. Затуй е мучала толкоз жално.
	— Чудесна акушерка ще излезе от вашата Приси — жлъчно подхвърли Скарлет. — Тя ме уверяваше, че мучи, защото не била доена.
	— Мис Скарлет, Приси не е учена за кравешка акушерка — деликатно й напомни Порк. — То стана и по-добре, отколкот го е мислила, щот покрай туй теленце, кравата ще дава много мляко. Оня доктор янки рече, че за младите госпожици било полезно да пият мляко и да ядат масло.
	— Добре, карай нататък. Някакъв добитък остана ли?
	— Не, мис Скарлет, нищо не остана освен една свиня с прасенцата й. Оня ден, когат дойдоха янките аз ги погнах към блатото, ама един Господ знае как ще ги намерим. Тя беше много вироглава, таз свиня.
	— Трябва да ги намерим, къде ще идат? По-добре още сега тръгвайте с Приси към блатата.
	Порк беше смаян и възмутен до немай къде.
	— Ама как тъй, мис Скарлет! Туй е работа за полски работници, а аз цял живот съм прислугвал в къща.
	Като че две малки дяволчета с нажежени вили изскочиха в очите на Скарлет.
	— Или отивайте двамата да хванете свинята, или се махайте оттук като полските работници.
	Сълзи от обида напълниха очите на Порк. Защо я нямаше мис Елен! Тя умееше да бъде тъй любезна и разбираше каква огромна пропаст лежи между задълженията на полските негри и на домашната прислуга.
	— Да се махам ли, мис Скарлет? Че къде да ида?
	— Не знам и не ме интересува. Ала безделници няма да държа в Тара. Който не ще да работи, може да върви при янките. Кажи го и на останалите.
	— Да, господарке.
	— А какво е положението с царевицата и с памука, Порк?
	— Царевица ли? Боже мой, мис Скарлет. Те пуснаха конете си да пасат в царевичната нива, а квот не изядоха и не изтъпкаха, онез го отнесоха. Закараха и топовете си в памука, и фургоните си също, и газиха там, додет съсем го съсипаха. Останаха само няколко акра в малкото долче край ручея, щот не ги видяха. Ама ква полза да се занимаваме с тях. Оттам да излязат най-много три бали.
	Три бали. Скарлет си помисли за стотиците бали, които се добиваха в Тара всяка година, и главата я заболя още по-силно. Три бали. Почти толкова, колкото произвеждаха онези некадърници Слатъриеви. Положението се влошаваше още повече от неплатените данъци. Конфедерационното правителство приемаше памук вместо пари, ала три бали бяха съвсем недостатъчни, за да покрият данъците. А Конфедерацията не се интересуваше, че всички негри са избягали и няма кой да бере памука.
	„И за това няма да мисля сега — каза си тя. — Бездруго данъците не са женска работа. Татко би трябвало да се погрижи за тях, само че татко… Няма да мисля за него. Конфедерацията ще има да почака за данъците. Главното за нас сега е да намерим нещо за ядене.“
	— Порк, ходил ли е някой от вас в Дванайсетте дъба или в имението на Макинтош да потърси останало ли е нещо из градините?
	— Не, мис Скарлет. Не сме мърдали от Тара. Янките са наблизо и могат да ни фанат.
	— Ще изпратя Дилси до градините на Макинтош. Може да открие нещо. А аз ще ида в Дванайсетте дъба.
	— С кого ще идете, детето ми?
	— Сама. Мами трябва да остане при момичетата, а мистър Джералд не може…
	Порк вдигна страхотна врява, което съвсем я вбеси. В Дванайсетте дъба можело да има янки или избягали негри. Не бивало да ходи сама.
	— Достатъчно, Порк, престани. Кажи на Дилси да тръгва веднага. А ти и Приси докарайте свинята с прасенцата — нареди тя и рязко му обърна гръб.
	Старото боне на Мами, избеляло, но чисто, висеше на мястото си на задната веранда и Скарлет го сложи на главата си, като си припомни смътно, сякаш от някакъв отдавнашен сън, шапката със зеленото щраусово перо, която Рет й бе донесъл от Париж. Взе голямата кошница, плетена от дъбови кори, и заслиза по задните стълби, като на всяко стъпало мозъкът й тъй силно се разтърсваше, сякаш всеки момент щеше да й пръсне черепа.
	Пътят, спускащ се край реката между огазените памукови поля, се простираше червен и нажежен под палещите лъчи. Нямаше дървета, за да хвърлят сянка, и слънцето тъй безжалостно напичаше главата й през бонето на Мами, сякаш то бе от муселин, а не от плътна подплатена басма; вдигащата се прах пълнеше гърлото й и я давеше. Струваше й се, че ако опита да проговори, ще издаде само безсилен грак. Пътят беше прорязан от бразди и коловози, където конете бяха влачили тежките оръдия, и дори отстрани, в червените канавки, се виждаха дълбоки следи от колела. Памукът беше смачкан и изпотъпкан и зелените му стъбълца бяха вкопани в земята от кавалерията и пехотата, които артилерията бе изтикала встрани от тесния път. Тук-там по пътя и из полето се търкаляха ведра, парчета кожа от конска сбруя, манерки, сплескани от копита и тежки колела, копчета, сини кепета, пробити чорапи, окървавени бинтове — всякакви боклуци, каквито една армия може да остави след себе си.
	Тя мина край скупчените кедри и ниския тухлен зид, ограждащ семейното гробище, като се мъчеше да не мисли за пресния гроб край трите малки могили на невръстните й братя. О, Елен… Продължи да се тътри мъчително по прашния хълм и видя недалеч пред себе си пепелище с нисък комин на мястото, където някога бе къщата на семейство Слатъри. Изпита диво, необуздано желание цялото им мръсно племе да бъде част от пръснатата пепел. Ако не бяха Слатъриеви, ако не беше тази отвратителна Еми, която навремето роди незаконно дете от техния управител, Елен нямаше да умре.
	Скарлет изпъшка, защото едно остро камъче се бе забило в израненото й стъпало. Какво правеше тя тук? Защо трябваше Скарлет О’Хара, красавицата на окръга, гордостта на Тара, да тъпче почти боса по този изровен път? Малките й крачета бяха създадени за танци, а не да куцукат немощно, пантофките й трябва да се подават дръзко изпод ярка коприна, а не да събират остри камъчета и прах. Бе родена, за да й прислужват и да я глезят, а ето че болна и окъсана, гонена от глада, се бе втурнала да търси храна из съседските градини.
	В подножието на големия хълм се виеше реката и каква прохлада и тишина вееше от сплетените дървета, надвесили се над водата. Тя се отпусна на ниския бряг, събу изпокъсаните си чорапи и пантофки и потопи пламнали крака в хладната вода. Колко хубаво би било да седи тъй през целия ден, далеч от безпомощните очи в Тара, да седи тук, където се чуваше единствено шумоленето на листа и тихият ромон на бавната река. Все пак стана, макар и неохотно, нахлузи чорапите и пантофките и пое бавно покрай брега из мекия мъх под сенчестите дървета. Янките бяха изгорили моста, но тя знаеше един брод, направен от пънове, на около триста метра по-надолу, където реката се стесняваше. Прекоси го внимателно и заизкачва напечения хълм към имението Дванайсетте дъба, от което я делеше близо километър.
	Дванайсетте дъбови дървета се извисяваха както по времето, когато индианците са владели тия места, ала листата им бяха потъмнели от пламъците и клоните им бяха обгорели и овъглени. В кръга, който образуваха, лежаха развалините от дома на Джон Уилкс — някогашната величествена къща, увенчавала хълма, сградата, от чиито бели колони бе лъхало такова изискано достойнство. Сега от нея бе останала само дълбока яма, едно време зимник, почернелите каменни основи и два огромни комина. Една висока обгорена колона бе паднала напряко на ливадата и бе затиснала жасминовите храсти.
	Скарлет седна на колоната, тъй болезнено потресена от гледката, че не можеше да се държи на краката си. Тази пустош я разтърси до дъното на сърцето й, повече от всички други картини, на които се бе нагледала през войната. Гордостта на рода Уилкс лежеше пред краката й, превърната в прах. Нямаше го вече добрия гостоприемен дом с винаги широко отворени врати, дома, чиято господарка се бе виждала в несбъднатите си мечти. Тук някога тя танцуваше, пируваше, замайваше главите на младежите и наблюдаваше с ревност и ранено сърце как Мелани се усмихва на Ашли. Пак тук, под хладните сенки на дървета, Чарлс Хамилтън стискаше до болка ръката й, когато му отговори, че ще се омъжи за него.
	„О, Ашли — помисли тя, — може би е по-добре да си мъртъв. Не бих могла да понеса страданието ти пред тази гледка.“
	Ашли бе вдигнал тук сватбата си, но нито на сина му, нито на сина на неговия син бе съдено да доведат невестите си във фамилното имение на Уилксови. Нямаше сега покрив, под който да бъдат зачевани и раждани деца, нямаше го любимия дом, чиято стопанка бе мечтала да стане. Къщата не съществуваше и за Скарлет все едно всички Уилксови бяха загинали в пепелището.
	— Няма да мисля сега. Не мога да го понеса. Може би после, по-късно — изрече тя гласно, като отвърна очи от гледката.
	Заобиколи развалините и тръгна към градината покрай изпотъпканите рози, над които Хъни и Индия трепереха, а след това прекоси задния двор през останките от опожарените хамбари, кокошарници и постройката за опушване на месо. Оградата около зеленчуковата градина беше съборена и лехите, подредени безупречно навремето, сега бяха опустошени като лехите в Тара. Рохката земя бе осеяна с дълбоки отпечатъци от копита и колела, а зеленчуците бяха смазани и набити в пръстта. Тук нямаше нищо за нея.
	Тя се върна обратно през двора и тръгна покрай безмълвната редица варосани негърски бараки, като подвикваше: „Е-хей!“ — но никой не й се обади в отговор. Дори куче не излая. Очевидно негрите на Уилксови бяха побягнали или последвали янките. Тя знаеше, че всеки роб си има своя малка зеленчукова градина, и се надяваше, че тези лехи поне са оцелели. Усилията й бяха възнаградени, но тя бе тъй уморена, че дори не се зарадва при вида на репите и зелките, увехнали, защото не бяха поливани, но все пак запазени, и на пълзящите ластари с боб и бакла, пожълтели, но годни за ядене. Тя седна сред браздите и почна да рови с треперещи ръце и да пълни бавно кошницата си. Тази вечер в Тара щеше да бъде приготвена хубава вечеря, макар че нямаше да има месо за варените зеленчуци. Може би свинската мас, която Дилси използваше за осветление, би могла да послужи за запръжка. Дано не забрави да каже на Дилси да накъса борови клонки, за да си светят с тях, а маста да запази за готвене.
	Близо до задната врата на една от бараките тя откри малка лехичка с репички и внезапно се почувства ужасно прегладняла. При мисълта за сочната лютива репичка стомахът й застърга. Едва изтърпя да изтрие полепналата пръст в полата си, отхапа половин репичка и бързо я нагълта. Беше стара, жилава и толкова люта, че на очите й изскочиха сълзи. Щом преглътнатото стигна до празния й измъчен стомах, той мигом се разбунтува и тя повърна, коленичила в меката прах.
	Дори и миризмата на негърско жилище, която се носеше от бараката, усилваше гаденето и стомахът й продължи да се гърчи в спазми, а тя се отпусна, безсилна да се бори с пристъпите, и дърветата бързо се въртяха пред очите й.
	Дълго време лежа ничком в меката прах, все едно на пухена възглавница, а в ума й витаеха смътни мудни мисли. Тя, Скарлет О’Хара, лежеше зад една негърска колиба, сред развалините, тъй болна и слаба, че не можеше да се помръдне, но никой в света не знаеше какво й е, нито се интересуваше. Никой нямаше да се загрижи за нея в този момент, дори и да разбере колко е зле, защото хората си имаха толкова много неволи. И всичко това се случваше на нея, Скарлет О’Хара, която дори не си беше помръдвала пръста, за да вдигне захвърлените си на пода чорапи или да върже панделките на пантофките си, Скарлет, чиито капризи и прищевки бяха удовлетворявани бързо и охотно през целия й живот.
	Докато лежеше простряна, твърде отпаднала, за да се бори със спомените и тревогите, те се втурнаха към нея и я заобиколиха отвсякъде като лешояди, надушили смърт. Тя вече не намираше сили да каже „По-късно ще мисля за мама, за татко, за Ашли и за тия развалини… Да, по-късно, когато ще мога да го понеса.“ В този момент не можеше да го понесе, но мислеше за всичко това, неподвластна на волята си. Като хищни птици мислите кръжаха над нея, спускаха се заплашително и разкъсваха съзнанието й с клюнове и остри нокти. Тя не знаеше колко дълго остана да лежи тъй, с лице в прахта, напечена от безмилостното слънце, завладяна от спомени за покойници и за някогашния живот, който бе отминал безвъзвратно, вгледана в мрачната бездна на бъдещето, зейнала пред нея.
	Когато най-сетне се надигна и отново видя около себе си почернелите развалини на Дванайсетте дъба, държеше главата си високо изправена, но нещо от младостта, от свежата красота и неотдадената нежност бе завинаги изчезнало от лицето й. Мъртвите нямаше да възкръснат. Дните на безгрижно охолство и веселие бяха навеки отлетели. И със същата решителност, с която грабна тежката кошница и я намести на ръката си, Скарлет намести в ума си своя нов начин на живот.
	Връщане назад нямаше и тя продължаваше напред по пътя си.
	Из целия Юг поне петдесет години напред щеше да има огорчени от съдбата жени, които да живеят само със спомените за отминалото старо време и за своите мъртъвци; щяха непрестанно да извикват тези безплодни и болезнени спомени — единствената ценност, запазена в живота им, но тя щеше да им помага с гордост и достойнство да понасят нищетата. Ала Скарлет никога нямаше да се извърне назад.
	Тя се втренчи в почернелите камъни и за последен път видя къщата на Дванайсетте дъба да се издига пред нея, каквато беше доскоро — богата и горда, символ на цяла една раса и стил на живот. После тръгна по пътя към Тара, а дръжката на тежката кошница, прерязваше ръката й.
	Празният й стомах отново се сви от глад и тя проговори:
	— Господ ми е свидетел, Господ ми е свидетел — няма да се оставя янките да ме унищожат. Ще преживея всички тия мъки, а когато краят им дойде, никога вече няма да гладувам. Нито аз, нито семейството ми. Дори да ми се наложи да крада или убивам, кълна се, че никога вече няма да бъде гладна.
	През следващите дни Тара напомняше острова на Робинзон Крузо, толкова бе тиха и откъсната от света. Макар че само на няколко километра имаше населени места, като че цели мили разпенени вълни я деляха от Джоунсбъро, Файетвил и Лъвджой, а дори и от съседните плантации. След като старият кон умря, бяха лишени от единственото си средство за придвижване, нямаха нито време, нито сили да ходят пеш по изтощителния червен път.
	Понякога сред съсипващата работа в отчаяната битка за къшей хляб, сред непресекващите грижи за трите болни момичета Скарлет се улавяше, че напряга слух да чуе познати звуци — пронизителните смехове на малки негърчета откъм бараките, скърцането на каруци, връщащи се от полето, тропота на Джералдовия жребец, препускащ през пасището, шума от колела на карети по чакълената алея и веселите гласове на съседи, отбили се следобед на приказки. Ала напразно се ослушваше. Пътят се простираше пуст и безмълвен и не се появяваше ни едно облаче прах, известяващо идването на гости. Тара бе самотен остров сред море от вълнисти зелени хълмове и червени поля.
	Някъде далеч бе светът, в който семейства се хранеха и спяха спокойно под покривите си. Някъде момичета в обръщани по три пъти стари рокли весело флиртуваха и пееха „Щом тая жестока война свърши“, както бе правила самата тя преди няколко седмици. Някъде имаше война с гърмящи оръдия, удавени в пламъци градове и мъже, гинещи в болниците сред противна сладникава воня. Някъде една боса армия в окъсани и мръсни домашно тъкани дрехи маршируваше, биеше се, спеше гладна и изтощена, измъчвана от умората, която настъпва, след като всяка надежда е отлетяла. А някъде хълмовете на Джорджия бяха посинели от янки — сити янки на охранени коне.
	Извън пределите на Тара бяха войната и светът. Но в плантацията те не съществуваха освен като спомени, които трябваше да бъдат отпъждани, щом нападнат съзнанието в моменти на слабост. Външният свят отстъпваше, изтласкан от потребностите на празните стомаси, и житейските проблеми се свеждаха до два въпроса, неотделими един от друг: храна и откъде да се вземе тя.
	Храна! Храна! Защо стомахът се залъгваше по-трудно от съзнанието? Скарлет можеше да прогонва скръбта си, но не и глада и всяка сутрин, преди да си припомни с разума си войната и оскъдицата, се сгушваше в просъница и очакваше до обонянието й да достигне ароматът на пържен бекон и топли кифли. Всяка сутрин се събуждаше от собственото си настойчиво душене с надежда да улови мечтаната миризма.
	На трапезата в Тара имаше само ябълки, ямс, фъстъци и мляко, но дори и тази примитивна храна все не достигаше. Поднасяна по три пъти на ден, тя будеше у Скарлет спомени за старото време, за някогашните ястия, за осветената от свещи маса и апетитния аромат.
	Колко нехайно се бяха отнасяли навремето с храната, какво осъдително разточителство си бяха позволявали! Кифли, царевични сладкиши, бисквити и вафли, полети с масло — и всичко това на едно ядене. В единия край на масата — шунка, в другия — пържено пиле, а заедно с тях — задушено зеле със сос в пръстен гювеч, плуващо в обилна мазнина, цели планини бакла върху красиви порцеланови чинии, печена тиква, задушена бамя, моркови в гъст сметанов сос. Поднасяха се по три десерта, за да може всеки да избере според вкуса си: шоколадова торта, ванилено желе с мляко, плодов кейк с разбита сметана. Споменът за тези лакомства извикваше сълзи в очите й, останали сухи пред смъртта и страданията на войната, и празният й стомах къркореше и се свиваше в болезнени спазми. Защото апетитът й, предмет на някогашните вайкания от страна на Мами — апетитът на здраво деветнайсетгодишно момиче, се беше учетворил от тежкия, изнурителен и съвсем непривичен за нея труд.
	Не само собствената й неудържима охота за ядене й създаваше проблеми в Тара, защото накъдето и да се обърнеше, срещаха я гладните очи на бели и черни. Скоро у Карийн и Сюелин щеше да се пробуди ненаситният глад на оздравяващите от тиф. А малкият Уейд вече хленчеше монотонно:
	— Не ща ямс. Гладен съм.
	Останалите също роптаеха:
	— Мис Скарлет, ако не хапна нещо повечко днеска, няма да има с какво да накърмя бебетата.
	— Мис Скарлет, на празен стомах как да цепя дърва?
	— Ех, агънцето ми, загивам за едно истинско ядене.
	— Дъще, вечно ямс ли ще ядем?
	Единствена Мелани не се оплакваше, а лицето й ставаше все по-бледо и изпито и се изкривяваше от болка дори в съня.
	— Не съм гладна, Скарлет. Дай моето мляко на Дилси. На нея й е нужно, за да кърми децата. Нали знаеш, болните губят апетит.
	Нейната скромност и твърдост дразнеха Скарлет дори повече от недоволните хленчещи гласове. На другите тя можеше да запуши устата с горчив сарказъм и не се поколебаваше да го стори, ала пред себеотрицанието на Мелани се усещаше безпомощна и озлобена. Джералд, негрите и Уейд сега се бяха залепили за Мелани, тъй като и в слабостта си тя беше добра и състрадателна, а в този момент за Скарлет съвсем не можеше да се каже същото.
	Уейд най-много се въртеше в стаята на Мелани. С него нещо не беше наред, но какво точно — Скарлет нямаше време да разбере. Тя се довери на преценката на Мами, че детето има глисти, и го тъпчеше с настойката от сушени билки и дървесни кори, с която някога Елен лекуваше малките негърчета. Но от сиропа детето само ставаше още по-бледо. През тези дни Скарлет възприемаше Уейд не толкова като малко човече, колкото като още една грижа, още едно гърло за хранене. Веднъж да свършеха неотложните й задължения, тя щеше да играе с него, да му разказва приказки, да го учи на азбуката, но сега нямаше нито време, нито желание да се занимава с Уейд. А тъй като все се случваше той да се замотае в краката й тъкмо когато бе най-уморена и притеснена, Скарлет често го гълчеше.
	Ядосваше я фактът, че при всеки неин упрек, креснат мимоходом, в кръглите му очи се появяваше необуздан страх, защото, когато беше уплашен, той й приличаше на слабоумен. Тя не съзнаваше, че момчето живее в постоянен ужас, непонятен за един възрастен човек — ужас, който разтърсваше издъно душицата му и го караше нощем да се буди с писъци. Всеки неочакван шум или остра дума го разтреперваха, защото в съзнанието му шумът и грубите думи бяха свързани с янките, а янките го плашеха дори повече от страшните приказки на Приси.
	Преди грохота на обсадата той бе водил спокоен мирен и щастлив живот. Макар да получаваше твърде малко внимание от майка си, не познаваше никакво друго отношение към себе си освен милувки и гальовни думи, додето една нощ не го разтърсиха, за да го събудят, и той видя небето в пламъци, а наоколо се разнасяше оглушителен трясък. През същата нощ и на следващия ден майка му за пръв път го бе зашлевила и му бе крещяла грубо. Животът в тихата и приятна тухлена къща на Прасковената улица — единственият живот, който познаваше, бе изчезнал и детето никога нямаше да се съвземе от загубата му. При бягството им от Атланта той не бе разбрал нищо друго, освен че янките го гонят, и сега още примираше от ужас, че те ще го хванат и ще го нарежат на парчета. Щом Скарлет повишеше глас в упрек срещу него, той премаляваше от страх, защото в неясната му детска памет веднага изникваше споменът за кошмарните мигове, когато това се бе случило за пръв път. Янките и сърдитият тон вече бяха свързани завинаги в съзнанието му и той се боеше от майка си.
	Скарлет не можеше да не забележи, че детето е започнало да я избягва, и в редките моменти, когато безкрайните й задължения й позволяваха да се замисли върху това, чувстваше дълбока тревога. Бе дори по-лошо, отколкото да се държи постоянно за полите й, а още по-обиден бе фактът, че търсеше убежище край леглото на Мелани и кротко се залисваше в игрите, подсказани от нея, или слушаше приказки, които тя му разказваше. Уейд обожаваше „леличка“ защото гласът й бе гальовен, защото му се усмихваше и никога не му казваше: „Млъкни, Уейд! Заболя ме главата от тебе“, или: „за Бога, Уейд, стой мирен!“
	Скарлет нямаше нито време, нито потребност да го приласкае, но изпитваше ревност, когато виждаше как Мелани се държи с него. Един ден го завари изправен на главата си в леглото на Мелани, а в следващия миг той се стовари върху леля си, при което Скарлет му удари плесница.
	— Как можеш да тормозиш леличка тъй, като знаеш, че е болна? Бягай бързо да си играеш на двора и да не си посмял да влезеш повече тук.
	Мелани протегна слабата си ръка и привлече разплаканото момченце към себе си:
	— Хайде, Уейд, успокой се! Ти го направи, без да искаш, нали? Моля те, позволи му да остане при мене, Скарлет, той не ми пречи. Нека поне за него да се грижа. Това е единственото, което мога да върша, докато се съвзема, а ти и бездруго си претрупана с работа.
	— Не бъди глупава, Мели — отряза Скарлет. — Не стига, че толкова бавно се оправяш, а отгоре на всичко му разрешаваш да ти скача по корема. А тебе, Уейд, ако те пипна още веднъж на леглото на леличка, ще те пребия. И престани да подсмърчаш. Вечно подсмърчаш. Я да се държиш като мъж.
	Разплакан, Уейд побягна да се скрие зад къщата. Мелани прехапа устни с насълзени очи, а в коридора Мами, която бе станала свидетел на сцената, се нацупи неодобрително и мощната й гръд се развълнува. Ала повече никой не се осмели да противоречи на Скарлет през тези дни. Бояха се от острия й език, от новата личност, която се бе изправила пред тях в стария, добре познат облик.
	Скарлет държеше в свои ръце върховната власт в Тара и както често се случва с хората, издигнали се внезапно, всички тиранични инстинкти, скрити в природата й, се развихриха. Не че бе груба по характер. Просто бе изплашена и неуверена в себе си, а резкият й маниер служеше като прикритие, за да не би останалите да отгатнат несигурността й и да я лишат от първенството й. Освен това чувстваше някакво неизпитано дотогава удоволствие, когато крещеше на околните и виждаше, че се страхуват от нея. Това поуспокояваше разклатените й нерви. Понякога отсечените й заповеди караха Порк да се цупи жално, а Мами да мърмори полугласно: „Някои хора май много са вирнали нос напоследък.“ Тогава сама се чудеше къде бяха изчезнали добрите й обноски. Цялата учтивост и благост, на които Елен с толкова труд я бе приучила, бяха отлетели, както есен листата отлитат от дърветата още при първия студен вятър.
	Безброй пъти Елен й бе повтаряла: „Бъди, твърда, но любезна с подчинените си, особено с негрите.“ Но бъдеше ли любезна, негрите по цял ден щяха да си седят в кухнята и да си бъбрят за доброто старо време, когато от домашната прислуга не се бе изисквало да върши полска работа.
	„Обичай и закриляй сестрите си. Бъди добра към страдащите — беше казвала Елен. — Храни съчувствие към хората, които са изпаднали в беда или на чието сърце тежи мъка.“
	Ала сега тя не можеше да обича сестрите си. Те висяха като воденичен камък на шията й. Колкото до грижите, не ги ли миеше и решеше, не ги ли хранеше, дори с цената на цели километри, извървени пеш, за да намери зеленчуци? Не беше ли се научила да дои и крава, макар че винаги примираше, когато страшното животно разклатеше рога насреща й? А да е добра и състрадателна, означаваше да губи излишно време. Ако бе прекалено внимателна, те вероятно щяха да пожелаят по-дълго да останат на легло, а тя искаше да се изправят на крака възможно по-скоро, за да има повече помощници.
	Те се съвземаха бавно и лежаха в постелята си мършави и изнемощели. Оказа се, че докато са били в безсъзнание, светът се е променил неузнаваемо: янките бяха идвали, негрите бяха избягали и майка им бе починала. Съзнанието им отказваше да възприеме тези три невероятни събития. Биха повярвали охотно, че още не са дошли на себе си и че тези неща не са се случили в действителност. А Скарлет бе толкова променена, че в никакъв случай не можеше да е истинска. Когато, облегната на таблата на леглото, им набелязваше задачите, определени за тях, щом позаякнеха, те я гледаха като кошмарно привидение. Съвсем не можеха да смелят мисълта, че вече не разполагат със сто роби и че една дама от фамилията О’Хара трябва да върши физическа работа.
	— Но, сестричке — обади се веднъж Карийн с посърнало от смайване и уплаха миловидно личице, — аз не ще мога да цепя дърва. На какво ще заприличат ръцете ми?
	— Виж моите — отвърна й Скарлет и със злощастна усмивка протегна дланите си, покрити с мехури и мазоли.
	— Намирам, че е отвратително от твоя страна да разговаряш с мене и бебчето по тоя начин! — извика Сюелин. — Сигурно само лъжеш и се опитваш да ни плашиш. Ако беше тук мама, нямаше да ти позволи да ни държиш такъв тон. Дърва да цепим, виж я ти!
	Сюелин погледна с безсилна злоба по-голямата си сестра, уверена, че Скарлет им говори тези неща само от желание да ги измъчва. Сюелин доскоро беше с единия крак в гроба, бе изгубила майка си и се чувстваше самотна и уплашена, затова й се щеше да я глезят и да треперят над нея. Вместо това Скарлет идваше всяка сутрин да ги погледне над таблата, доволна, че оздравяват, и с омразен и необичаен блясък в продълговатите си зелени очи им говореше разни врели-некипели за оправяне на легла, приготвяне на закуска, мъкнене на кофи с вода и цепене на дърва. Сякаш изпитваше удоволствие да се гаври с тях.
	А Скарлет наистина им изреждаше тези задължения не без удоволствие. Тя упражняваше тирания над негрите и всяваше душевен смут у сестрите си не само защото бе твърде притеснена и изнервена, но и защото това поведение й помагаше да заглуши огорчението си, че всичко, на което я е учила Елен, се е оказало неуместно.
	Онова, което майка й бе проповядвала, вече нямаше никаква стойност и сърцето на Скарлет бе наранено и изпълнено с недоумение. Тя не се досещаше, че Елен не е могла да предвиди сриването на цялата цивилизация, според чиито норми бе възпитавала дъщерите си, не е могла да предскаже, че те ще изгубят положението си в обществото, за което тъй изкусно ги бе подготвила. Не й идваше наум, че когато е наставлявала момичетата си да бъдат мили и любезни, почтени и кротки, скромни и искрени, Елен е виждала бъдещето им като копие на своя собствен живот — ведър, спокоен и еднообразен. Според нея съдбата винаги биваше благосклонна към жените, усвоили тези уроци.
	Сега Скарлет си повтаряше с отчаяние: „Нищо, съвсем нищичко от онова, на което тя ме научи, не може да ми помогне! Какво бих спечелила с добрина? За какво ми е нужна благовъзпитаност? По-добре да се бях научила да ора и да бера памук като негрите. О, мамо, ти си се лъгала!“
	Тя не си даваше сметка, че подреденият свят на Елен е изчезнал и неговото място е заел един жесток и суров свят, в който царуват други закони. Съзнаваше само — или тъй смяташе поне, — че майка й се е заблуждавала и че трябва бързо да се промени, за да оцелее в този нов свят, за който беше неподготвена.
	Единствено чувството й към Тара се запази непроменено. Всеки път, когато се връщаше от полето капнала от умора, само щом зърнеше нашироко застроената бяла къща, сърцето и се изпълваше с гордост и радост, че се прибира в родното огнище. Всеки път, щом погледнеше през прозореца си към зелените пасища, червените ниви и оплетените блатни гъсталаци, обземаше я благоговение пред неизразимата им красота. Любовта й към тази земя с плавни вълнисти хълмчета, покрити с плодородна почва — свидната червена земя, преливаща в кървавоалено, винено, керемидено и пурпурно, която чудотворно сътворяваше нежнозелени храстчета, осеяни с бял пух, — тази любов бе единствената частица от Скарлет, останала непокътната, когато всичко друго се променяше издъно. Никъде другаде по света нямаше такава земя.
	Когато гледаше Тара, разбираше донякъде защо се водят войни. Рет не беше прав, че само парите са причината. Не, мъжете се биеха за тези хълмисти простори, леко набраздени от плуга, за ширналите се зелени пасища с ниско окосена трева, за ленивите жълти реки и белите къщи, потънали в прохладните сенки на магнолиите. Единствено заради това си струваше да се борят хората — за своята червена земя, която после щеше да принадлежи на синовете им, а след години да ражда памук и за внуците им.
	Изпотъпканата земя бе единственото, което й бе останало, след като майка й и Ашли ги нямаше вече, Джералд бе изпаднал в старческо слабоумие от преживяното, а парите, робите, сигурността и положението й за една нощ бяха изчезнали като дим. От дълбините на съзнанието й, сякаш от друг свят, изплува споменът за един разговор: баща й бе заявил, че земята е единственото, за което си струва човек да се бори. Как бе могла да е тъй глупава и невежа тогава, та да не схване дълбоката истина в неговите думи.
	„Тя е единственото трайно нещо на този свят… и за всеки с поне капчица ирландска кръв земята, на която живее, е свидна като майка. Тя е едничката, за която си струва човек да се труди, да се бори, да умре дори.“
	Да, Тара заслужаваше да се борят за нея и Скарлет приемаше простичко и безусловно тази борба. Никой нямаше да успее да й отнеме Тара. Тя не би склонила да остави себе си и близките си на милостта на роднини. Щеше да задържи Тара, та дори ако трябваше да съсипе от работа всички в имението.


>>	Глава XXVI

	Изминаха две седмици, откакто Скарлет бе пристигнала от Атланта в Тара, и най-големият мехур на ходилото й загнои. Кракът й тъй се поду, че бе невъзможно да обуе обувка, та куцаше, като стъпваше само на петата си. Дълбоката гнойна рана на пръста й я докарваше до отчаяние. Ами ако развиеше гангрена, както войниците от раните си? Наблизо нямаше никакъв лекар и щеше да умре. Колкото и горчив да беше животът й в този момент, тя нямаше никакво желание да го напусне. Пък и кой би се грижил за Тара, ако умре?
	Като се завърна, отначало се надяваше, че старата енергия и жизненост на Джералд ще се възродят и той ще поеме нещата в свои ръце, ала през двете седмици тази надежда изчезна. Сега знаеше със сигурност — независимо дали това й харесваше, или не, — че плантацията и хората в нея лягат върху нейните две неопитни ръце, защото Джералд все тъй си седеше тихо и мирно, сякаш потънал в сън, плашещо безучастен към всичко наоколо и необичайно кротък. На молбите й за съвет отвръщаше неизменно: „Прави каквото намериш за добре, дъще“, или — което бе още по-лошо — „Посъветвай се с майка си, котенце.“
	Той нямаше да се съвземе вече. Скарлет осъзна и прие неизбежната истина, че до края на дните си Джералд все ще чака Елен и ще се ослушва за нея. Живееше в някакъв свой забулен и нереален свят, където времето бе спряло и Елен все беше в съседната стая. С нейната смърт сякаш бяха пресъхнали жизнените му сокове и той внезапно бе лишен и от безграничната си самоувереност, и от дързостта си, и от непресекващата си енергия. Елен бе публиката, пред която някога се разиграваше увлекателният и бурен спектакъл на неговия живот. Сега завесата бе паднала, светлините на рампата бяха угаснали и публиката я нямаше, а старият актьор бе останал на празната сцена и напусто чакаше някой да му подаде реплики.
	Тази сутрин къщата бе тиха, защото всички освен Скарлет, Уейд и трите болни момичета бяха отишли в блатата да дирят свинята. Дори Джералд бе проявил известен интерес и с едно намотано въже, метнато на рамо, бе тръгнал през разораното поле, подкрепян от Порк. Сюелин и Карийн, наплакали се до изтощение, бяха заспали; това се повтаряше по няколко пъти на ден, защото сетеха ли се за Елен, по хлътналите им бузи рукваха сълзи на слабост и скръб. Мелани, която този ден се бе привдигнала за пръв път, седеше подпряна на възглавници и покрита с окърпен чаршаф, заградена от двете бебета; с една ръка поддържаше пухкавата руса главица на своето дете, а с другата също тъй нежно подкрепяше къдравата черна главица на момченцето на Дилси. В краката й бе седнал Уейд и слушаше приказка.
	За Скарлет тишината в Тара бе непоносима, защото твърде остро й напомняше гробното безмълвие, надвиснало над пустата околност, която бе прекосила през онзи дълъг ден на пътуването им от Атланта. Кравата и телето от часове не бяха издали нито звук. Пред прозореца й не цвърчаха птички и дори семейството присмехулници, които от поколения живееха сред шумолящите клони на магнолията, не нарушаваха покоя с песен. Тя бе притеглила един нисък стол до отворения прозорец на спалнята си и с вдигнати над коленете поли и брадичка, подпряна на скръстените й върху перваза ръце, гледаше входната алея, поляната и празното зелено пасище отвъд пътя. Край нея имаше ведро с вода от кладенеца и от време на време тя потапяше в него болния си крак, смръщена от парещата болка.
	Изведнъж ядосано завря брадичка в свивката на ръката си. Пръстът беше забрал точно когато тя най-много се нуждаеше от силите си. Тия глупаци никога нямаше да уловят свинята. Седмица бе изминала, додето хванат прасенцата едно по едно, а ето че след цели две седмици майка им все още бе на свобода. Скарлет не се и съмняваше, че ако е с тях в блатата, само ще запретне поли, ще метне въжето и ще пипне животното в примката, преди останалите да успеят да гъкнат.
	Но дори и да хванеха свинята, ако я хванеха изобщо, какво щяха да правят, след като изядяха нея и прасенцата й? Животът нямаше да спре, нито апетитът им щеше да секне. Идваше зима, а те щяха да са без храна, дори и нищожните остатъци от зеленчуци от съседните градини нямаше да ги има. Трябваше им сушен грах, сорго, брашно, ориз и… и… о, колко много неща още! Царевица и памуково семе за пролетната сеитба, а също и нови дрехи. Откъде щеше да намери всичко това и как щеше да плати за него?
	Беше преровила тайно джобовете на Джералд и кутията, където държеше парите си, но откри само куп конфедерационни облигации и три хиляди долара в конфедерационни банкноти. Помисли си с горчива ирония, че биха им стигнали колкото веднъж да се нахранят до насита, защото тези пари в момента нямаха никаква стойност. Но дори да имаше пари и да намереше храна, как щеше да я докара в Тара? Защо Господ допусна старият кон да умре? Дори тази дръглива кранта, която Рет открадна, щеше да им бъде огромна подкрепа. Ах, колко хубави бяха онези загладени мулета, които лудееха навремето из пасището зад пътя, ами разкошните коне за каретата, ами малката й кобилка, понитата на сестрите й, буйният жребец на Джералд, препускащ като вятър с отхвърчащи изпод копитата му бучки пръст! О, какво не би дала да има сега дори най-упоритото муле на света!
	Е, добре, щом кракът й оздравееше, тя щеше да иде пеша до Джоунсбъро. Никога не беше извървявала толкова голямо разстояние, но щеше да го стори. Дори ако янките бяха изгорили града до основи, все щеше да открие някой да я посъветва откъде да купи храна. Пред очите й изникна изпитото личице на Уейд. Детето често повтаряше, че не обича ямс. Ядеше му се кокоша кълка с ориз и сос.
	Изведнъж ярката слънчева светлина, обляла предния двор, се замъгли и очертанията на дърветата се размазаха пред плувналите й в сълзи очи. Скарлет отпусна глава на ръцете си и се помъчи да се овладее. От плач нямаше полза. Женските сълзи можеха да помогнат единствено в присъствието на мъж, от когото очакваш услуга. Както се беше свила и стискаше очи, за да пропъди сълзите, неочаквано я стресна шум от конски копита. Ала тя не вдигна глава. Твърде често през последните две седмици този звук й се бе причувал и денем, и нощем, както си въобразяваше, че долавя и шумоленето на копринената рокля на Елен. Сърцето й, както винаги в такива моменти, задумка, преди да успее да си заповяда строго: „Не бъди глупачка.“
	Ала бързият тропот на копитата взе да се забавя удивително правдоподобно и конският тръс се превърна в бавен ход, а по чакълената алея отмерено заскърцаха камъчета. Наистина беше кон… може би Тарлтънови или Фонтейнови! Тя бързо вдигна очи. Беше един кавалерист янки.
	Преди още да се осъзнае, тя се скри инстинктивно зад завесата и се вгледа като омагьосана в него през прозирните гънки, тъй стресната от неочакваната му поява, че дори дишането й спря за миг.
	Той седеше отпуснат на седлото — набит, грубоват на вид мъж, чиято рошава черна брада стърчеше на всички страни над разкопчаната синя куртка. Малките му сближени очички примигваха срещу слънцето и невъзмутимо оглеждаха къщата изпод козирката на тясната му синя шапка. Той слезе бавно от коня си и метна поводите на коневръза. Скарлет изохка внезапно и болезнено като след силен удар в стомаха. Истински янки — с дълъг пищов на кръста! А тя беше сама в къщата с трите болни момичета и с децата!
	Додето той бавно приближаваше по пътеката с ръка на кобура, а ситните му като мъниста очи шареха наляво и надясно, в съзнанието й като в калейдоскоп се завъртяха безредни картини от полугласните разкази на леля Питипат за нападения срещу беззащитни жени, прерязани гърла, хора, изгорени живи в къщите им, пронизани с щик деца, защото плачели — всички неописуеми ужаси, свързани неразривно с думата „янки“.
	Първият подтик, породен от паниката, бе да се скрие в дрешника, да се пъхне под кревата, да хукне по предните стълби и с писъци за помощ да се спусне към блатата — каквото и да е, но да избяга от него. После чу предпазливите му стъпки по предните стълби, усети го как се прокрадва в коридора и разбра, че пътят й за бягство е отрязан. Вкочанена от страх, тя го чуваше как обикаля от стая в стая на долния етаж, стъпките му ставаха все по-уверени, когато не откри никого. Сега беше в трапезарията, а след миг щеше да влезе и в кухнята.
	При мисълта за кухнята в гърдите на Скарлет внезапно бликна ярост, тъй силна, че преряза сърцето й като с нож и помете страха. Кухнята! На огъня имаше две тенджери, едната с ошав от ябълки, а другата — с гювеч от зеленчуците, донесени с такъв труд от градините на Уилкс и Макинтош — обедът, който трябваше да нахрани девет гладни гърла, а едва стигаше за двамина. Скарлет с часове бе потискала глада си, за да изчака връщането на останалите, и мисълта, че натрапникът ще излапа оскъдното им ядене, я накара да се разтрепери от гняв.
	Проклетници! Те бяха нахълтали в Тара като скакалци и бяха обрекли жителите й на гладна смърт, а сега пак се връщаха, та да откраднат и последните жалки остатъци. Празният й стомах се сгърчи. Ей Богу, този янки поне нямаше да открадне нищо повече!
	Тя събу износената си обувка от здравия крак и бързо отиде боса до бюрото, без да усеща болката в пръста си. Отвори безшумно най-горното чекмедже и стисна здраво тежкия пистолет, донесен от Атланта — оръжието, което Чарлс бе носил, но с което никога не бе стрелял. После се пресегна към кожения патрондаш, висящ на стената под сабята му, и извади един патрон. Постави го на място с нетрепваща ръка. Бързо и все тъй безшумно тя изтича по коридора и се спусна по стълбите, като се крепеше с една ръка на перилата, а с другата, притисната плътно до тялото, държеше пистолета, скрит в гънките на роклята й.
	— Кой е там? — извика носов глас и тя замръзна на средата на стълбите, а кръвта бучеше толкова силно в ушите й, че почти не чуваше. — Спри или ще стрелям — раздаде се отново гласът.
	Той беше застанал на вратата на трапезарията, напрегнат като за скок, с пистолет в едната ръка, а в другата хванал малката кутия за шевни принадлежности от розово дърво, в която имаше златен напръстник, ножички със златни дръжки и шмиргелово калъфче за игли във формата на жълъдче със златно капаче. От страх краката на Скарлет се вледениха до коленете, но лицето й бе изкривено от ярост. Шевната кутия на Елен в неговите ръце. Тя искаше да извика: „Остави я! Остави я веднага, мръсник такъв!“ — но не можеше да изрече нито дума. Само го гледаше втренчено над парапета и видя как на суровото му напрегнато лице се появи леко презрителна, но и донякъде предразполагаща усмивка.
	— Имало значи някой у дома — каза той, пъхна обратно пистолета си в кобура и като прекоси вестибюла, застана точно под нея.
	— Самичка ли си тук, девойче?
	Тя светкавично вдигна пистолета над перилата и го насочи право към смаяното му брадясало лице. Преди той да успее да посегне към колана си, Скарлет дръпна спусъка. Силният откат на пистолета я накара да се олюлее, ушите и писнаха от гърмежа и лютив дим опари ноздрите й. Човекът полетя назад и се строполи по гръб тъй тежко, че разтърси мебелите. Кутията, изплъзнала се от ръката му, изтрака на пода и съдържанието й се пръсна. Като насън Скарлет изтича по стълбите и застана над главата му, вгледана в онова, което бе останало от лицето му — на мястото на носа зееше кървава дупка, а изцъклените очи бяха обгорени от барута. Тогава от лицето и от тила му по лъснатия под плъзнаха две струи кръв.
	Да, той беше мъртъв. Нямаше съмнение. Тя бе убила човек.
	Димът бавно се изви към тавана, а кървавите струи се разляха нашироко в краката й. Един миг, равен на вечност, тя стоя като закована и в неподвижното и горещо лятно утро всеки незначителен звук и мирис сякаш се усилваше многократно — бързите удари на сърцето й, подобни на барабанен ритъм, лекото шумолене на листата на магнолиевото дръвче, далечният жален крясък на блатна птица и благоуханният аромат на цветята под прозореца.
	Тя бе убила човек — тя, която винаги се страхуваше да не застрелят някое животно пред очите й по време на лов и не можеше да слуша как квичи прасе под ножа или как пищи заек в примка. „Убийство! — мислеше си Скарлет вяло и безстрастно. — Аз извърших убийство. О, невъзможно е това да се случва с мене.“ Погледът й попадна върху късата космата ръка, която лежеше на пода съвсем близо до кутията на Елен, и тази гледка внезапно я оживи отново и я изпълни с енергия и чувство на безмилостна, дива радост. Щеше й се да стъпи с крак в кървящата рана на мястото на носа му и да почувства с удоволствие топлата му кръв по босите си ходила. Беше извоювала поне малко възмездие за Тара… и за Елен.
	По коридора на горния етаж се разнесоха забързани равномерни стъпки, после притихнаха и пак се чуха — вече съвсем несигурни и провлечени, съпроводени от почукване на метален предмет. Усещането за време и действителност започваше да се възвръща у Скарлет; тя вдигна очи и видя Мелани, застанала на най-горното стъпало, само по окъсаната риза, която й служеше за нощница, отпуснала немощно ръка под тежестта на сабята на Чарлс. Мелани с един поглед обхвана гледката на долния етаж — простряното тяло в синя куртка, потънало в локва кръв, кутията за шевни принадлежности край него, босата Скарлет с посивяло лице, стиснала дългоцевия пистолет.
	Очите й безмълвно срещнаха очите на Скарлет. На кроткото й лице сега светеха мрачна гордост и одобрение, а на устните й играеше странна усмивка, чието яростно злорадство не отстъпваше на чувствата, бушуващи в гърдите на Скарлет.
	„Но тя… тя е също като мене! Разбира добре какво изпитвам! — мярна се в главата на Скарлет през този дълъг момент. — Не би се поколебала да стори същото!“
	Тя отново вдигна развълнуван поглед към слабата олюляваща се жена, към която до тази минута бе хранила само неприязън и презрение. Сега, борещо се с омразата към съпругата на Ашли, у нея се надигаше чувство на възхищение и симпатия… В един кратък миг на прозрение, непомрачен от дребнавости, тя осъзна, че зад нежния гласец и плахите очи на Мелани се крие несломима воля, а кроткият й нрав таи неподозирано мъжество.
	— Скарлет! Скарлет! — глухо се дочуха слабите изплашени гласове на Сюелин и Карийн през затворената врата на стаята им, а тъничкият глас на Уейд изпищя: — Леличко! Леличко!
	Мелани бързо сложи пръст на устните си, остави сабята на стълбите и с мъка се запъти по коридора към стаята на болните момичета.
	— Не се плашете, пиленца! — долетя гласът й и в него прозвучаха нотки на закачлива веселост. — Сестра ви се опитваше да почисти от ръжда пистолета на Чарлс, а той взе, че гръмна и я изплаши до смърт… Успокой се, Уейд Хамптън, мама просто стреляше на шега с пистолета на твоя мил татко. Като порастеш, ще даде и на тебе да стреляш с него.
	„Как хладнокръвно лъже! — рече си Скарлет с възхищение. — Аз не бих могла да го измисля тъй бързо. Само че защо е нужна тази лъжа. Нека знаят какво съм направила.“
	Тя пак погледна към тялото в краката си и изпита погнуса след уталожилите се чувства на страх и ярост, а коленете й нервно затрепераха. Мелани се довлече отново до стълбите и заслиза бавно, вкопчена в перилата, с прехапани безкръвни устни.
	— Върни се в леглото, глупаво момиче! Да умреш ли искаш? — извика Скарлет, но полуголата Мелани продължи да слиза с усилие.
	— Скарлет — пошепна тя, — трябва да го измъкнем и да го погребем. Може да не е бил сам и ако го намерят тук… — Тя се подпря на рамото на Скарлет, за да запази равновесие.
	— Сигурно е бил сам — отвърна Скарлет. — Не видях никой друг от прозореца. Трябва да е дезертьор.
	— Дори да е бил сам, никой не бива да узнае за случилото се. Негрите могат да се разприказват и тогава онези ще дойдат да те приберат. Скарлет, трябва да го скрием, преди да са се върнали от блатата.
	Скарлет се замисли, подбудена към действие от трескавата настойчивост в тона на Мелани.
	— Мога да го заровя в края на градината, под беседката — почвата е рохкава, защото Порк скоро изрови бурето с уиски. Но как ще го отнеса дотам?
	— Ще хванем и двете по един крак и ще го влачим — заяви Мелани решително.
	Скарлет неволно почувства, че възхищението й към Мелани расте.
	— Ти не можеш да помръднеш и котка. Аз ще го завлека — каза тя сърдито. — Връщай се в леглото. Това напрягане ще те довърши. Не се опитвай да ми помагаш, защото ще ме накараш да те отнеса в спалнята на ръце.
	Пребледнялото лице на Мелани разцъфна в нежна, пълна с разбиране усмивка.
	— Ти си много, много добра, Скарлет — промълви и леко докосна с устни бузата на Скарлет. После продължи, без да й позволи да се опомни от смайването. — Ако можеш да го измъкнеш, аз пък ще оправя тази… тази бъркотия, преди да са се прибрали другите. И още нещо, Скарлет…
	— Да?
	— Смяташ ли, че ще бъде безчестно да претърсим раницата му? Може би има нещо за ядене.
	— Съвсем не смятам — отвърна Скарлет, раздразнена, че сама не се е сетила. — Заеми се с раницата, а аз ще преровя джобовете му.
	Като се наведе с отвращение над мъртвия, доразкопча куртката му и започна усърдно да претърсва джобовете му.
	— Мили Боже — прошепна тя, когато измъкна един издут портфейл, пристегнат с парцалче. — Мелани… Мели, виж, май е натъпкан с пари!
	Мелани не каза нищо, само се отпусна внезапно на пода и се облегна на стената.
	— Ти го разгледай — пророни тя. — На мене малко ми се вие свят.
	Скарлет разкъса парцалчето и с треперещи ръце разгърна кожения портфейл.
	— Мелани, погледни… Погледни само!
	Мелани погледна и очите й се разшириха. Вътре имаше цяла пачка банкноти от зелените долари на Съюза, между които се мяркаха и пари на Конфедерацията, а най-отдолу блестяха три златни монети — една от десет и две от пет долара.
	— Не се бави да ги броиш сега — каза Мелани, тъй като Скарлет бе започнала да прехвърля парите между пръстите си. — Нямаме време.
	— Ти разбираш ли, Мелани, тези пари означават храна за нас!
	— Да, да, скъпа. Зная, но сега нямаме време. Прегледай и другите джобове, а аз ще преровя раницата.
	Но на Скарлет съвсем не й се щеше да изпуска портфейла от ръцете си. Светли възможности се откриваха пред очите й — истински пари, конят на този янки, храна! Значи имаше Господ все пак и той се грижеше за нещастните, макар да бе избрал твърде странен начин за това. Тя седеше с подвити крака на пода и гледаше портфейла с унесена усмивка. Храна! Мелани го изтръгна от ръцете й.
	— Бързай! — кратко напомни тя.
	В джобовете на панталоните не намери нищо освен парче свещ, двуостър нож, кесийка с тютюн и тънко шнурче. Мелани измъкна от раницата малък пакет кафе, чийто аромат вдъхна с такова наслаждение, сякаш бе чуден парфюм, после — плик със сухар, а след това, с внезапно променено лице, извади миниатюра с лика на младо момиче, обсипана със ситни перли, гранатова брошка, две масивни гривни с висящи златни верижки, златен напръстник, една сребърна бебешка чашка, златни ножички за ръкоделие, пръстен със скъпоценен камък и чифт обици с крушовидни диаманти — все неща, чиято стойност можеха да отгатнат дори неопитните в това отношение момичета.
	— Крадец! — прошепна Мелани, като се отдръпна инстинктивно от мъртвото тяло. — Скарлет, та той е откраднал всичко това!
	— Разбира се — отвърна Скарлет. — И тук беше дошъл с намерение да отмъкне нещо.
	— Радвам се, че го уби — промълви Мелани и в очите й се появи студен блясък. — Побързай сега, скъпа, и го измъкни оттук.
	Скарлет се наведе, хвана мъртвеца за ботушите и го затегли. Колко тежък беше и как внезапно отслабнала се почувства! Ами ако не успее да го помръдне? Като се обърна с гръб към трупа, пое краката му под мишниците си, напрегна всичките си сили и направи крачка напред. Той се поотмести и тя го повлече на тласъци. Възпаленият й крак, забравен във възбудата, сега запулсира болезнено и като изскърца със зъби, Скарлет прехвърли тежестта върху петата си. Напрегната докрай, с рукнала от челото й пот, успя да го довлече до края на хола, а една кървава диря бележеше пътя й.
	— Ако изцапа с кръв двора, няма да успеем да заличим следите — задъхано продума тя. — Дай ми ризата си, Мелани, за да я омотая около главата му.
	Бледото лице на Мелани поруменя.
	— Не бъди глупава! Няма да те гледам — каза Скарлет. — Ако имах фуста или дълги гащи, тях щях да ги използвам.
	Мелани приклекна край стената, изхлузи окъсаната ленена дреха през главата си и мълчаливо я подхвърли на Скарлет, като се прикриваше с ръце.
	„Слава Богу, че не съм толкова стеснителна“ — помисли си Скарлет, по-скоро почувствала, отколкото видяла с очите си болезненото притеснение на Мелани, додето омотаваше парцаливата риза около обезобразеното лице.
	С още няколко тласъка тя изтегли тялото към задната веранда и като спря, за да избърше чело с опакото на дланта си, се извърна към Мелани, седнала до стената с притиснати към оголената си гръд мършави колене. Скарлет с раздразнение си помисли колко глупаво бе от страна на Мелани да проявява свенливост в такъв момент. Това бе типично за свръхделикатното й поведение, което винаги бе пораждало презрение у Скарлет. Тогава я обзе срам. Все пак… все пак Мелани се бе довлякла от леглото тъй скоро след едно тежко раждане, за да й се притече на помощ с оръжие, което и за нея самата беше прекалено тежко. За такава постъпка се изискваше кураж — особен кураж, какъвто Скарлет съзнаваше, че не притежава, — подобен на тънка, но непречупваща се стомана, на фина, но издръжлива копринена нишка. Мелани го бе проявила и в страшната нощ, когато падна Атланта, и по време на дългото им пътуване към Тара. Това бе същото, недоловимо отведнъж, лишено от показност мъжество на Уилксови, което Скарлет не можеше да проумее, но неохотно му отдаваше дължимото уважение.
	— Иди да си легнеш — подхвърли тя през рамо. — Рискуваш живота си, ако не го сториш. Аз ще почистя тук, като го заровя.
	— Ще забърша с едно от парцалените килимчета — прошепна Мелани, като гледаше локвата кръв с едва сдържана погнуса.
	— Е, добре, погуби се самичка тогава и знай, че окото ми няма да мигне! Ако някой от нашите дойде, преди да съм свършила, задръж го в къщата и обясни, че конят сам е дошъл отнякъде.
	Мелани трепереше под ярките слънчеви лъчи, запушила уши, за да не чува зловещото потропване на окървавената глава по стълбите.
	Никой не попита откъде се е взел конят. Помислиха, че се е отделил от някой отряд по време на битката, а за тях това бе добре дошло. Убитият янки лежеше под беседката в плитката дупка, изкопана от Скарлет. Отвесните прътове, които поддържаха гъстите лози, бяха изгнили и същата нощ Скарлет ги преряза с кухненския нож, та буйните ластари се свлякоха и затрупаха гроба. В следващите дни, докато въвеждаше ред из имението, тя не нареди да се подменят колоните и ако негрите се досещаха за причината, гласно поне не изразиха нищо.
	Никакъв дух не се надигна от плиткия гроб да я преследва в дългите нощи, когато лежеше будна и не можеше да заспи от умора. Не изпитваше ужас, нито угризения при спомена за случилото се. Не можеше да си обясни това свое хладнокръвие, когато само месец по-рано за нищо на света не би се осмелила да го стори. Прелестната млада мисис Хамилтън с трапчинки на бузите, с игриво полюшващи се обици, по детски безпомощна и мила, беше застреляла от упор един човек право в лицето, а после го бе заровила в надве-натри изкопана яма! Скарлет мрачно се усмихваше, като си представяше колко поразени щяха да бъдат всичките й познати, ако узнаеха за деянието й.
	„Няма да мисля повече за това — реши тя. — Станалото — станало, пък и ако не бях го убила, щях да съм последна глупачка. Все пак… все пак допускам, че съм се попроменила, откакто се върнах у дома, иначе не бих могла да го направя.“
	Без да го съзнава ясно, Скарлет бе скътала спомена за ужасната случка дълбоко в съзнанието си и всеки път, щом биваше изправена пред неприятна и трудна задача, една мисъл й даваше сили: „След като извърших убийство, ще успея и с това да се справя.“
	Всъщност се бе променила много повече, отколкото предполагаше, и коравата черупка, обвила сърцето й в деня, когато бе лежала край негърските бараки в Дванайсетте дъба, ставаше все по-плътна.
	Сега, когато се бе сдобила с кон, Скарлет имаше възможност сама да разбере каква е съдбата на съседите им. Откакто се бе прибрала, хиляди пъти си беше задавала един и същ отчаян въпрос: „Нима ние сме единствените останали в окръга? Всички други имения ли са опожарени? Всички ли са избягали в Мейкън?“ Споменът от развалините на Дванайсетте дъба, имението на Макинтош и малката къщичка на Слатъриеви беше още пресен в паметта й и тя едва ли не се боеше да научи истината. Реши да отиде най-напред до Фонтейнови не толкава защото бяха най-близките им съседи, а защото се надяваше да намери там стария доктор Фонтейн. Мелани имаше нужда от лекар. Тя се съвземаше трудно и Скарлет се тревожеше от нейната прозрачна бледнина и слабост.
	И тъй, още първия ден, когато пръстът й заздравя, колкото да се обуе, тя яхна коня на мъртвия янки. С единия крак, пъхнат в скъсеното стреме, а другия, преметнат през лъка на мъжкото седло, тъй като дамско нямаше, тя пое през полята към имението Мимоза, предварително подготвена да завари къщата превърната в пепелище.
	За нейна изненада и радост поизбелялата, измазана в жълто къща все тъй си стоеше сред мимозите и изглеждаше непроменена. Топла вълна на щастие заля разчувстваната до сълзи Скарлет, когато отвътре излязоха трите жени от семейството и се хвърлиха да я посрещнат с целувки и радостни викове.
	Но когато си размениха първите развълнувани и горещи приветствия и всички влязоха в трапезарията, в сърцето на Скарлет повя хлад. Янките не бяха стигнали до Мимоза, защото беше далече от главния път. Това означаваше, че Фонтейнови все още разполагат с добитък и провизии, ала и тук владееше същото странно безмълвие, както в Тара и в цялата околност. Всички роби освен четири жени от домашната прислуга бяха избягали, подплашени от янките. В цялата плантация нямаше нито един мъж, освен ако Джо, момченцето на Сали, доскоро пеленаче, можеше да се брои за мъж. В голямата къща живееха сами трите жени: баба Фонтейн, която бе над седемдесетгодишна, снаха й, наричана от всички „Младата мис“, въпреки че бе прехвърлила петдесетте, и Сали — едва навършила двайсет. Бяха откъснати от всичките си съседи и напълно беззащитни, но ако се страхуваха, това поне не личеше по лицата им. Скарлет си рече, че Младата мис и Сали вероятно твърде много се боят от крехката като порцелан, но несломима баба Фонтейн, за да посмеят да изразят гласно безпокойството си. Тя самата се побояваше от старата дама заради острия й поглед и още по-остър език, от който си бе патила в миналото.
	Макар тези три жени да не бяха кръвни роднини и разликата във възрастта им да бе значителна, очевидно ги свързваха родството по дух и неволите, които бяха преживели заедно. И трите носеха домашно пребоядисани траурни дрехи, и трите бяха изтощени, печални, тревожни, и трите изпълнени с горчивина, но тя не се изразяваше в смръщени лица и оплаквания, а някак неуловимо се мяркаше зад усмивките и приветствените думи. Робите им бяха избягали, парите им бяха обезценени, Джо, съпругът на Сали, бе загинал при Гетисбърг, а свекърва й също беше вдовица, защото младият доктор Фонтейн бе умрял от дизентерия при Виксбърг. Другите две момчета, Алекс и Тони, бяха нейде във Вирджиния и не се знаеше дали са живи или мъртви, а старият доктор Фонтейн бе заминал някъде с кавалерията на Уилър.
	— Дъртият глупак е на седемдесет и три години, макар че се мъчи да се изкара млад, но е налегнат от ревматизъм като шопар от бълхи — заяви баба Фонтейн с блеснали от гордост очи, които противоречаха на острия й тон.
	— Научихте ли някакви новини за положението в Атланта? — запита Скарлет, когато всички се настаниха удобно на столовете си. — Ние сме като живи погребани в Тара.
	— Какво приказваш, дете? — отвърна Старата мис, поела моментално разговора в свои ръце, както й беше навикът. — Че нали и ние сме на същия хал. Не знаем нищичко, освен че Шърман най-после е завзел града.
	— Завзел го е значи. А какво прави сега? Къде се бият?
	— А откъде, моля ти се, три самотни жени в глухата провинция, дето от седмици не са получавали ни писмо, ни вестник, могат да научат нещо за войната? — сприхаво отвърна старата дама. — Една от нашите негърки приказвала с някаква друга, а тя пък била видяла трета, която ходила в Джоунсбъро — по тоя начин единствено получаваме вести. Говори се, че янките се настанили в Атланта, за да дадат отдих на хората и конете си, а дали е вярно, или не — това не ми е известно повече, отколкото на тебе. Макар че, то се знае, имат нужда от почивка след тежката битка с нашите.
	— Само като си помисля, че през цялото време сте били в Тара, а ние да не знаем! — намеси се Младата мис. — Не мога да си простя, че не дойдох да проверя какво става. Ала след като негрите ни избягаха, тук имаше толкова много работа, че просто не можех да се откъсна. Все пак трябваше да намеря време да намина. Не постъпих като добра съседка. Но ние, разбира се, мислехме, че янките са опожарили Тара, както сториха с Дванайсетте дъба и имението на Макинтош, и че семейството ви е заминало за Мейкън. А за тебе, Скарлет, и понятие нямахме, че си се върнала.
	— А как иначе да мислим, когато негрите на мистър О’Хара дотичаха тук с изскочили от страх очи и ни казаха, че янките се канели да запалят Тара? — прекъсна я баба Фонтейн.
	— Дори и оттук се виждаше… — подхвана Сали, но старата дама властно я сряза.
	— Моля, аз разказвам сега. И тъй, те взеха да разправят, че янките разположили лагера си из цялата плантация и че вашите се приготвили да заминават за Мейкън. Същата вечер видяхме зарево от пожар откъм Тара, което се задържа цели часове и толкова изплаши глупавите ни негри, че всички се разбягаха. Какво е горяло тогава?
	— Всичкият ни памук на стойност сто и петдесет хиляди долара — с горчивина отвърна Скарлет.
	— Да се благодариш, че не е била къщата ви — заяви баба Фонтейн и подпря брадичка на бастуна си. — Памук винаги можете да отгледате, ама я вдигни къща. Впрочем бяхте ли почнали вече да берете памука?
	— Не — отговори Скарлет, — а сега почти всичкият е съсипан. Не вярвам да са се запазили повече от три бали в далечната нива край ручея, но каква ли полза от тях? Всичките ни полски работници избягаха и няма кой да го прибере.
	— Я виж ти, „всичките ни полски работници избягаха и няма кой да го прибере“! — имитира я подигравателно баба Фонтейн. — Че какво им е на твоите хубави лапички, мис, пък и на сестрите ти?
	— Аз? Аз да бера памук? — с отвращение възкликна Скарлет, сякаш старата дама й предлагаше да извърши някакво гнусно престъпление. — Да работя в плантацията като негърка? Като бяло нищожество? Като жените от семейството на Слатъри?
	— Какво значи бяло нищожество? Не, това поколение наистина само знае да се големее, а е мекушаво и съвсем негодно за работа! Знаеш ли ти, пиленце, че когато бях още момиче, баща ми напълно се разори и аз въобще не считах за унижение да се трудя честно с двете си ръце, та и на полето, додето татко не спечели достатъчно пари, за да купи още негри. И съм копала, и памук съм брала, и пак ще го правя, ако ми се наложи. А както гледам, ще ми се наложи. Бяло нищожество, гледай я ти!
	— О, мамо Фонтейн! — възкликна снаха й, като хвърляше умолителни погледи към двете момичета, за да й помогнат при укротяването на разгневената стара дама. — Това е било много отдавна, условията са били други, а днес времената са се променили.
	— Времената никога не се променят, щом става дума да се потрудим честно — отсече старицата, като мяташе мълнии и решително отказваше да се поддаде на увещания. — Срам ме е заради майка ти, Скарлет, че дъщеря й презира почтения труд и смята, че той превръща свестните хора в нищожества. „Когато Адам е орал и Ева е прела…“*
	[* „Когато Адам е орал, а Ева е прела, кой господар е бил тогаз?“ (нар. песен) — б.пр.]
	За да смени темата, Скарлет припряно запита:
	— Какво става с Тарлтънови и Калвъртови? И тях ли подпалиха? Избягаха ли в Мейкън?
	— Янките не са стигнали до Тарлтънови. Те са като нас, встрани от главния път. А виж, Калвъртови са пострадали много — откраднали са всичкия им добитък и кокошки, а негрите им до един са избягали с войниците… — започна да разказва Сали.
	Но баба Фонтейн не й позволи да довърши.
	— Ха! Че нали обещаваха на всички негърки копринени рокли и златни обици, как няма да ги подмамят! Катлийн Калвърт каза, че някои от войниците дори качили на конете зад себе си черните идиотки. Най-много, наместо със злато и коприна, да ги дарят с мулатчета, но не може да се каже, че кръвта на янките ще подобри породата им.
	— О, мамо Фонтейн!
	— Я моля ти се, Джейн, не прави такива стреснати физиономии! Тук няма неомъжени. А Господ е свидетел, че и по-рано сме виждали мулатчета.
	— Защо не са изгорили къщата на Калвъртови?
	— Къщата е била спасена благодарение на северняшкия акцент на втората мисис Калвърт и на Хилтън, техния надзирател янки — отвърна Старата мис, която винаги назоваваше бившата гувернантка „втората мисис Калвърт“, при все че първата бе починала преди двайсет години.
	— „Ние сме верни привърженици на Съюза“ — подигравателно започна да подражава старата дама, като гъгнеше думите през тънкия си дълъг нос. — Катлийн разправяше как те двамата се разсипали да се кълнат, че всички от Калвъртовото племе са чистокръвни янки. И всичко туй, след като мистър Калвърт остави костите си на бойното поле! След като Рейфърд падна при Гетисбърг, а Кейд е във Вирджиния с армията! Катлийн заяви, че предпочитала да запалят къщата, отколкото да понесе такова унижение. Каза, че Кейд щял да побеснее, когато се върнел вкъщи и научел за това. Но какво ли може да се очаква, когато един мъж си вземе съпруга янки — у тях няма ни чест, ни достойнство, а мислят само как да отърват кожата си… А как стана тъй, че не изгориха Тара, Скарлет?
	Скарлет замълча за миг, преди да отговори. Тя знаеше, че веднага ще последва нов въпрос: „Как са вашите у дома? Как е милата ти майка?“ Съзнаваше, че няма сили да им съобщи за смъртта на Елен. Чувстваше, че ако отрони едничка дума за майка си или дори се размисли за нея в присъствието на тези изпълнени със съчувствие жени, ще избухне в несдържан плач и ще продължи да плаче до изнемога. А тя не биваше да плаче. Откакто се бе прибрала у дома си, не бе плакала истински и дадеше ли сега воля на сълзите си, от старателно граденото й мъжество нямаше да остане и следа. Ала знаеше също тъй, че ако мълчи за смъртта на Елен, Фонтейнови никога нямаше да й простят. Старата дама особено бе силно привързана към Елен, а в окръга имаше твърде малко хора, които се ползваха с нейната благосклонност.
	— Е, защо мълчиш? — подкани я баба Фонтейн с остър поглед. — Да не би да не знаеш?
	— Аз се върнах в Тара в деня след сражението — бързо започна Скарлет. — Янките си бяха отишли вече. Татко… татко ми каза, че… че ги склонил да не изгарят къщата, защото Сюелин и Карийн били болни от тиф и не можели да ги местят.
	— За пръв път чувам за почтена постъпка на янки — каза старицата, сякаш съжаляваше, че научава за проявена човещина от нашествениците. — А как са момичетата сега?
	— О, по-добре са, много по-добре. Почти оздравяха, но са още твърде слаби — отвърна Скарлет и като усети, че плашещият я въпрос напира на устните на баба Фонтейн, побърза да прехвърли разговора в друга посока. — Аз… аз искам да ви попитам дали може да ни услужите с малко храна. Янките опустошиха плантацията като ято скакалци. Но ако и у вас самите е оскъдица, кажете ми направо…
	— Изпрати Порк с една кола и ще му дадем половината от онова, което имаме — ориз, брашно, шунка, няколко пилета — прекъсна я старата дама и хвърли към Скарлет изпитателен поглед.
	— О, не, не, това е премного. Вие сте безкрайно добри, но…
	— Нито дума повече! Не желая да слушам. За какво сме съседи?
	— Просто не зная какво да ви кажа… Ала трябва да тръгвам вече. У дома ще се тревожат за мене.
	Възрастната жена рязко се надигна и хвана Скарлет под ръка.
	— Вие двете останете тук — нареди тя и изтласка Скарлет към задната веранда. — Искам да говоря насаме с това момиче. Помогни ми да сляза по стълбите, Скарлет.
	Младата мис и Сали се сбогуваха с нея и обещаха скоро да наминат в Тара. Те изгаряха от любопитство да разберат какво има да казва на Скарлет баба Фонтейн, но знаеха, че ако не сметнеше за нужно да им го съобщи сама, така и щяха да си останат в неведение. Когато отново се заловиха с ръкоделията, младата мис прошепна на Сали, че възрастните хора са твърде своенравни.
	Скарлет стоеше, хванала с една ръка юздата на коня, и усещаше тъпа болка в сърцето си.
	— Кажи ми сега — попита старицата, вгледана в лицето й, — какво не е наред в Тара? Какво премълчаваш?
	Скарлет вдигна глава към проницателните очи, вперени в нея, и разбра, че може да каже истината без сълзи. Никой не можеше да плаче в присъствието на баба Фонтейн без недвусмисленото й поощрение.
	— Мама умря — каза тя с равен тон.
	Ръката, опряна на рамото й, я стисна болезнено, а набръчканите клепачи над жълтеникавите очи затрепкаха.
	— Янките ли я убиха?
	— Умря от тиф. Починала е… един ден преди да се прибера.
	— Не мисли повече за това — твърдо каза старицата и Скарлет видя, че преглътна с усилие. — Ами баща ти?
	— Татко… татко не е на себе си.
	— Какво искаш да кажеш? Говори по-ясно. Болен ли е?
	— Вероятно от преживяното… държи се особено. Той просто не е…
	— Не ми казвай пак, че не е на себе си. Искаш да речеш, че е изгубил разсъдъка си, тъй ли?
	Скарлет изпита облекчение, когато чу истината да се изказва тъй смело на глас. Добре, че старата дама не се опитваше да й показва съчувствие, което само би я разплакало.
	— Да — глухо отвърна тя. — Той се е побъркал. Постоянно е като унесен, а понякога дори не помни, че мама е умряла. О, мисис Фонтейн, не е по силите ми да го гледам как седи по цели часове и я чака, при това с безкрайно търпение, макар преди никога да не е бил от търпеливите. А когато си спомни, че нея вече я няма, става още по-лошо. Ту седи с часове, наострил уши да я чуе, че идва, ту внезапно скача и тръгва към гробището. Връща се изтощен, с обляно в сълзи лице и повтаря до полуда: „Кати Скарлет, мисис О’Хара умря. Майка ти умря.“ Тогава се чувствам тъй, сякаш сега научавам това. А понякога нощем го чувам да я вика и отивам при него да го успокоя, че е отишла при някой болен негър. Той мърмори и се сърди, все се преуморявала от грижи по хората. Едвам го предумвам да си легне отново. Същинско дете е. О, защо не е тук доктор Фонтейн! Вярвам, че той би могъл да помогне на татко! А и Мелани също има нужда от лекар. След раждането нещо не се съвзема както трябва.
	— Мели има бебе? И е у вас?
	— Да.
	— Че какво търси при тебе? Защо не е в Мейкън с леля си и с другите си роднини? Нямам впечатление, че ти, драга, я харесваш кой знае колко, макар да е сестра на Чарлс. По-добре ми разкажи всичко.
	— Това е дълга история. Не искате ли да се върнем в къщата, за да поседнете?
	— Мога да стоя права — отвърна кратко баба Фонтейн. — Ако вземеш да разказваш пред другите, ще се разреват и ще те накарат сама да се окайваш. Хайде, слушам те.
	Скарлет подхвана със запъване и прекъсване от момента на обсадата и положението на Мелани, но докато разказваше под изпитателния втренчен поглед на старицата, на устните й все по-лесно идваха нужните думи за описание на преживения кошмар. Наново в душата й нахлу буря от чувства, сякаш обстоятелствата се повтаряха наяве — убийствено горещият ден, когато се роди бебето, мъчителният страх, бягството и моментът, когато Рет ги изостави. Разказваше за безумната, изпълнена с призраци непрогледна нощ, за светещите край пътя лагерни огньове, приютили неизвестно кого — приятели или врагове, за самотните комини, стърчащи пред взора й под утринното слънце, за безбройните трупове на хора и добитък, за глада, за мъртвешката пустош, за ужаса, че Тара може да е изгоряла.
	— Вярвах, че ако успея веднъж да се прибера у дома, при мама, тя ще оправи всичко и ще мога да снема тежкия си товар. По пътя към къщи си мислех, че най-лошото вече ми е минало през главата, но когато научих, че е умряла — едва тогава разбрах как изглежда най-лошото.
	Тя сведе очи към земята и зачака баба Фонтейн да заговори. Мълчанието продължи тъй дълго, че се усъмни дали старата дама е успяла да схване отчаяните й мъки. Накрая старческият глас се обади и в него имаше меки нотки. Тъй нежно и внимателно Скарлет не беше я чувала да се обръща към никого.
	— Детето ми, никак не е добре жената да познае най-лошото, което може да й се случи, защото после нищо вече не може да я уплаши истински. А за една жена не е хубаво да не се бои от нищо. Мислиш, че не разбрах какво си изстрадала? Разбрахте много добре. Когато бях горе-долу колкото тебе, преживях бунта на индианците, точно след клането при Форт Мимс. Даа — промълви тя с унесен глас. — Бях почти на същата възраст, защото това стана преди повече от петдесет години. Успях да избягам в храстите, за да се скрия, и легнала там, видях как къщата ни гори и как индианците скалпират братята и сестрите ми. А аз можех само да лежа и да се моля пламъците да не осветят скривалището ми. Те измъкнаха мама и я убиха само на пет-шест метра от мене. Свалиха и нейния скалп. Индианците, които минаваха покрай нея, забиваха един подир друг томахавките си в черепа й. А аз, мамината любимка, лежах и гледах всичко туй. На сутринта тръгнах към най-близкото селище, а то беше на петдесет километра. Цели три дни се промъквах през блатата покрай индианците, а когато стигнах най-сетне при бели хора, помислиха, че съм си изгубила ума… Тогава срещнах доктор Фонтейн. Той се погрижи за мене… Но както ти казах, туй беше преди петдесет години и оттогава нямам страх от нищо и от никого, защото познах най-лошото в живота. Липсата на страх много пъти ме е вкарвала в беля и може да се каже, че ми отне щастието. Господ е пожелал жените да са плахи и боязливи същества и затуй не иде жената да няма страх… Скарлет, винаги пази дълбоко в сърцето си нещо, от което да се боиш… и нещо, което да обичаш.
	Гласът й замря и тя остана мълчалива, обърнала взор към онзи далечен ден преди половин век, когато бе познала страха. Скарлет пристъпи нетърпеливо от крак на крак. Беше повярвала, че баба Фонтейн ще я разбере и че може би ще я посъветва как да разреши проблемите си. Но като всички стари хора тя беше почнала да разправя спомени от праисторическо време, спомени, от които никой не се интересуваше. Скарлет съжали, задето й се бе доверила.
	— Добре, дете, върви си вкъщи сега, за да не се тревожат за тебе — внезапно се обади старицата. — Следобед изпрати Порк с каруцата… И не мисли, че някога ще снемеш товара от плещите си. Няма да можеш. Зная го със сигурност.


	Тази година циганското лято се проточи чак до ноември и топлите дни облъхнаха с надежда обитателите на Тара. Най-лошото бе отминало. Вече имаха кон и можеха да се возят и да яздят, вместо да ходят пеша. Закусваха с омлети и вечеряха с пържена шунка след тягостното еднообразие на менюто от ямс, фъстъци и сушени ябълки, а по един празничен повод ядоха дори печено пиле. Старата свиня беше уловена най-после и заедно с потомството си весело грухтеше и ровеше под къщата, където бе заградена. Понякога прасетата квичаха толкова силно, че хората не можеха да се чуят един друг, но този шум беше приятен. Той означаваше, че когато застудееше и дойдеше време да се колят прасета, белите господари щяха да си похапват пържоли, а негрите да се пооблажат с карантия, с други думи — през цялата зима всички щяха да имат хубава храна.
	Скарлет дори не осъзнаваше колко много я окуражи посещението у Фонтейнови. Самата мисъл, че има съседи, че някои от приятелите на семейството и именията им са оцелели, прогони непоносимото чувство на самота и невъзвратима загуба, което я бе потискало през първите седмици след пристигането й в Тара. Освен това Фонтейнови и Тарлтънови, през чиито плантации армията не беше минала, щедро разделиха с нея малкото провизии, с които разполагаха. В окръга съществуваше традиция съседите да си помагат и те отказаха да приемат дори цент от нея, като й заявиха, че и тя би сторила същото за тях и че могат да почакат до следващата зима, та да им се издължи в натура от новата реколта на Тара.
	Сега Скарлет имаше храна за домакинството си, имаше кон, пари и скъпоценности, взети от дезертьора янки, и на преден план излезе нуждата от ново облекло. Знаеше, че е рисковано да изпрати Порк на юг, за да купи дрехи, защото янките или конфедератите можеха да му вземат коня. Ала важното беше, че имаше пари за дрехи и кон с каруца, а може би Порк щеше да успее да премине незабелязано. Да, най-лошото бе отминало.
	Сутрин, щом се събудеше, Скарлет благодареше на Бога за бледосиньото небе и топлото слънце, защото всеки хубав ден отлагаше времето, когато неизбежно щеше да възникне нуждата от топли дрехи. А и с всеки хубав ден все повече и повече памук се трупаше в негърските жилища — единственото място за складиране, останало в плантацията. В полето имаше повече памук, отколкото тя и Порк бяха предвидили първоначално — вероятно четири бали, и скоро бараките щяха да се напълнят.
	Скарлет не бе имала никакво намерение сама да бере памук въпреки хапливата забележка на баба Фонтейн. Струваше й се немислимо тя, благородната дама от фамилията О’Хара, при това пълновластна господарка на Тара, да върши полска работа. Това би я приравнило с рошавата мисис Слатъри и с Еми. Бе възнамерявала да изпрати негрите в памуковите ниви, а тя и оздравяващите момичета да поемат къщната работа, ала в това отношение се сблъска с кастовите предразсъдъци на негрите, които надминаваха дори нейните собствени. Порк, Мами и Приси нададоха възмутени викове при нареждането да излязат на работа в полето. Те не спираха да повтарят, че са домашна прислуга, а не полски работници. Мами особено бе твърде разпалена и заяви, че никога в живота си не е работила извън къщата. Била родена в господарския дом на Робиярови, не в негърско жилище, и била отгледана в спалнята на старата мис, където спяла на един дюшек до самото й легло. Единствена Дилси мълчеше и хвърли такъв смразяващ поглед на Приси, че тя потрепера.
	Скарлет отказа да вземе под внимание протестите им и ги изкара всички сред ширналите се редове памук. Но тъй като Порк и Мами работеха бавно и не преставаха да мърморят жално, Скарлет изпрати Мами в кухнята да готви, а Порк — в гората и на реката да заложи примки за зайци и опосуми и въдици за риба. Брането на памук беше под достойнството на Порк, но не и ловът на дивеч и риба.
	След това Скарлет се опита да изведе в полето сестрите си и Мелани, но и от тях ползата не беше по-голяма. Мелани работи старателно, бързо и с желание в продължение на един час, след което безмълвно се свлече в несвяст и трябваше да остане цяла седмица на легло. Намусена и разплакана, Сюелин също се престори, че припада, но бързо-бързо се свести, наежена, като сърдита котка, когато Скарлет плисна в лицето и една кратунка вода. Свърши се с това, че тя категорично отказа да работи.
	— Няма да се трепя в полето като негърка! Не можеш да ме принудиш. Какво ще стане, ако приятелите ни научат? Ами ако… ако стигне до ушите на мистър Кенеди? Да беше жива мама…
	— Ако само още веднъж споменеш мама, да знаеш, че ще те плесна, Сюелин О’Хара! — извика Скарлет. — Мама работеше повече от всички негри и ти го знаеш, глезла такава!
	— Не е вярно! На полето не е работила. Не можеш да ме караш аз да го правя. Ще те обадя на татко и ще видиш, че той няма да иска от мене да работя.
	— Да не си посмяла да тревожиш татко с нашите грижи! — кресна й Скарлет, изпълнена едновременно с възмущение от сестра си и със страх за Джералд.
	— Аз ще ти помагам, сестричке — намеси се кротко Карийн. — Ще поема и работата на Сю. Тя още не е съвсем добре и не бива да стои на слънце.
	— Благодаря ти, сладката ми — отвърна й Скарлет, но впери разтревожен поглед в малката си сестра. Карийн, чийто тен по-рано бе тъй свеж и млечната й белота преливаше в нежнорозово като на цъфналите овошки, вече нямаше никаква руменинка, но миловидното й умислено лице пак наподобяваше пролетен цвят. Бе станала мълчалива и ходеше като замаяна, откакто беше дошла в съзнание и бе открила, че Елен я няма вече, че Скарлет е станала невероятно свадлива, че светът се е променил и повелята на новото време е непрестанен, изтощителен труд. Не бе присъщо на деликатната природа на Карийн да се приспособява към промените. Тя се движеше из Тара като насън, без да осмисля случилото се около нея, и само стриктно изпълняваше всичко, което й се кажеше. На вид изглеждаше немощна и крехка и наистина беше такава, но се отличаваше с покорство, послушание и желание да бъде в услуга. Когато не бе заета да изпълнява поръченията на Скарлет, броеницата не слизаше от ръцете й и устните й мълвяха беззвучни молитви за майка й и за Брент Тарлтън. Скарлет не можеше да допусне, че Карийн приема толкова трагично смъртта на Брент и че за скръбта й няма лек и забрава. За Скарлет сестра й си оставаше малкото момиченце, недорасло още за истинска любов.
	Застанала под слънцето, сред памуковите редове, с изтръпнал от постоянното навеждане гръб и загрубели от сухите топчета ръце, Скарлет си мислеше колко добре би било да има сестра, която да съчетава силата и енергичността на Сюелин и благия нрав на Карийн. Карийн береше прилежно и усърдно, ала след като работи един час, стана ясно, че не Сюелин, а тя не е оздравяла напълно. Тъй че Скарлет и нея изпрати обратно в къщата.
	Останаха само с Дилси и Приси сред дългите редове. Приси береше лениво и неравномерно и не спря да се оплаква от болки ту в краката, ту в гърба, ту в стомаха, ту от цялостно изтощение, додето майка й не измъкна един корен памук и не я нашиба здравата, та писъците й огласиха нивата. След това Приси заработи малко по-добре, като гледаше да стои по-далече от майка си.
	Дилси работеше мълчаливо и неуморно като машина и Скарлет с горящ от болка гръб и рамене, приведени под тежестта на торбата с памук, си каза, че тя е истинско съкровище и никаква цена не е прекалено висока за нея.
	— Дилси — рече и тя, — когато дойдат по-добри времена, знай, че няма да забравя усърдието ти.
	Бронзовата гигантка не се ухили доволно, нито запристъпя неловко при тази похвала, както правеха другите негри. Тя извърна неподвижното си лице към Скарлет и отвърна с достойнство:
	— Благодаря, господарке. Но мистър Джералд и мис Елен първи ми сториха добро, кат купиха мойта Приси, та да не тъгувам, и туй няма да го забравя. Аз съм наполовина индианка, а индианците не забравят доброто. Съжалявам, че мойта Приси ви създава грижи. Тя май е чиста негърка, като баща си. Баща й беше много вятърничав човек.
	Въпреки трудностите, които Скарлет срещаше с работната ръка при брането на памука, въпреки изнурителния труд, който полагаше, настроението й се повишаваше, като виждаше как реколтата бавно, но сигурно се придвижва от полето към бараките. В памука имаше нещо, което й създаваше сигурност и увереност. Тара се бе замогнала от памука, както и целият Юг, а Скарлет бе малко или много южнячка и вярваше, че и Тара, и Югът отново ще се изправят на крака благодарение на богатството, раждано от червените полета.
	Разбира се, реколтата от памук, която събра, не бе голяма, но все пак беше нещо. Щеше да й донесе известна сума в конфедерационни пари, та да успеят да спестят зелените долари и златото на убития янки за по-належащи нужди. Следващата пролет щеше да се опита да накара конфедерационното правителство да й върне Големия Сам и останалите полски работници от плантацията, които бяха мобилизирани, а ако не успееше, щеше да използва спестените пари да наеме негри от съседните плантации. Следващата пролет щеше да засее… Тя изправи уморения си гръб и като огледа кафеникавото есенно поле, си представи свежите зелени стръкчета на бъдещата реколта, ширнали се върху безбройни акри земя.
	Идната пролет! Дотогава може би войната щеше да свърши и отново да настъпят добри времена. Независимо дали Конфедерацията щеше да спечели, нещата щяха да се пооправят. Всичко друго бе за предпочитане пред постоянната опасност от опустошителните набези на двете армии. Когато войната свърши, една плантация спокойно би могла да осигурява препитание. О, веднъж само да свърши войната! Тогава щяха поне донякъде да са сигурни, че ще приберат плодовете на това, което сеят.
	Сега вече проблясваше надежда. Войната не можеше да продължи вечно. Скарлет имаше няколко бали памук, имаше храна, кон и тънката, но скъпоценна пачка пари. Да, най-лошото бе отминало!


>>	Глава XXVII

	Веднъж по пладне в средата на ноември всички седяха на масата в трапезарията и дояждаха десерта, който Мами беше забъркала от царевично брашно и сушени горски плодове и подсладила със сорго. Навън вече се усещаше първото застудяване и Порк, изправен зад стола на Скарлет, потърка доволно ръце и попита:
	— Не доде ли време да колиме прасето, мис Скарлет?
	— Нямаш търпение да похапнеш дреболии, а? — усмихна се Скарлет. — Е, то и на мене ми се е прияло прясно свинско, тъй че, ако времето се задържи студено някой и друг ден, ще…
	Мелани я прекъсна с вдигната пред устата лъжица:
	— Чуй, скъпа! Някой идва!
	— Да, вика някой — потвърди притеснен Порк.
	В хладния есенен въздух ясно долетя чаткането на конски копита, все едно тупкане на уплашено сърце, и женски глас, който викаше пронизително: „Скарлет! Скарлет!“
	В един изпълнен с ужас миг погледите се кръстосаха над масата, преди всички да скочат от местата си. Макар гласът да бе изтънял от страх, те познаха веднага, че това е Сали Фонтейн, която само преди час, на път за Джоунсбъро, бе наминала да си побъбрят. Като хукнаха един през друг и се скупчиха край входната врата, те я видяха как препуска по алеята на разпенения си кон. Косите й бяха развети, а шапката й се бе смъкнала на гърба. Тя не дръпна поводите, а продължи в бесен галоп край тях и като сочеше назад по посоката, от която беше дошла, извика:
	— Янките идват! Видях ги! Долу край пътя! Янките…
	Тя яростно дръпна юздата, която се впи в бърните на коня, и точно навреме го отклони от предните стълби. Той се изправи рязко, прекоси страничната ливада с три скока и Сали го насочи към височкия жив плет, сякаш гонеше дивеч по време на лов. Обитателите на Тара чуха тежкия тропот на копитата му в задния двор, после по тясната пътека край негърските жилища и се досетиха, че Сали ще прекоси напряко през полята към Мимоза.
	В един миг всички бяха като парализирани, а после Сюелин и Карийн захлипаха и сплетоха пръсти една в друга. Малкият Уейд стоеше като закован и трепереше, неспособен дори да заплаче. Ето че се случваше това, което го ужасяваше още откак бяха побягнали от Атланта. Янките идваха да го вземат.
	— Янки ли? — в унес пророни Джералд. — Че нали идваха вече?
	— Богородичке! — извика Скарлет и погледът и срещна уплашените очи на Мелани. През ума й светкавично минаха всички ужаси, преживени през последната нощ в Атланта, разрушените къщи из околността и разказите за изнасилвания, мъчения и убийства. Видя отново войника янки, както бе застанал в хола с кутията на Елен в ръка. Помисли си: „Ще умра. Ще умра тук на място. Смятах, че сме се отървали най-после. Ще умра. Не мога да издържам повече.“
	Тогава пред очите й попадна оседланият кон, с който Порк се канеше да иде до Тарлтънови по нейна поръчка. Нейният кон! Единственият й кон! Янките щяха да го вземат, а също и кравата с телето. Ами свинята с прасенцата… О, колко много часове в изтощителна гонитба минаха, додето уловят свинята и пъргавите й прасенца! Щяха да грабнат и петела, и кокошките носачки, и патиците, които й бяха дали Фонтейнови. Ами ябълките и ямсът в килера? Ами брашното, оризът и сушеният грах? Ами парите в портфейла на убития янки? Щяха да отвлекат всичко и да ги оставят да умрат от глад.
	— Не ги давам — извика тя гласно и всички се обърнаха стреснати към нея, изплашени, че е изгубила разсъдъка си при страшната вест. — Няма да гладувам повече! Не ги давам!
	— Какво ти става, Скарлет? За какво говориш?
	— Коня! Кравата! Прасетата! Не ги давам! Няма да им позволя да ги отмъкнат!
	Тя се извърна рязко към четиримата негри, сгушени един до друг край вратата, с пепеляви от страх лица.
	— В блатото — нареди тя.
	— В какво блато?
	— Блатото край реката, малоумници такива! Закарайте прасетата там. Тръгвайте всички. Бързо! Порк, пъхнете се с Приси в дупката под къщата и измъкнете прасетата. Сюелин, вие с Карийн напълнете кошниците с храна колкото можете да носите и вървете в гората. Мами, скрий пак сребърните прибори в кладенеца. А ти, Порк… Порк, слушай какво ти говоря, не стой като пън! Отведи татко. Не ме питай къде. Където и да е! Върви с Порк, татко. Ха така, виж колко си ми добричък.
	Дори в безумната си тревога тя се бе досетила, че Джералд съвсем ще изгуби разсъдък, ако види сините куртки. Тя се спря, закършила ръце, и като зърна хлипащия уплашен Уейд, вкопчил се в полите на Мелани, съвсем се сбърка.
	— Аз какво да правя, Скарлет? — гласът на Мелани прозвуча странно спокоен сред вайканията, сълзите и безсмисленото суетене. Макар лицето й да бе бяло като платно и тялото й да трепереше като в треска, гласът й, именно защото беше тъй тих, помогна на Скарлет да възвърне равновесието си и да си даде сметка, че всички гледат към нея с упование.
	— Кравата и телето — бързо каза тя. — В старото пасище са. Иди с коня, отведи ги към блатото и…
	Преди Скарлет да довърши, Мелани се откъсна от Уейд и се завтече надолу по стълбите към коня, привдигнала рокля. Пред очите на Скарлет за миг се мярнаха тънките й крака под развените поли и Мелани бе вече на коня, а нозете й се полюшваха високо над стремената. Тя грабна поводите, заби пети в хълбоците на животното, но внезапно застина с изкривено от ужас лице.
	— Детенцето ми! — извика тя. — Ах, детенцето ми! Янките ще го убият! Дай ми го!
	Като се хвана с една ръка за лъка на седлото, тя понечи да скочи на земята, но Скарлет й изкрещя:
	— Отивай! Отивай! Скрий кравата! Аз ще се погрижа за него! Върви, ти казвам! Нима мислиш, че ще им позволя да докоснат детето на Ашли?
	Мели хвърли през рамо отчаян поглед, заби отново петите си в хълбоците на коня и той препусна в галоп към пасището, а под копитата му изхвърчаха камъчета.
	„Никога не съм мислила, че ще видя Мелани Хамилтън да язди кон по мъжки!“ — каза си Скарлет и хукна към къщата. Уейд се завтече след нея, като се мъчеше да хване развените й поли. Докато тичаше нагоре по стълбите, като прескачаше през две стъпала, тя зърна Сюелин и Карийн да бързат към килера, грабнали големи кошници, а Порк не особено нежно дърпаше Джералд за ръката към задната веранда. Джералд бъбреше нещо несвързано със свадлив тон и се теглеше като дете.
	От задния двор долиташе резкият глас на Мами:
	— Хей, Приси! Я се пъхни в дупката и ми подавай оттам прасенцата! Не видиш ли, че квато съм дебела, няма да мога да се завра под решетките! Дилси, ела тука и го накарай туй непрокопсано хлапе…
	„А аз си мислех, че е много умно да държа прасетата в дупката под къщата, та никой да не ги открадне — рече си Скарлет, додето тичаше към стаята си. — Ах, защо ли не им направих кочина долу в блатото?“
	Тя отвори със замах най-горното чекмедже на скрина и разрови дрехите, за да намери кожения портфейл. Извади бързо пръстена с големия диамант и обиците от кошничката за ръкоделие, където ги бе скрила, и ги пъхна в портфейла. Но къде ли можеше да го мушне? В дюшека? В комина? В кладенеца? В пазвата си? Не, там за нищо на света! Можеше да се очертае под корсажа й и ако янките го забележеха, щяха да я съблекат гола, за да я претърсят.
	— Това значи да умра! — прошепна в ужас тя.
	На долния етаж суматохата продължаваше — чуваше се забързано трополене и хлипане. В тревожното съзнание на Скарлет се прокрадна желание Мелани да е край нея. Мели с тихия глас, Мели, която се бе държала тъй храбро в деня, когато Скарлет уби войника янки. Мели струваше колкото трима от останалите. Мели… за какво бе говорила тя? Ах, да, бебето!
	Притиснала портфейла към гърдите си, Скарлет затича през коридора към стаята, където мъничкият Бо спеше в ниската си дървена люлка. Тя го грабна в ръце, а той се разбуди, размаха юмручета и сънено проплака.
	Чу Сюелин да вика:
	— Хайде, Карийн! Тръгвай. Взехме каквото взехме. Бързай, сестричко!
	Откъм задния двор долиташе пронизително квичене и сърдито мърморене и като изтича до прозореца, Скарлет видя Мами да се клатушка забързано през памуковото поле, склещила под двете си мишници по едно непокорно прасенце. Зад нея крачеше Порк, понесъл и той две прасенца, и побутваше пред себе си Джералд. Джералд се препъваше из браздите и размахваше бастуна си. Скарлет се наведе от прозореца и извика:
	— Ти отведи свинята, Дилси! Накарай Приси да я измъкне. Можеш да я подгониш през полето.
	Дилси вдигна глава, бронзовото й лице беше разтревожено. В престилката й имаше цял куп сребърни прибори.
	— Свинята ухапа Приси, господарке, и сега я е заклещила в дупката.
	„Браво на свинята“ — каза си мрачно Скарлет и се спусна към своята стая. Припряно извади от скришното място гривните, брошката, портретчето и чашката, които бе намерила у мъртвия янки. Но къде можеше да ги сложи? Беше й неудобно да държи Бо в една ръка, а в другата — портфейла и бижутата. Понечи да остави бебето на кревата.
	То се разплака веднага и тя бе осенена от щастливо хрумване. Какво по-добро скривалище от пелените на бебето? Обърна го по коремче, разпови го и пъхна портфейла под триъгълната тензухена кърпа. Сега момченцето се разрева още по-силно, размахало краченца, и тя бързо го пови наново.
	„А сега — помисли си Скарлет и пое дълбоко дъх, — сега към блатото!“
	Обхвана с една ръка пищящото бебе, с другата притисна скъпоценностите към гърдите си и се втурна в коридора. Внезапно спря с подкосени крака. Колко безмълвна беше къщата! Колко ужасно притихнала! Нима всички избягаха и я изоставиха? Никой ли не се сети да я почака? Когато настояваше да бързат, не се замисли, че ще се окаже сама. А в тия времена на една сама жена можеше да се случи какво ли не, ако янките я заварят сега…
	Нещо прошумоля и тя подскочи стресната, но като се обърна, видя забравения си син, свит до перилата, с разширени от ужас очи. Той се мъчеше да проговори, но от гърлото му не излизаше нито звук.
	— Ставай, Уейд Хамптън — изкомандва го бързо тя. — Ставай и върви с мене. Мама не може да те носи сега.
	Той се втурна към нея като подплашено животинче, вкопчи се в широката й пола и зарови лице в нея. Тя усети как ръчичките му опипват гънките, за да я хванат за краката. Тръгна да слиза по стълбите, но при всяка стъпка ръцете му й пречеха и тя викна ядно:
	— Пусни ме веднага, Уейд! Пусни ме веднага и върви сам!
	Ала детето само още по-силно се притисна към нея.
	Когато стигна площадката, целият долен етаж сякаш се устреми насреща й. Всички любими стари вещи, познати още от детството, сякаш шепнеха: „Сбогом! Сбогом!“ В гърлото й заседна буца. Вратата на малкия кабинет, където Елен се бе трудила тъй неуморно, бе открехната и се виждаше ъгълчето на старинното писалище. Ето и трапезарията с безредно разблъскани столове и недоядена храна в чиниите. На пода бяха цветните парцалени килимчета, които майка й сама бе боядисвала и тъкала. Ето и стария портрет на баба Робияр с поразголена гръд, високо вдигната коса и вдлъбнати ноздри, които придаваха на изражението й една постоянна изтънчена надменност. Всичко това съставляваше част от най-ранните й спомени, свързано бе с най-дълбоките й корени и сега нашепваше: „Сбогом! Сбогом, Скарлет О’Хара!“
	Янките щяха да подпалят всичко, всичко!
	За последен път виждаше дома си: не, скрита в гората или в блатата, щеше да го зърне още веднъж: високите комини, обвити в дим, покрива — рухващ сред пламъци.
	„Не мога да те оставя — помисли си тя и зъбите й затракаха от страх. — Не мога да те оставя. Татко не би избягал от тебе. Той им беше казал, че ако искат да те подпалят, сам ще изгори вътре. Нека тогава да изгорят мене, защото и аз не мога да те напусна. Ти си единственото, което имам сега.“
	Щом взе решението, уплахата веднага отстъпи някъде назад в съзнанието й и в гърдите й остана само ледена пустота, която сякаш бе попарила и страха, и надеждата. Тогава чу от алеята тропот на много копита, дрънчене на мундщуци и на саби, а един груб глас даде команда: „Слизай от конете!“ Тя бързо се наведе към детето до себе си и му заговори с настоятелен, но необичайно нежен глас:
	— Пусни ме. Уейд, душичко! Бързо изтичай надолу по стълбите, мини през задния двор и тичай към блатото. Там ще намериш Мами и леля Мели. Тичай бързо, миличък, и не се бой.
	При променения й тон детето се извърна към нея и Скарлет усети пробождане в сърцето, като видя погледа му на зайче, уловено в примка.
	„О, Богородичке! — помоли се тя. — Дано да не припадне тъкмо сега, пред янките. Те не бива да разберат, че се страхуваме.“
	И тъй като детето не помръдна, а хвана по-здраво полата й, тя произнесе твърдо и отчетливо:
	— Бъди мъж, Уейд. Те са само шепа проклети янки!
	И Скарлет заслиза по стълбите да ги посрещне.
	Шърман напредваше през Джорджия — от Атланта по посока към морето. Зад него лежаха димящите развалини на Атланта, опожарена при напускането на синята армия. Пред него на петстотин километра се простираха земи, като погледнеш — съвсем незащитени освен от малобройните отряди на щатската милиция и от старците и момчетата в градската охрана.
	Напред лежаха плодородни поля — плантации, в които имаше само жени, деца, старци и негри. Янките бяха поели по една полоса, широка сто и трийсет километра, и по пътя си грабеха и опожаряваха безмилостно. Стотици домове горяха в пламъци, в стотици имения кънтяха стъпките им. Ала на Скарлет, която гледаше как войниците в сини куртки нахлуват във вестибюла, не й минаваше през ум, че такава е участта на цялата околност. Тя го приемаше като нещо съвършено лично, като проява на злобна мъст, насочена специално срещу нея и всичко нейно.
	Тя стоеше до стълбите с бебето на ръце и с Уейд, притиснал се до нея, скрил главица в гънките на полата й, а янките плъпнаха из къщата. Едни я блъскаха, втурнали се по стълбите, други взеха да изваждат мебелите на предната веранда и да разпарят с щикове и ножове тапицерията, за да търсят скъпоценности. На горния етаж пробиваха пухените възглавници и дюшеци и вестибюлът се напълни с перушина, която бавно се сипеше над главата й. Безсилна ярост заглуши остатъците от страх в сърцето й, задето грабеха, крадяха и рушаха пред очите й, а тя бе неспособна да им попречи.
	Командирът им беше кривокрак и дребен сержант с прошарена коса, натъпкал устата си с тютюн за дъвчене. Той пръв стигна до Скарлет и като се изплю безцеремонно на пода, тъй че опръска полата й, рече:
	— Я да видя какво стискате в ръката си, мадам.
	Тя беше забравила за бижутата, които трябваше да скрие, и като се постара презрителната й гримаса да не отстъпва с нищо на изражението на баба Робияр от портрета, хвърли предметите на пода, почувствала своеобразно наслаждение при последвалото алчно боричкане.
	— Ако позволите, ще взема и пръстена, и тия обици. Скарлет стисна по-здраво бебето под мишница и то увисна с главата надолу, поаленяло и пищящо, а тя махна гранатовите обици, които бяха Джералдовият сватбен подарък за Елен. След това свали годежния си пръстен с големия сапфир.
	— Не ги хвърляйте. Дайте ги на мене — нареди сержантът и протегна ръка. — Ония негодници взеха достатъчно. Какво друго имате? — Погледът му се насочи подозрително към корсажа й.
	За миг на Скарлет й причерня, като си представи как грубите му ръце бъркат в пазвата и под полата й.
	— Това е всичко, но вие, струва ми се, имате навика да събличате жертвите си.
	— О, ще повярвам на думата ви — снизходително рече сержантът и като се обърна, повторно се изплю.
	Скарлет изправи детето и се помъчи да го успокои, поставила ръката си точно на мястото, където бе скрит портфейлът, като благодареше на Бога, че Мелани има бебе и че това бебе е повито в пелени.
	На горния етаж трополяха тежки ботуши, жално скърцаха мебели, звънтяха счупени сервизи и огледала, сипеха се ругатни, задето не откриваха нищо ценно. На двора се разнасяха гръмогласни викове: „Дръжте ги! Да не ги изпуснете!“ — и в същото време отчаяното кудкудякане на кокошките и крякането на патиците и гъските. Остра болка я прониза, когато чу измъченото квичене, прекратено с пистолетен изстрел, защото разбра, че със свинята е свършено. Дяволите да я вземат тая Приси! Беше избягала и зарязала всичко. Дано поне прасенцата да спасят! Дано семейството й стигне благополучно до блатото! Ала нямаше никакъв начин да узнае дали са успели.
	Тя стоеше мълчаливо насред вестибюла, а край нея с крясъци и ругатни профучаваха войниците. Пръстчетата на втрещения Уейд се бяха впили в роклята й. Чувстваше как цялото му телце се тресе, притиснато до нея, но не можеше да се насили да му каже нещо окуражително. Не можеше да се насили да проговори нито дума и на янките — нито на молба, нито на протест, нито на гняв. Можеше само да благодари на Бога, че поне краката я крепят и че успява да държи главата си изправена. Но когато по стълбите се смъкнаха неколцина брадясали мъже, награбили куп предмети, сред които в ръцете на един зърна и сабята на Чарлс, от устата й се изтръгна вик.
	Сабята беше на Уейд. Преди това бе принадлежала на баща му и на дядо му и Скарлет я подари на момченцето на последния му рожден ден. Бяха го отпразнували много тържествено и тогава Мелани пророни сълзи на гордост и скръбни възпоминания. Целуна го и му пожела да порасне смел войник като баща си и дядо си. Уейд много се гордееше с тази си придобивка и често се покатерваше на масата, над която тя висеше, за да я погали. Скарлет можеше да понесе омразни вражески ръце да грабят от къщата собствените й вещи, но не и това, не и гордостта на нейния син, който при вика й надзърна от скривалището си в полата, мигом си възвърна гласа и смелостта и отчаяно изхлипа. Като протегна ръчица, той извика:
	— Моя е!
	— Не можете да вземете това — бързо изрече Скарлет и посегна към сабята.
	— Ами, не мога! — възкликна с нагла усмивка дребният войник, който я държеше. — Я виж, че мога! Това е сабя на бунтовник!
	— Не… не е вярно. Това е сабя от Мексиканската война. Не можете да я вземете. На момченцето ми е. Била е на дядо му едно време! О, капитане — извика тя, като се извърна към сержанта, — моля ви, накарайте го да ми я върне!
	Сержантът, доволен от неочакваното повишение в чин, пристъпи напред.
	— Дай да я видя тая сабя, Боб.
	Дребният войник неохотно му я подаде.
	— Ефесът е от чисто злато — промърмори той.
	Сержантът я повъртя из ръцете си и вдигна ефеса срещу светлината, за да разчете гравирания надпис.
	— „На полковник Уилям Р. Хамилтън — прочете той. — От щаба на полка. За храброст. Буена Виста, 1847 г.“ Охо, знаете ли, госпожо, че и аз съм се сражавал при Буена Виста!
	— Нима? — пророни с леден тон Скарлет.
	— И още как! Трябва да ви кажа, че битката си я биваше. Такава люта битка не е имало в сегашната война. Значи сабята е на дядото на тоя малчуган?
	— Да.
	— Е, нека остане за него — отсече сержантът, задоволен от бижутата, вързани в носната му кърпа.
	— Но ефесът е от чисто злато — продължаваше да настоява дребният войник.
	— Ще я оставим, та да ни запомнят с добро — ухили се сержантът.
	Скарлет пое сабята, без дори да благодари. Защо трябваше да благодари на тези крадци, че й връщаха собствените вещи? Тя стоеше, притиснала сабята към гърдите си, докато ниският кавалерист спореше и се препираше със сержанта.
	— Ах, да му се не види, ще ме запомнят хубавичко тия проклети бунтовници! — викна накрая редникът, когато сержантът, изгубил търпение, му кресна да млъкне и го прати по дяволите.
	Войникът тръгна да шари из задните стаи и Скарлет си отдъхна. Изобщо не бяха споменали, че смятат да изгорят къщата. Не й бяха наредили да се маха, за да я запалят. Може би… може би… Войниците продължаваха да прииждат във вестибюла — едни от горния етаж, други от двора.
	— Намерихте ли нещо?
	— Една свиня и няколко пилета и патици.
	— Малко царевица, ямс и боб. Оная дива котка, дето я видяхме на коня, е успяла да вдигне тревога.
	— А вие, редник Пол Ривър?
	— Тук няма почти нищо, сержант, само огризки ни се паднаха. По-добре да вървим, преди цялата околност да е разбрала, че сме тук.
	— Копахте ли под постройката за опушване на месо? Обикновено там крият ценностите си.
	— Тук няма такава постройка.
	— Търсихте ли в негърските бараки?
	— В тях имаше само памук. Подпалихме го.
	За миг Скарлет си припомни дългите жарки дни, прекарани сред памуковите полета, почувства отново ужасната болка в гърба, в изранените изтръпнали рамене. Всичко бе отишло напразно. Памука го нямаше вече.
	— Значи нищо нямате, тъй ли, мадам?
	— Вашата армия вече мина оттук — студено отвърна тя.
	— Така беше, вярно. Идвахме в тоя край през септември — потвърди един мъж, който въртеше нещо между пръстите си. — Бях забравил.
	Скарлет видя, че той държи златният напръстник на Елен. Колко често го беше виждала да проблясва на пръста й, когато бе заета с ръкоделие! В главата на Скарлет нахлуха мъчителните спомени, свързани с изящната ръка, която го бе носила. Сега лежеше в мазолестата мръсна длан на един чужд човек и скоро щеше да се намери на пръста на някоя жена от Севера, дето безсрамно ще се гордее с крадената вещ. Напръстникът на Елен!
	Скарлет наведе глава, за да не видят враговете, че плаче, и сълзите и бавно закапаха по главичката на бебето. Като в мъгла видя как мъжете тръгнаха към вратата и чу грубите команди на сержанта. Те си отиваха и Тара оставаше цяла, но Скарлет дори не можеше да се зарадва, пронизана от болката при спомена за Елен. Чуваше как заглъхва дрънченето на сабите и тропотът на копитата, но това не й донесе облекчение; тя стоеше неподвижна и равнодушна, внезапно отмаляла, и гледаше как войниците се отдалечават, награбили крадените вещи — дрехи, одеяла, портрети, кокошки, патици, та и свинята.
	Тогава усети лютив мирис на дим и се извърна, ала бе толкова отпаднала от преживяното напрежение, че нямаше сили да се тревожи за памука. През отворените прозорци на трапезарията виждаше как пушекът мудно струи от негърските бараки. Свършено беше с памука. Свършено бе и с парите за данъците, и с останалите пари, които биха им помогнали да преживеят тежката зима. Ала сега не можеше да стори нищо, освен безпомощно да гледа. И по-рано бе виждала подпален памук, затова знаеше колко трудно е да се изгаси такъв пожар дори и от много хора. За щастие негърските жилища бяха далеко от къщата. Добре че нямаше вятър, та да довее искрите към покрива на Тара.
	Внезапно тя се изви, напрегната като струна, и впери ужасе`н поглед към отсрещния край на вестибюла, откъдето започваше тесният покрит коридор към кухнята. Димът идеше оттам!
	Скарлет се втурна и по пътя си несъзнателно остави бебето, отскубна се от Уейд и го блъсна към стената. Хвърли се в изпълнената с пушек кухня, но се олюля назад, задавена и насълзена. Тогава вдигна пола, за да закрие носа и устата си, и пак прекрачи прага.
	Стаята въобще си беше тъмна — осветяваше се само от един малък прозорец, — а сега бе тъй задимена, че тя се почувства като слепец; долавяше само съскането и дращенето на огъня. Като обърса очи с ръка и се взря примижала, видя тънките червени езици, плъзнали по пода към стените. Някой бе разпръснал горящите главни от огнището из кухнята и по чамовите дъски, сухи като подпалки, пламъците плъпваха и бълваха нагоре.
	Тя се завтече обратно в трапезарията, грабна едно килимче и събори с трясък два стола.
	„Няма да се справя, не, не! О, Господи, поне да имаше някой да ми помогне! Тара е изгубена… изгубена! Боже мой! Това значи е бил намислил оня мизерник, като каза, че ще го запомним. Ах, защо не му дадох сабята!“
	Когато изтича обратно през вестибюла, видя сина си да лежи в ъгъла, стиснал сабята. Очите му бяха затворени, а напрегнатото му личице сега бе с отпуснати черти и излъчваше блажен покой.
	„Божичко, умряло е. До смърт го уплашиха!“, — помисли си тя с безумно отчаяние, ала не спря, втурна се покрай него към кофата с вода за пиене, която винаги стоеше в коридора до вратата на кухнята.
	Топна в кофата единия край на килимчето и като си пое дълбоко дъх, връхлетя сред димните кълба и хлопна вратата зад себе си. Като че цяла вечност продължи борбата й с огнените езици, стрелкащи се зад гърба й, докато, задавена от кашлица и олюляваща се, тя яростно замахваше с мокрото килимче. На два пъти дългата й пола се подпали и Скарлет я угаси с голи ръце. Усещаше миризмата на опърлената си коса, която се бе изплъзнала от фуркетите и се разстилаше по раменете й. Въпреки всичките й старания пламъците все се промъкваха към нея, устремени към коридора като разлютени змии, гърчеха се и скачаха все по-нависоко. Обзета от смъртно изтощение, тя разбра, че няма никаква надежда да ги спре.
	Вратата се отвори с трясък и от нахлулото течение огънят лумна. Сетне вратата се хлопна и през гъстия дим Скарлет с ослепени очи видя Мелани да тъпче пламъците и да бие по тях с нещо черно и тежко. Тя залиташе и кашляше и за един кратък миг Скарлет зърна изпитото й бледо лице, очите й, силно присвити срещу пушека, и дребната й фигурка, огъваща се напред-назад, докато размахваше черджето. И пак цяла вечност те се бореха една до друга с огнената стихия, додето накрая Скарлет видя, че пламъците заотстъпваха. Внезапно Мелани се обърна към нея, изписка и я удари през раменете с все сила. Скарлет се свлече на пода, а пред погледа й се завъртя вихър от пушек и после всичко потъна в мрак.
	Когато отвори очи, видя, че лежи на задната веранда — главата й бе в скута на Мелани, а следобедното слънце огряваше лицето й. Ръцете, страните и раменете й пареха болезнено от обгарянията. Откъм бараките все още се стелеше дим, който обгръщаше стените им в гъсти облаци, а из въздуха се носеше остра миризма на изгорял памук. Скарлет зърна струйки дим откъм кухнята и ужасена понечи да се надигне.
	Ала Мелани я бутна да легне и рече със спокойния си глас:
	— Лежи мирно, скъпа, пожарът е угасен.
	За миг Скарлет се отпусна неподвижно, затвори очи и въздъхна с облекчение, а някъде отблизо се дочу гукането на бебето и хълцането на Уейд. Значи беше жив, слава Богу! Тя отвори очи и погледна лицето на Мелани. Къдрите й бяха опърлени, а страните — черни от сажди, но очите й искряха от радостно вълнение и тя се усмихваше.
	— Приличаш на негърка — пророни Скарлет и морно зарови глава в мекия скут под себе си.
	— А ти приличаш на клоун в улично представление — отвърна й в същия тон Мелани.
	— Защо трябваше да ме удряш?
	— Защото гърбът ти се беше подпалил, милата ми. Изобщо не очаквах, че ще припаднеш, макар че, Господ е свидетел, това, което понесе днес, беше достатъчно да те убие… Върнах се веднага щом закарах добитъка на сигурно място в гората. Едва не умрях, като разбрах, че си останала сама с бебето. Янките… сториха ли ти нещо?
	— Ако питаш дали са ме изнасилили, не са — отвърна Скарлет и се изправи със стенание. Макар скутът на Мелани да беше мек, верандата не бе най-удобното място, където да лежиш. — Но те ни задигнаха всичко, всичко. Изгубихме всичко… А ти на какво се радваш толкова?
	— Радвам се, че пак сме заедно, че децата ни са живи и здрави и имаме покрив над главите си — отвърна Мелани с ведър глас. — Сега не можем да искаме повече… Господи, Бо се е подмокрил! Янките сигурно са откраднали и пеленките му. Но, Скарлет… Какво, за Бога, има в тази пелена?
	Тя пъхна уплашено ръка под дрешките на бебето и извади оттам портфейла. Един миг стоя неподвижно втренчена в него, сякаш го виждаше за първи път, а после прихна в звънък безгрижен смях.
	— Ти единствена си способна да измислиш такова нещо — възкликна тя, обгърна в нежен порив шията на Скарлет и я целуна. — Ти си най-умната сестричка на света!
	Скарлет се остави на прегръдката й, защото беше твърде изтощена, за да се съпротивлява, а хвалебствените слова бяха като балсам за душата й, пък и в тъмната задимената кухня у нея се бе породило още по-голямо уважение към тази жена; в сърцето й си пробиваше път топло приятелско чувство.
	„Едно нещо не мога да й отрека — с неохота си призна тя — и то е, че винаги изниква край мене, когато най-много ми е нужна помощ.“


>>	Глава XXVIII

	Внезапно сви студ и падна дебела слана. Ледени ветрове свиреха в пролуките под вратите, а изметнатите рамки на прозорците похлопваха монотонно. От оголелите дървета окапаха и последните листа и само боровете запазиха премяната си, възправили се тъмни и горди на фона на бледото небе. Изровените червени пътища замръзнаха, а вихрите, веещи из Джорджия, бяха понесли на крилете си глада.
	Скарлет с горчивина си припомни разговора с баба Фонтейн. В онзи следобед преди два месеца, дето сега й изглеждаше далеч в миналото, тя бе казала на старицата, че вече е познала най-лошото в живота, и тогава беше искрена до дъното на душата си. Сега тези думи й звучаха като преувеличение на наивна ученичка. Преди хората на Шърман да дойдат за втори път в Тара, тя имаше своите малки скъпоценни запаси от храна и пари, съседи, които не бяха напълно разорени, и реколта от памук, дето щеше да й помогне да свърже двата края до пролетта. Сега нямаше памук, нито храна; парите не можеха да й послужат, защото липсваха провизии, които да купи с тях, а съседите й бяха в още по-тежко положение от нея самата. Тя поне опази кравата с телето, няколко прасенца и коня, а съседите й останаха с малкото, което бяха сварили да скрият и да заровят в гората.
	Къщата на Тарлтънови, Китният хълм, беше изгорена до основи и мис Тарлтън с четирите момичета се подслони в къщичката на управителя. Домът на семейство Мънроу, близо до Лъвджой, също беше изгорял, само главната част на сградата бе оцеляла благодарение на дебелите тухлени стени и на отчаяната борба с огъня, която водиха трите жени и няколкото слугини. Калвъртовата къща отново беше спасена чрез намесата на Хилтън, надзирателя янки, ала в цялата плантация не беше останало нито едно добиче, нито една кокошка, ни един кочан царевица.
	И в Тара, и в целия окръг главната грижа бе да се намери храна. Повечето семейства трябваше да се задоволяват с остатъците ямс и фъстъци от миналогодишната реколта и с оскъдния дивеч, който можеха да хванат из горите. Онова, което имаха, разделяха с по-злочестите съседи, както бяха правили и в охолните времена. Но скоро вече нямаше какво да се дели.
	В дните, когато на Порк му се усмихваше щастието, в Тара ядяха зайци, опосум или риба. Друг път хапваха само мляко, печени жълъди и ямс. Усещането за глад никога не ги напускаше. На Скарлет й се струваше, че накъдето и да се обърне, вижда протегнати ръце и молещи очи. Тази гледка я докарваше почти до лудост, защото и тя беше не по-малко гладна от останалите.
	Нареди да заколят телето, защото сучеше много от скъпоценното мляко, и същата вечер всички се почувстваха зле, преяли с прясно телешко месо. Скарлет знаеше, че трябва да заколят и някое от прасенцата, ала гледаше да отлага от ден за ден с надежда да поотраснат. Бяха толкова мънички. Какъв смисъл имаше да ги колят сега — колко им беше месото? А ако ги поизчакаха, щяха да се угоят. Всяка вечер тя обсъждаше с Мелани доколко е разумно да изпрати Порк по-надалече с коня и с част от зелените долари, за да се опита да купи провизии. Ала ги спираше страхът, че могат да му отнемат и коня, и парите. Нямаха никаква представа къде се намират янките. Можеха да бъдат на хиляди километри, но съвсем не беше изключено да са отвъд реката. Веднъж, в момент на крайно отчаяние, Скарлет сама се бе качила на коня с намерение да търси храна, ала ужасените викове и молби на цялото домочадие я накараха да се откаже от плана си.
	Порк се скиташе надалече из околността и понякога не се връщаше по цяла нощ, а Скарлет не му задаваше въпроси за тези тайнствени пътешествия. От време на време се връщаше с дивеч, с няколко кочана царевица или с торба сушен грах. Веднъж даже донесе петел и обяви, че го намерил в гората. Изядоха го сладко-сладко, но не без известни угризения, защото знаеха добре, че е откраднат, както бяха откраднати и царевицата, и грахът. Скоро след това, една нощ, когато цялата къща бе заспала, Порк почука на вратата на Скарлет и смутено й показа крака си, насолен с дребни сачми. Докато тя го превързваше, Порк объркано разправяше как стопаните го открили, когато се опитвал да влезе в един кокошарник във Файетвил. Скарлет не го попита чий е бил кокошарникът, а само нежно го потупа по рамото с насълзени очи. Негрите често дразнеха с глупостта и леността си, но у тях имаше вярност и привързаност, които не можеха да се купят с пари; те рискуваха живота си, за да има на трапезата храна за всички.
	В друг момент на тези непочтени странствания на Порк щеше да се погледне доста сериозно и той вероятно щеше да отнесе камшика. В друг момент тя щеше да е принудена поне да го укори строго. Елен й беше казвала: „Винаги помни, скъпа, че си отговорна не само за физическото здраве, но и за морала на негрите, които Бог е поверил в твоя власт. Трябва да разбереш, че те са като деца и също като децата трябва да бъдат предпазвани и напътствани, а ти си длъжна винаги да им даваш добър пример.“
	Ала сега Скарлет бе изтласкала тази заръка в дъното на съзнанието си. Това, че насърчаваше кражба, и то може би от хора, които бяха още по-изпаднали от тях самите, вече не беше въпрос на чест и съвест. На практика етичната страна на проблема почти не я засягаше. Вместо да го накаже или смъмри, тя изрази само тревога, че е ранен.
	— Трябва да бъдеш по-предпазлив, Порк. Не искаме да те загубим. Какво ще правим без тебе? Ти прояви голяма добрина и вярност и когато забогатеем, ще ти купя голям златен часовник и ще поръчам да гравират на него някой цитат от Библията или например: „На стария верен служител — за добра работа.“
	Порк светна при тази похвала и внимателно опипа превързания си крак.
	— Много хубаво ми се види туй, мис Скарлет. Кога очаквате да забогатеете?
	— Не зная, Порк, но съм сигурна, че ще стане. Тя сведе към него невиждащ поглед, изпълнен с такава горест, че той се размърда неловко. — Някой ден, когато войната свърши, ще имам много пари и никога вече няма да гладувам и да мръзна. Никой от нас няма да страда от недояждане и студ. Всички ще носим хубави дрехи, ще ядем всеки ден пържени пилета и…
	Тя внезапно млъкна. Най-строгият закон в Тара, създаден и наложен стриктно от нея самата, бе никога да не се споменават вкусните ястия, които бяха яли навремето и които биха хапнали и сега, ако имаха възможност.
	Порк се измъкна безшумно от стаята, а тя зарея мрачен поглед нейде надалеч. В миналото, сега безвъзвратно изгубено, животът бе изпълнен със сложни и заплетени проблеми. Съществуваше грижата да спечели любовта на Ашли и в същото време да върти около себе си цяла дузина страдащи обожатели. Съществуваха дребни нарушения на доброто поведение, които трябваше да скрива от по-възрастните; завистливи момичета, които да постави на мястото им с подобаващо презрение или пък да умири с любезности; трябваше да се избират платове и модели за рокли, да се опитват различни прически и да се обмислят толкова много неща. А сега животът бе удивително прост. Единственото, което имаше значение, бе да се намери храна колкото да не умрат от глад, дрехи колкото да не премръзнат съвсем и що-годе здрав покрив над главата.
	През тези нощи Скарлет започна да сънува един и същ кошмар, който щеше да я преследва години наред. Повтаряше се без изменения до най-малките подробности, но всеки път ужасът й ставаше все по-голям и уплахата, че ще го изживее отново, отравяше и часовете, когато беше будна. Тя помнеше много добре деня, когато го бе сънувала за първи път.
	В продължение на седмица беше валял студен дъжд и къщата бе ледена от течението и пропитата влага. Пъновете в огнището бяха мокри, пушеха и не топлеха. Нямаше нищо за ядене освен мляко за закуска, защото бяха изяли вече ямса, а в примките и на въдиците на Порк нямаше никакъв улов. Ако искаха да хапнат нещо, трябваше на следващия ден да заколят едно от прасенцата. Измъчените и гладни очи на черни и бели бяха извърнати към нея с няма молба да осигури храна. Принудена беше да се подложи на риска да изгуби коня, като изпрати Порк да купи някакви провизии. Отгоре на всичко и Уейд беше с болно гърло и висока температура, а нямаше нито лекар, нито лекарства.
	Гладна и изтощена от бденията над детето, Скарлет го остави за малко на грижите на Мелани и легна да подремне. Краката й бяха премръзнали и тя се въртеше на всички страни, без да може да заспи, потисната от страх и отчаяние. Измъчваше я непрекъснато една натрапчива мисъл: „Какво да правя? Към кого да се обърна? Няма ли отникъде помощ за мене?“ Къде бяха изчезнали всяка сигурност и опора в този свят? Защо нямаше край нея някой силен и мъдър човек, който да поеме непосилното й бреме? Тя не беше създадена да го носи. Не знаеше как да се оправя с него. С тези тревоги потъна в неспокойната си дрямка.
	Намираше се в някаква дива, непозната страна, заобиколена от гъсти пъплещи облаци мъгла — толкова плътна, че не виждаше дори собственото си тяло. Усещаше почвата под краката си несигурна. Това беше някаква прокълната земя и тишината пораждаше ужас, а тя беше изгубена и уплашена като дете в тъмна нощ. Бе обхваната от леден студ, гладна, боеше се до смърт от неизвестните опасности, притаени в мъглата, и искаше да изкрещи, но не можеше. Тогава към нея се протегнаха призрачни безмълвни и безмилостни ръце с железни пръсти, които дърпаха полата й и я теглеха надолу към пропадащата, люлееща се земя. Тя знаеше, че някъде в непрогледната мъглявина над нея има подслон и помощ, един истински рай, който ще й даде закрила и топлина. Но къде беше той? Дали щеше да го стигне, преди вкопчилите се ръце да я удавят в движещите се пясъци?
	Внезапно се видя да тича, да тича като обезумяла в мъглата с плач и писъци, но когато протягаше ръце напред, загребваше само влажния въздух. Къде беше спасителният рай? Беше някъде наблизо, но скрит, и тя не можеше да налучка пътя към него. Веднъж да го достигне! Тогава щеше да бъде в безопасност. Но безумният страх караше краката й да се подгъват, а от глад пред очите й причерняваше. Нададе още един отчаян вик и се събуди. Видя надвесено над себе си разтревоженото лице на Мелани, която я разтърсваше силно.
	Сънят я спохождаше отново винаги когато си лягаше да спи с празен стомах. А това се случваше твърде често. Той я плашеше толкава силно, че тя се боеше да заспи, макар трескаво да си повтаряше, че в него всъщност няма нищо страшно. Какво страшно можеше да има в една мъгла, та да се бои? Нищо особено и все пак мисълта, че ще се потопи отново в омагьосаната земя, я довеждаше до ужас и тя започна да спи заедно с Мелани, която я будеше, щом усетеше по стоновете и треперенето, че отново е изпаднала в плен на кошмара.
	Под влияние на това постоянно напрежение тя съвсем отслабна и побледня. Лицето й изгуби приятната си закръгленост, а скулите й изпъкнаха, като подчертаваха бадемовите зелени очи, и тя приличаше на дебнеща изгладняла котка.
	„И без това дните ми са истински кошмар, а сега трябва да го изживявам и насън“ — отчаяно си помисли тя и започна да събира дневната си дажба храна, за да я изяжда точно преди лягане.


	На Коледа Франк Кенеди, начело на малък отряд от интендантството, пристигна в Тара с една напълно безсмислена мисия да търси зърно и животни за армията. Имаха окаян вид и яздеха куци болнави коне, които сигурно едва стискаха душата си зад зъбите, щом не ги използваха в действащата армия. Ездачите им също като тях бяха инвалиди, негодни за фронтовата линия, и всеки от тях освен Франк беше я без ръка, я без око яли пък имаше неподвижна става. Повечето носеха сини куртки, взети от пленени янки, и в един кратък миг на ужас жителите на Тара помислиха, че пак идват хората на Шърман.
	Те пренощуваха в плантацията; спаха на пода в гостната, изтегнали се блажено на плюшения килим, тъй като в продължение на цели седмици не бяха лягали под покрив, а постеля им бяха боровите иглички и голата земя. Въпреки нечистите им бради и дрипите те бяха благовъзпитани и владееха изкуството да водят приятен незначителен разговор, да се шегуват и да правят комплименти. Бяха много доволни, че могат да посрещнат Коледа в голяма къща, заобиколени от хубави жени, както в далечните, отминали дни. Не желаеха да се отнасят сериозно към войната, разсмиваха момичетата с невероятни лъжи и за първи път от дълго време внесоха в голата опустошена къща някакво празнично оживление.
	— Прилича на някогашните забави, които организирахме у дома, нали? — пошепна щастливо Сюелин в ухото на Скарлет.
	Сюелин хвърчеше до небето, задето бе в една и съща стая със свой поклонник, и не откъсваше очи от Франк Кенеди. Скарлет с изненада забеляза, че сестра й изглежда едва ли не красива, въпреки че след болестта си бе останала все тъй слаба. Страните й бяха поруменели, а очите й светеха с мек блясък.
	„Тя май сериозно го харесва — с презрение си рече Скарлет. — Сигурно ще се очовечи малко, ако се сдобие със съпруг, пък бил той стар и нервозен като Франк Кенеди.“
	Карийн също се бе пооживила тази вечер и вече не приличаше толкова на сомнамбул. Тя откри, че един от мъжете познаваше Брент Тарлтън и го беше видял в последния му ден, тъй че си обеща да поговори насаме с него след вечеря.
	По време на вечерята Мелани изненада всички, тъй като направи усилие да преодолее своята плахост и изглеждаше жизнена и весела. Тя се смееше и шегуваше и дори взе да кокетничи с някакъв едноок войник, който се отплащаше за старанията й с чудати прояви на внимание. Скарлет знаеше, че подобно държане изисква от Мелани и физическо, и психическо напрежение, тъй като тя бе болезнено свенлива в присъствието на мъже. Освен това здравето й съвсем не бе цветущо. Тя самата настояваше, че има сили, и работеше повече дори от Дилси, но Скарлет знаеше, че не е добре. Когато вдигаше тежести, лицето й побеляваше, а след някаква изтощителна дейност се отпускаше прималяла и личеше, че краката не я държат повече. Ала тази вечер тя, наред със Сюелин и Карийн, правеше всичко възможно войниците да прекарат добре Коледа. Единствена Скарлет не се радваше на гостите.
	Малкият отряд беше прибавил дажбата си от печена царевица и месни обрезки към вечерята от сушен грах, фъстъци и ошав от сушени ябълки, която Мами беше поднесла, и войниците заявиха, че това е най-разкошното угощение, което са имали от месеци наред. Скарлет с мъка на сърце ги наблюдаваше как ядат. Не само й се зловидеше всяка тяхна хапка, но беше и непрекъснато нащрек, за да не би да узнаят случайно, че предишния ден Порк е заклал едно от прасенцата. Сега то висеше в килера и тя мрачно се бе заканила на домочадието, че ще издере очите на всекиго, който дръзне да спомене пред гостите за прасенцето или за живите му братчета и сестричета, скрити в кочината сред блатото. Тези изгладнели мъже щяха като нищо да погълнат цялото прасенце на едно ядене и ако научеха за останалите, щяха да ги конфискуват за армията. Разтревожена бе също за кравата и за коня и й се щеше да бе скрила и тях в блатото, вместо да стоят завързани в гората, дето започваше от края на пасището. Ако интендантството й вземеше добитъка, Тара нямаше да преживее зимата — без него бяха загубени. Колкото до осигуряването на армията с провизии — това не я засягаше. Нека армията сама си се оправя… ако изобщо бе възможно. Тя си имаше достатъчно грижи с изхранването на собственото си семейство.
	Мъжете измъкнаха от раниците си „шомполни кифли“ и ги предложиха за десерт, та Скарлет най-после видя този конфедерационен артикул, по повод на който се пускаха толкова шеги, колкото и за въшките. Представляваха овъглени спирали, сякаш направени от дърво. Мъжете я насърчиха да ги опита и щом отхапа, тя видя, че под опушената им кора има безсолен царевичен хляб. Войниците размесваха дажбата си от качамак с вода и сол, каквато не се намираше често, увиваха гъстото тесто около шомполите на пушките си и го печаха на лагерните огньове. Така наречената кифла беше твърда като камък и безвкусна като дървени трици и още след първата хапка Скарлет побърза да я върне сред бурни смехове. Тя срещна погледа на Мелани и по лицата на двете жени ясно се изписа една и съща мисъл: „Как продължават да се бият, щом само с това се хранят?“
	Вечерята бе доста весела и дори унесеният Джералд, седнал на челното място на трапезата, съумя да изтръгне от дебрите на замъгленото си съзнание някакъв спомен за задълженията си на домакин с приветливи обноски и на устните му се бе появила неуверена усмивка. Мъжете говореха ли, говореха, жените се смееха и сипеха любезности, а Скарлет, извърнала се внезапно към Франк Кенеди, за да го попита знае ли нещо за мис Питипат, улови на лицето му изражение, което я накара да забрави въпроса си.
	Той бе откъснал очи от Сюелин и сега погледът му се местеше ту към озадачената детинска гримаса на Джералд, ту към оголения под и полицата над камината, лишена от украшенията си, към провисналите пружини и разкъсаната тапицерия, пробита от щиковете на янките, към пропуканото огледало над бюфета и квадратните, още ясни отпечатъци от липсващите портрети по стените, към оскъдно подредената маса и прилично окърпените, но съвсем излинели рокли на момичетата, към палтенцето на Уейд, ушито от чувал за брашно.
	Франк си припомняше Тара, каквато я познаваше преди войната, и изразът на лицето му бе горчив и изпълнен с безсилен гняв. Той обичаше Сюелин, харесваше сестрите й, уважаваше Джералд и беше искрено привързан към този дом. Откак Шърман беше профучал през Джорджия, Франк бе срещнал много отблъскващи гледки при пътуванията си из щата, додето се опитваше да събере някакви провизии, но нищо не го бе покъртило тъй силно, както Тара в този момент. Искаше да стори нещо за семейство О’Хара, особено за Сюелин, ала нямаше как да им помогне. Без да се усеща, той поклащаше жалостиво главата си с големи бакенбарди и цъкаше леко с език, когато неочаквано зърна загледаната в него Скарлет. Порази го пламналата в очите й наранена гордост и той сконфузено сведе глава над чинията си.
	Момичетата горяха от нетърпение да научат новините. След падането на Атланта преди четири месеца бяха прекратени всякакви пощенски връзки и никой нищо не знаеше за местоположението на янките, нито за участта на южняшката армия или пък на Атланта и на старите им приятели. Франк, който кръстосваше цялата околност по служба, бе в състояние да им даде повече сведения, отколкото биха получили от вестника, ако излизаше такъв, защото всички от Мейкън до Атланта бяха или негови родственици, или приятели, а освен това той можеше да й разкаже разни интересни подробности от личен характер, каквито вестниците винаги пропускаха. За да прикрие смущението си, че мислите му са разгадани от Скарлет, Франк се впусна припряно да изброява последните новини. Съобщи им, че конфедератите са си възвърнали Атланта, след като войските на Шърман я напуснали, но че това завоевание нямало стойност, защото градът бил опожарен до основи.
	— Но аз смятах, че Атланта е изгоряла още през нощта, когато побягнахме — възкликна Скарлет объркана. — Помислихме, че нашите момчета са я запалили!
	— Какво говорите, мис Скарлет! — извика смаяно Франк, — как тъй ще опожарим свой град, преди населението да го е напуснало! Видели сте да горят складовете с провизии и леярните, защото не искахме да попаднат в ръцете на врага. Но само толкова. Когато Шърман превзе града, къщите и магазините си стояха цели и непокътнати. В тях той разквартирува войската си.
	— Но какво стана с гражданите? Той да не би… да не би да ги е избил?
	— Наистина уби някои, но не с куршуми — пророни мрачно едноокият войник. — Веднага щом влязъл в Атланта, казал на кмета, че хората трябва да се изнесат от града до последната жива душа. А там имаше много старци, които не можеха да издържат на пътуване, пък и болни, дето не биваше да се помръдват, и жени, които бяха… които също не биваше да се движат. Но той изкарал от града стотиците безпомощни хора в една страшна дъждовна буря, запокитил ги в горите край Ръф енд Реди и изпратил съобщение на генерал Худ да дойде и да си ги прибере. Мнозина умрели от пневмония, други — от цялата тая жестокост.
	— Ах, но защо е постъпил така? Че какво щяха да му пречат? — извика Мелани.
	— Казал, че има нужда от града, за да могат хората и конете му да отдъхнат — рече Франк. — Почиваха си там до средата на ноември, а когато си тръгнаха, го подпалиха и всичко изгоря.
	— Не може да бъде! Наистина ли всичко? — извикаха смаяни момичетата в един глас.
	Не можеха да повярват, че оживеният шумен град, препълнен с мирни граждани и войници, е изчезнал. Всичките прекрасни къщи под сенчести дървета, големите магазини и красивите хотели — невъзможно бе да няма и следа от тях! Мелани едва се сдържаше да не избухне в плач, защото бе родена там и за нея не съществуваше друг дом. Сърцето на Скарлет замря, тъй като бе обикнала този град най-много от всички други места след Тара.
	— Е, почти всичко — бързо се поправи Франк, притеснен от изражението на лицата им.
	Опита се да изглежда весел, защото никак не му се щеше да разстройва дамите. Натъжените жени винаги натъжаваха и него и го караха да се чувства безпомощен. По-добре друг да им го беше съобщил.
	Неспособен бе да им опише какво заварила армията, когато отново се върна в Атланта: само пепелища, над които се издигат почернели комини; купища недоизгорели боклуци и тухли, задръстили улиците; стари дървета с овъглени клони, които падат на земята, прекършени от студения вятър. Спомни си как го бе потресла гледката, спомни си горчивите проклятия на конфедератите, когато видяха развалините на града. Надяваше се жените никога да не научат за ужасната гавра с гробището, защото се боеше, че няма да понесат тази вест. Там бяха погребани Чарли Хамилтън и родителите на Мелани. Видът на това гробище още пораждаше кошмари у Франк. С надеждата да намерят скъпоценности, заровени заедно с умрелите, янките бяха разбили гробниците и разкопали гробовете. Бяха ограбили мъртъвците, изкъртили бяха от ковчезите златните и сребърните табелки с имената, сребърните обковки и дръжки. Скелети и трупове се въргаляха сред треските от ковчезите, ужасяващи и жалки.
	Франк не можеше да им каже и за котките и кучетата. Жените тъй милееха за домашните животни. Но хилядите гладуващи твари, останали без подслон след грубото прогонване на господарите им, представляваха гледка, която порази Франк едва ли не колкото и гробището, защото той обичаше котки и кучета. Животинките бяха уплашени, премръзнали, обезумели от глад и освирепели; силните нападаха слабите, а слабите изчакваха по-изтощените от тях да умрат, за да могат да ги изядат. Над порутения град кръжаха ята лешояди, чиито тела зловещо се открояваха на зимното небе.
	Франк се разрови в паметта си за някакви по-благоприятни вести, които да успокоят дамите.
	— Някои къщи са оцелели — каза той, — тия, дето са сред големи дворове и са отдалечени от съседните домове, та не са се подпалили. Останали са църквите и масонската ложа, а също и няколко магазина. Ала търговската част и всички сгради около железопътната линия и площад Петте ъгъла… те, госпожи, за съжаление са изравнени със земята.
	— Тогава складът край железопътната линия, който ми остана от Чарли, също е изгорял — разочарована възкликна Скарлет.
	— Щом е бил край линията, значи е отишъл… Но знаете ли какво? — лицето му внезапно светна. Как не се беше сетил по-рано? — Горе главите, госпожи! Къщата на вашата леля Пити е оцеляла. Малко е повредена, но все пак ще я намерите.
	— Но как е останала след пожара?
	— Сигурно защото е тухлена, а пък и защото е едва ли не единствената в Атланта с плочест покрив, който не се е подпалил от прехвърчащите искри. Освен това е почти последната къща в северния край на града, а там пожарът не беше толкова бурен. То се знае, след като янките са живели там, всичко е обърнато с главата наопаки. Изкъртили са и пода, и махагоновия парапет на стълбището, за да си палят огън, ама карай да върви! Важното е, че къщата стои. Като видях леля Пити в Мейкън миналата седмица…
	— Видели сте я значи? Как е тя?
	— Много е добре. Много е добре. Щом й казах, че къщата й е запазена, тя реши веднага да се прибере у дома си. В смисъл веднага, щом онзи неин негър Питър й разреши да го стори. Много от гражданите на Атланта се върнаха, защото се чувстват несигурни в Мейкън. Шърман не го превзе, но всички се боят, че войските на Уилсън могат да пристигнат всеки момент, а той е по-страшен и от Шърман.
	— Но защо се връщат, след като няма къде да живеят? Това е глупаво!
	— Мис Скарлет, те са се настанили в палатки, бараки и дървени колиби, а в малкото оцелели къщи са се събрали по шест-седем семейства. Мъчат се да строят наново домовете си. Не казвайте, че постъпват глупаво. Вие познавате жителите на Атланта не по-зле от мене. Те въздигат в култ града си точно както чарлстънци своя и за да го изоставят, трябва да им се случи нещо много по-лошо от нашествие на янките и пожар. Тия хора, да ми прости мис Мели, са упорити като мулета, що се отнася до Атланта. А не разбирам защо е тъй. Винаги съм смятал, че тоя град е средище на пробивни, дръзки хора. Но в края на краищата аз съм си от село и не ги обичам градовете. Едно ще ви кажа — тия, дето се връщат първи, те са най-умните. Последните няма да намерят ни едно колче, ни едно камъче или тухла от къщите си, защото всичко живо е излязло из улиците да търси материали за строеж. Оня ден видях мисис Мериуедър, мис Мейбъл и старата им негърка — събираха тухли с ръчна количка. Мисис Мийд също ми съобщи, че смятала да си построи дървена колиба, щом докторът се върнел да й помага. Каза ми, че тъкмо в дървена колиба живяла, когато дошла за пръв път в Атланта, тогава още Мартасвил, тъй че с удоволствие щяла да си припомни живота от едно време. Тя се шегуваше, разбира се, но това е показателно за отношението на съгражданите й по този въпрос.
	— Смятам, че духът им е завиден — гордо заяви Мелани. — Не е ли тъй, Скарлет?
	Скарлет кимна, изпълнена с мрачно задоволство и възхищение от града, който й бе станал като роден. Както се бе изразил Франк, той създаваше впечатление за пробивност и дързост и точно затова й харесваше. Не беше тесногръд и превзет като по-старите градове и притежаваше възторжена стремителност, съответстваща на собствения й характер. „И аз съм като Атланта — каза си тя. — Необходимо е нещо много по-страшно от янките и пожара, за да бъда сломена.“
	— Ако леля Пити се върне в Атланта, по-добре и ние да се приберем при нея, Скарлет — прекъсна мислите й Мелани. — Сама ще умре от страх.
	— Как си представяш, че мога да замина оттук, Мели? — сърдито попита Скарлет. — Ако толкова ти се ще да се върнеш, тръгвай! Аз няма да те спирам.
	— Ох, Боже, и аз пък! — пламнала от притеснение рече Мелани. — Колко необмислено го казах! Разбира се, че не можеш да оставиш Тара, а и… надявам се, че чичо Питър и готвачката ще съумеят да се погрижат за леличка.
	— Тебе нищо не те задържа тук — отсече Скарлет.
	— Знаеш, че няма да те изоставя — отвърна Мелани. — Пък и аз… аз се боя до смърт, когато не си до мене.
	— Както предпочиташ. Но да ти кажа право, не бих отишла в Атланта за нищо на света. Тъкмо ще построят няколко къщи и Шърман пак ще се върне да ги опожари.
	— Няма да се върне — обади се Франк и лицето му помръкна въпреки всичките усилия да се покаже спокоен. — Той прекоси щата и се придвижи към Крайбрежието. Тази седмица е превзел Савана и се говори, че янките щели да продължат към Южна Каролина.
	— Савана е превзета?!
	— Да. Няма нищо чудно, госпожи, градът не можал да окаже нужната съпротива. Не им стигнали хора за отбраната, макар че събрали всички мъже, които можели да си стоят на краката. Знаете ли, че когато янките настъпиха срещу Милиджвил, свикаха всички кадети от военните академии, нищо че най-младите са още деца, и дори отвориха вратите на затворите, за да наберат войници? Точно тъй, освободиха всички затворници, проявили желание да се бият, и им обещаха помилване, ако оживеят през войната. Просто настръхнах, като видях младите кадетчета редом с тия крадци и убийци.
	— Как е възможно да пуснат сред нас престъпници!
	— Хайде, хайде, не се разстройвайте, мис Скарлет. Първо, те са надалеч оттук, а после — от тях излизат много добри войници. Мисля, че ако един човек е крадец, нищо не му пречи да бъде добър войник, не е ли тъй?
	— Смятам, че това е чудесно — тихо продума Мелани.
	— Аз пък не смятам — заяви Скарлет. — И без това се навъдиха прекалено много крадци наоколо — ту янки, ту… — Тя се сепна и навреме млъкна, но мъжете се разсмяха.
	— Ту янки, ту части на интендантството — довършиха те и тя се изчерви.
	— Но къде е армията на генерал Худ? — побърза да се намеси Мелани. — Той би могъл да защити Савана.
	— Но моля ви, мис Мелани! — Франк бе стреснат от въпроса и в гласа му се чувстваше укор. — Та генерал Худ изобщо не се е отправял към оня край. Той се бие в Тенеси и се мъчи да изтласка янките от Джорджия.
	— Няма що, чудесно го е измислил — възкликна Скарлет с горчив сарказъм. — Остави проклетите янки да ни тормозят на воля, а за защита ни предостави някакви си ученичета, затворници и старците от градската охрана.
	— Дъще — обади се Джералд, като се надигна от стола си, — ти се държиш невъзпитано. Ще наскърбиш майка си.
	— Те са проклети, проклети янки! — извика разпалено Скарлет. — Нямам намерение да ги наричам другояче.
	При споменаването на Елен всички помръкнаха и разговорът внезапно секна. Отново се обади Мелани и промени темата:
	— Не видяхте ли в Мейкън Индия и Хъни Уилкс? Може би… може би са чули нещо за Ашли?
	— Мис Мели, нали знаете, че ако имах известия за Ашли, щях веднага да долетя от Мейкън, за да ви ги съобщя — укорно отвърна Франк. — Не, те не са чули нищо за него, но вие не се бойте за Ашли, мис Мели. Знам, че отдавна нямате никакви новини, ала какви новини могат да се изпратят от вражески затвор, кажете. При това положението в лагерите на янките не е тъй тежко, както в нашите. В края на краищата янките имат достатъчно храна, лекарства и завивки. Не са като нас, дето нямаме себе си с какво да нахраним, а камо ли пленниците.
	— О, янките разполагат с всичко в изобилие — възкликна със страстна горест Мелани, — но на пленниците не дават нищо. Вие го знаете добре, мистър Кенеди. Говорите така само за да ме успокоите. Известно ви е, че нашите момчета мръзнат в тези лагери, гладуват и гинат без лекари и медикаменти само защото янките изпитват към нас безгранична ненавист! Ах, да можехме само да ги изтрием от лицето на земята! Боже мой, аз зная, че Ашли е…
	— Не го казвай! — викна Скарлет с разтуптяно сърце. Додето никой не кажеше гласно, че Ашли е мъртъв, слабата й надежда, че е жив, не угасваше. Страхуваше се да чуе думите произнесени, защото точно в този момент той можеше наистина да умре.
	— Не се притеснявайте за съпруга си, мисис Уилкс — зае се да я успокоява едноокият войник. — Плениха ме след първата голяма битка и по-късно ме размениха срещу пленени врагове, но докато бях в затвора, ме хранеха с какви ли не лакомства — пържени пилета, топли банички…
	— Вие сте просто лъжец — със слаба усмивка го прекъсна Мелани и за пръв път Скарлет я видя да се държи свободно и непринудено с мъж. — Как мислите по този въпрос?
	— Мисля като вас — отвърна едноокият и със смях се плесна по бедрата.
	— Заповядайте всички в гостната и ще ви изпея няколко коледни песни — покани ги Мелани, доволна, че може да смени темата. — Пианото беше единствената ценна вещ, която янките не успяха да отнесат. Дали е много разстроено, Сюелин?
	— Ужасно — отвърна Сюелин, обърнала щастлива приканваща усмивка към Франк.
	Когато излизаха от стаята, Франк изостана и подръпна Скарлет за ръкава.
	— Мога ли да говоря с вас насаме?
	За миг Скарлет си помисли ужасена, че Франк ще я разпитва за добитъка й, и се приготви да му пробута някоя хубава лъжа.
	Когато застанаха край огъня в празната стая, цялата престорена веселост, оживявала лицето на Франк в присъствието на останалите, изчезна и той съвсем заприлича на стар човек. Страните му бяха сбръчкани и пожълтели като листата, които прехвърчаха над поляната на Тара, а червеникавите му бакенбарди бяха оредели и прошарени с бели косми. Той ги задърпа разсеяно и на няколко пъти дразнещо се прокашля, преди да заговори.
	— Много ми е мъчно за майка ви, мис Скарлет.
	— Моля ви, да не говорим за това.
	— Също и за баща ви… Той все така ли е, откакто?…
	— Да… той е… не е на себе си, както сам виждате.
	— Сигурно тя е била всичко за него.
	— О, мистър Кенеди, умолявам ви, да прекратим този разговор…
	— Извинете ме, мис Скарлет! — той нервно запристъпя от крак на крак. — Истината е, че исках да разговарям с баща ви, но сега разбирам, че нищо няма да излезе от това.
	— Може би ще успея да ви помогна, мистър Кенеди? Виждате ли… сега аз съм глава на семейството.
	— Ами то… — подхвана Франк и отново подръпна нервно бакенбардите си. — Работата е там… С две думи, мис Скарлет, канех се да му поискам ръката на мис Сюелин.
	— Искате да кажете, че досега не сте говорили с татко? — възкликна Скарлет развеселена и смаяна. — Та вие я ухажвате години наред!
	Той се изчерви, усмихна се смутено и заприлича на срамежливо и глуповато момченце.
	— Аз такова… не бях сигурен дали тя ще ме иска. Много по-възрастен съм от нея, пък и… около Тара все се навъртаха цял рояк хубавци.
	„Да имаш да вземаш — помисли си Скарлет. — Те се навъртаха около мене, а не около нея!“
	— Всъщност все още не съм уверен, че тя ще се съгласи. Никога не съм я питал, но сигурно се досеща за чувствата ми. Мислех… мислех да помоля мистър О’Хара за благословията му и да му кажа истината. Мис Скарлет, сега аз нямам нито цент. Някога имах много пари, простете за грубия израз, но в момента притежавам само коня си и дрехите, дето са на гърба ми. Когато се записах като доброволец, продадох по-голямата част от земите си и вложих парите в конфедерационни облигации, а сама знаете тяхната стойност сега. По-нищожна и от хартията, върху която са отпечатани. Във всеки случай аз и тях нямам вече, защото изгоряха, когато подпалиха къщата на сестра ми. Съзнавам, че е твърде дръзко от моя страна да искам ръката на мис Сюелин сега, когато нямам пукната пара, но… това е положението. Почнах да си мисля, че не е известно как ще се обърнат нещата в тая война. На мене ми изглежда като свършека на света. Човек не може да бъде сигурен в нищо и… казах си, че би било огромна утеха за мене, а може би и за нея, ако се сгодим. В това поне виждам някаква сигурност. Не бих се оженил, додето не съм в състояние да се грижа за нея, мис Скарлет, а кога ще стане това — не знам. Но ако според вас истинската обич е богатство, бъдете уверена, че в това отношение поне мис Сюелин ще бъде богата.
	Последните думи той изрече с простичко достойнство, което трогна Скарлет, макар да беше склонна да гледа на този въпрос откъм смешната му страна. Тя просто не можеше да си представи как някой би могъл да обича Сюелин. В нейните очи сестра й беше въплъщение на чудовищен егоизъм с вечните си оплаквания, които Скарлет вземаше за чиста проклетия.
	— Няма защо да се притеснявате, мистър Кенеди — учтиво отвърна тя. — Смятам, че мога да ви дам отговор вместо татко. Той винаги ви е обичал много и се надяваше Сюелин да стане ваша жена.
	— Наистина ли? — възкликна щастливо Франк.
	— Разбира се — потвърди Скарлет и сподави една усмивка, като си спомни колко често Джералд бе подвиквал грубовато през масата към Сюелин: „Е, какво става, мис? Твоят пламенен обожател още ли не ти е направил предложение? Аз ли трябва да го питам за намеренията му?“
	— Довечера ще й направя предложение — продума той с потрепващо от вълнение лице сграбчи ръката й и я разтърси — Вие сте толкова добра, мис Скарлет.
	— Ще ви я изпратя — усмихна се Скарлет и тръгна към гостната.
	Мелани тъкмо започваше да свири. Пианото наистина беше много разстроено, но някои от струните издаваха верни тонове и Мелани запя „Чуй, ангели вестители пеят“, като увлече и другите след себе си.
	Скарлет се спря на прага. Изглеждаше просто невероятно, че войната ги бе прегазила на два пъти, че живееха в една опустошена страна, на ръба на гладната смърт, когато се разнесоха приятните звуци на стария коледен химн. Тя рязко се извърна към Франк.
	— Какво имахте предвид, като казахте, че се усещате пред свършека на света?
	— Ще бъда откровен — бавно отвърна той, — но не бих искал да тревожите другите жени с това, което ще ви кажа. Войната не може да продължава още дълго. Вече няма никакви нови попълнения за армията, а броят на дезертьорите нарасна твърде много — повече, отколкото се признава официално. Нали разбирате, мъжете не могат да издържат откъснати от семействата си, когато знаят, че те гладуват, затова се върнаха по домовете си и се мъчат да облекчат положението на близките си. Не мога да ги виня, но това силно отслабва редовете на войската. Освен това армията не може да се бие гладна, а храна няма. Знам го, защото моето задължение е да осигурявам провизии. Откакто си възвърнахме Атланта, надлъж и шир съм пребродил този район и мога да ви кажа, че не съм събрал дори колкото да се наяде едно пиле. Положението е същото по протежение на петстотин километра на юг, чак до Савана. Хората гладуват, железопътните линии са прекъснати, няма нови оръжия, мунициите привършват, кожа за обувки не може да се намери отникъде… Нали виждате, това вече е краят.
	Ала безнадеждността на конфедерационната кауза съвсем не стресна Скарлет толкова много, колкото това, че липсва храна. Тя бе възнамерявала да изпрати Порк с коня и каруцата да обиколи околността за хранителни продукти и платове за дрехи срещу златото и юнионистките банкноти. Но ако беше вярно това, което казваше Франк…
	Все пак Мейкън не беше паднал. Вероятно там имаше храна. Щом интендантската група се отдалечеше от Тара, тя веднага щеше да изпрати Порк в Мейкън с надеждата, че скъпоценният кон няма да му бъде отнет от армията. Трябваше да поеме този риск.
	— Е, хайде, по-добре тази вечер да не говорим за неприятни неща, мистър Кенеди — каза тя. — Идете и седнете в малкия кабинет на мама, а аз ще ви изпратя Сюелин, за да можете… за да бъдете на спокойствие.
	Пламнал и усмихнат, Франк излезе малко плахо от стаята, а Скарлет остана загледана във вратата.
	„Колко жалко, че не може още сега да се ожени за нея — рече си тя. — Това ще означава едно гърло по-малко у дома.“


>>	Глава XXIX

	През април на следващата пролет генерал Джонстън, комуто бе възвърнато командването на съсипаната армия, се предаде в Северна Каролина и войната свърши. Ала тази новина пристигна в Тара едва две седмици по-късно. В плантацията имаше прекалено много работа, за да се губи време в пътуване и размяна на дочути слухове, а тъй като и съседите бяха потънали в задължения, рядко си ходеха на гости и вестите се разпространяваха бавно.
	Пролетната оран беше в разгара си и дойде време да се засеят памуковите и зеленчуковите семена, които Порк беше донесъл от Мейкън. След пътешествието си Порк вече нищичко не похващаше — тъй много се гордееше, че се е върнал благополучно с пълна кола дрехи и платове, семена, птици, шунка, месо и брашно. Безспир повтаряше разказите си за многото случаи, при които се измъквал на косъм, за обиколните друми, по които се движил на връщане към Тара, запустелите пътища, изоставените просеки и конските пътеки. Беше отсъствал пет седмици — седмици, които Скарлет едва издържа в мъчително очакване. Но тя не го сгълча при завръщането му, защото бе щастлива, че пътуването се е увенчало с успех, и доволна, задето той върна толкова много от парите, които му беше дала. Изпитваше силни подозрения, че за да похарчи тази сравнително малка сума, Порк вероятно не бе плащал за птиците и за по-голяма част от храната. Той щеше да се срамува от себе си, ако бе купувал всичко с парите й, след като на пътя му се бяха изпречвали неохранявани кокошарници и складове за пушено месо.
	След като се запасиха с малко храна, всички в Тара се заеха да върнат живота към що-годе нормален ритъм. Работа имаше за всекиго, купища работа, която никога не свършваше. Изсъхналите стъбла на миналогодишния памук трябваше да бъдат оскубани, за да се очисти земята за новите посеви, и плашливият кон, непривикнал с плуга, се влачеше неохотно през нивята. Градината трябваше да бъде оплевена и засята наново, трябваше да се цепят дърва и да се постегнат оборите, кокошарниците и дългата цели километри ограда, подпалена от янките като на шега. Примките за зайци, заложени от Порк, трябваше да се проверяват по два пъти дневно, а въдиците край реката да се хвърлят наново и наново. Трябваше да се оправят легла, да се метат подове, да се готви, да се мият съдове, да се хранят свинете и пилетата, да се събират яйцата. Кравата също си искаше доене и паша край блатото и се налагаше някой да я наглежда по цял ден, за да не би да се върнат янките или хората на Франк Кенеди и да я вземат. Дори малкият Уейд си имаше свои задължения. Всяка сутрин той важно-важно излизаше с една кошница, за да събира клонки и трески за огъня.
	Новината за капитулацията донесоха братята Фонтейн, които се завърнаха първи измежду мобилизираните мъже от окръга. Алекс, все още запазил ботушите, ходеше пеша, а Тони беше бос и яздеше едно неоседлано муле. В това семейство винаги Тони съумяваше да обере каймака. Бяха станали още по-мургави от слънцето и бурите, на които се бяха излагали в продължение на четири години, отслабнали и по-жилести, а неоформените черни бради, които бяха пуснали по време на войната, им придаваха несвойствен, чужд вид.
	На път към Мимоза, нетърпеливи да се приберат у дома си, те спряха за съвсем кратко в Тара, колкото да целунат момичетата и да съобщят новината, че армията се е предала. Казаха, че всичко е свършило, че краят е дошъл, но изглежда нито се вълнуваха от това, нито им се щеше да го обсъждат. Единственото, което ги интересуваше, бе дали Мимоза не е изгорена. На юг от Атланта бяха минавали край самотно стърчащи комини, където преди се бяха издигали домовете на приятели, и им се струваше, че е почти невъзможно да заварят своята къща оцеляла. При щастливата вест те си отдъхнаха с облекчение, а когато Скарлет им разказа за бясното препускане на Сали и за това как е прескочила живия плет, избухнаха в смях и шумно взеха да се пляскат по бедрата.
	— Юнак момиче е тя — заяви Тони. — Много жалко за нея, че убиха Джо. Не ви ли се намира тютюн за дъвчене, Скарлет?
	— Не, само заешки тютюн. Татко го пуши с царевичен кочан.
	— Толкова ниско още не съм паднал — отвърна Тони, — но сигурно и дотам ще стигна.
	— Димити Мънроу добре ли е? — попита Алекс нетърпеливо, но и с известно смущение и Скарлет смътно си припомни, че навремето той се заглеждаше по малката сестра на Сали.
	— О, да. Сега живее с леля си във Файетвил. Нали знаеш, че къщата им в Лъвджой изгоря. Другите й близки са в Мейкън.
	— Всъщност той иска да попита дали Димити не се е омъжила междувременно за някой храбър полковник от градската охрана — подметна шеговито Тони, а Алекс го стрелна с гневен поглед.
	— Разбира се, че не — отвърна Скарлет развеселена.
	— Може би щеше да стори по-добре, ако се беше омъжила — обади се мрачно Алекс. — Как, по дяволите… Моля за извинение, Скарлет. Исках да кажа, как може един мъж да иска ръката на момиче, когато робите му са освободени, всичкият му добитък е изгубен, а в джоба си няма пукнат цент?
	— Знаеш, че това не би разтревожило Димити — успокои го Скарлет. Тя можеше да си позволи да се изкаже благоприятно за Димити, защото никога не бе слагала Алекс Фонтейн в числото на своите поклонници.
	— Да го вземат мътните… О, моля пак да ме извиниш. Ще трябва да престана да ругая, защото баба като нищо ще ми отпори ушите. Не мога да предложа на никое момиче да се омъжи за просяк като мене. Нея може и да не я засяга това, но мене — да.
	Докато Скарлет разговаряше с младежите на предната веранда, Мелани, Сюелин и Карийн се вмъкнаха тихичко в къщата веднага щом научиха за капитулацията. След като момчетата поеха към дома си напряко през полето на Тара, Скарлет влезе вътре и чу девойките да хлипат на канапето в малкия кабинет на Елен. Всичко беше свършило — красивата, светла мечта, на която бяха отдали толкова обич и надежди, каузата, за която бяха загинали техните приятели, любими и съпрузи и която бе отнела богатството и благополучието на семействата им. Делото, което считаха за непобедимо, бе смазано окончателно.
	Скарлет не виждаше причина за сълзи. В първия момент, когато научи вестта, тя си каза: „Слава Богу! Сега няма да ми откраднат кравата. И конят е вече в безопасност. Най-после ще можем да извадим сребърните прибори от кладенеца и всеки ще може да се храни с нож и вилица. Няма да се боя повече да пътувам из околността, когато трябва да търся храна.“
	Какво облекчение! Никога вече нямаше да се стряска от чаткането на конски копита. Нямаше да се буди посред нощ, да се ослушва с притаен дъх и да се чуди дали е истина, или насън й се е причуло дрънченето на юзди, тропотът на коне и заповедническите крясъци на янки в двора. И най-важното — Тара беше в безопасност! Тревожният й кошмар никога нямаше да се превърне в реалност. Никога нямаше да застане на поляната и да наблюдава струящия на талази дим от любимата къща, да чува свистенето на пламъците, докато покривът се срутва.
	Да, каузата бе пропаднала, но войната винаги й бе изглеждала глупава и във всички случаи мирът беше за предпочитане. Никога не бе стояла с блеснали очи пред издигащото се знаме на Конфедерацията, нито бе усещала тръпки на възбуда при звуците на „Дикси“. При лишенията, противните задължения на болногледачка, страха от обсадата и глада през последните няколко месеца не я беше крепил фанатичният пламък, направил тези мъки поносими за останалите, готови на всичко, стига делото да успее. Но сега на това беше сложен край и тя нямаше намерение да пролива сълзи за поражението.
	Свършено беше! Войната бе изглеждала безкрайна, тази война, която се беше втурнала неканена в живота й и го бе разделила на две — тъй рязко, че й бе трудно да си припомни старите волни дни. Можеше да съзерцава без всякакво вълнение някогашната хубавичка Скарлет с изящните зелени пантофки от марокен и напоените с лавандулов аромат волани на полите й, но никак не беше уверена, че отново може да се превърне в същото момиче. Скарлет О’Хара, в чиито крака беше целият окръг, със сто роби на нейно разположение, с богатството на Тара като стена зад гърба й и с любещи родители, готови да удовлетворят всяко нейно желание. Разглезената, безгрижна Скарлет, която не познаваше неизпълнен каприз, освен що се отнасяше до Ашли.
	Някъде по дългия път, извървян през тези четири години, момичето с елегантна тоалетна чантичка и леки танцувални пантофки беше изчезнало неусетно и на негово място се бе появила зряла жена с остър поглед в зелените очи, която броеше всеки цент и се хващаше без колебание за най-черна слугинска работа, жена, на която след катастрофата не бе останало нищо освен вечната червена земя под краката й.
	Докато стоеше в хола, заслушана в плача на момичетата, практичният й ум заработи.
	„Ще засеем още памук, много памук. Утре ще изпратя Порк в Мейкън да купи семена. Янките вече няма да го палят, а и на нашите войски той не е нужен. Боже мой! Цените на памука би трябвало да скочат много високо тая есен!“
	Тя влезе в малкия кабинет и без да обръща никакво внимание на разплаканите момичета, седна пред високото писалище и взе в ръка перото, за да изчисли какво количество семена можеше да закупи с останалите си пари.
	„Войната свърши“ — помисли тя и внезапно захвърли перото, завладяна от неудържимо щастие. Войната беше свършила и Ашли — ако беше жив — щеше да се върне у дома! Тя се запита дали в скръбта си, породена от поражението, Мелани се е сетила за това.
	„Скоро ще получим писмо… Не, какво ти писмо! Ние сме съвсем откъснати. Но тъй или иначе, той ще се обади по някакъв начин.“
	Ала минаха няколко дни, после цели седмици, а от Ашли нямаше никакви новини. Пощенските връзки в Юга бяха нередовни, а в селските райони изобщо не съществуваха. Понякога на път от Атланта покрай Тара минаваха хора, по които леля Пити изпращаше сълзливи послания до момичетата и ги молеше да се приберат. Ала от Ашли — ни вест, ни кост.


	След капитулацията между Скарлет и Сюелин се възцари неугасваща вражда по повод на коня. След като опасността от янките беше отминала, Сюелин желаеше да посещава съседите. Тя се чувстваше самотна и силно й липсваше приятелското обкръжение, с което бе свикнала в миналото, затова изпитваше постоянна потребност да ходи на гости, ако не за друго, то поне да се увери, че останалите плантации из окръга не са в по-малко плачевно състояние от Тара. Ала Скарлет беше неумолима. Конят беше нужен за работа — с него влачеха трупи от гората, оряха и Порк го яздеше, за да намира храна. Добичето имаше право в неделя да бъде пуснато на воля в пасището и да си отдъхне. Щом Сюелин иска да ходи по гости, нека върви пеша.
	До тази година на Сюелин никога не й се беше налагало да извърви повече от стотина метра наведнъж, затова предложението на Скарлет никак не й харесваше. Ето защо тя предпочете да си стои вкъщи, но непрекъснато мърмореше или плачеше и все повтаряше: „О, защо я няма мама!“ Веднъж Скарлет не издържа и наистина я зашлеви, както дълго се бе заканвала, при това тъй силно, че сестра й с писък се стовари на леглото, а къщата бе обзета от небивал смут. След този случай Сюелин ограничи проявите си на недоволство поне в присъствието на Скарлет.
	Скарлет беше искрена, когато твърдеше, че конят трябва да си почине, но това беше само половината истина. Другата половина бе, че в първия месец след капитулацията тя самата бе пообиколила съседите из окръга и при вида на старите приятели и именията им се бе обезкуражила повече, отколкото й се искаше да признае.
	Фонтейнови се бяха отървали най-леко благодарение на бесния галон на Сали, ала плантацията им можеше да се счита цветуща само в сравнение с окаяното положение на останалите съседи. Баба Фонтейн тъй и не успя да се съвземе напълно от сърдечния пристъп, получен в деня, когато бе повела домочадието си да се бори с пламъците, обхванали къщата. Старият доктор Фонтейн бавно се възстановяваше след ампутацията на ръката си. Алекс и Тони се бяха хванали с неопитните си ръце за плуговете и мотиките. Когато Скарлет се отби, те се наведоха през оградата да се здрависат с нея и се присмяха на разнебитената й каруца, но в очите им имаше горчивина, защото по този начин се надсмиваха и над себе си. Тя ги попита дали може да купи от тях царевица за посев, те й отговориха утвърдително и тримата се заеха да обсъждат стопански въпроси. Притежаваха дванайсет пилета, две крави, пет шопара и мулето, което бяха довели от армията. Един от шопарите тъкмо бе умрял и те се тревожеха да не изгубят и другите. Докато слушаше толкова сериозни приказки за прасета от устите на тези бивши контета, чиято най-голяма житейска грижа навремето бе да не изостанат от модата на вратовръзките, Скарлет се засмя, ала и нейният смях също бе горчив.
	В Мимоза всички я посрещнаха много приветливо и настояваха да й дадат царевицата даром, вместо да я продават. Избухливият фонтейновски нрав не закъсня да се прояви, щом тя постави на масата зелените долари и семейството категорично отказа да ги приеме. Скарлет взе царевицата и тайничко пъхна една банкнота в ръката на Сали. Сали изглеждаше напълно различна от момичето, което я беше посрещнало на прага на този дом осем месеца по-рано при завръщането й в Тара. Тогава Сали беше бледа и тъжна наистина, но у нея личеше някаква съпротивителна сила. Сега тя бе напълно изчезнала, като че капитулацията бе сложила край на всичките й надежди.
	— Скарлет — прошепна тя, стиснала банкнотата, — каква беше ползата от всичко? Защо изобщо воювахме? О, бедният ми Джо! Горкичкото ми детенце!
	— Не зная защо воювахме, пък и не ме е грижа — отвърна Скарлет. — Този въпрос не ме интересува. Никога не ме е интересувал. Войната е мъжка работа, не женска. Това, което ме засяга, е да получа добра реколта от памука. Вземи сега парите и купи някаква дрешка на малкия Джо, че има нужда. Нямам никакво намерение да ви заграбя тази царевица, колкото и да са любезни Алекс и Тони.
	Момчетата я изпратиха до колата и й помогнаха да се качи с неподражаема галантност въпреки окъсаните си дрехи. Външно бяха запазили безгрижната веселост, присъща на целия им род, ала докато Скарлет се отдалечаваше от Мимоза, пред очите й все бе картината на сполетялата ги нищета. Тъй й бе дотегнало да вижда навсякъде бедност и мизерия. Какво облекчение би било да общува със заможни хора, които да не се тревожат как да скалъпят вечерята си!
	Кейд Калвърт си беше у дома, в Кичестия бор, и когато Скарлет се качи по стълбите на старата къща, където тъй често бе танцувала в по-щастливи дни, тя видя, че смъртта е белязала лицето му. Той беше полегнал на слънце, в един шезлонг, метнал шал върху коленете си, съвсем измършавял и измъчван от кашлица, но щом я видя, лицето му светна. Когато се помъчи да стане и да я посрещне, обясни, че това било просто една дребна настинка, която се е загнездила в гърдите му. Бил я пипнал от продължителното спане на мокра земя. Но скоро щяла да отмине и той щял да помогне в работата.
	Катлийн Калвърт, която излезе от къщата, щом дочу гласове, срещна погледа на Скарлет над главата на брат си и в очите й Скарлет прочете пълно съзнаване на истината и безгранично отчаяние. Кейд може и да не знаеше, но Катлийн бе наясно с всичко. Плантацията изглеждаше запустяла и обрасла с бурени и дребни борчета, никнещи тук-там из нивите, а самата къща бе занемарена и разхвърляна. Катлийн беше отслабнала и напрегната.
	Те двамата заедно с мащехата им янки, четирите им малки сестри от втория брак на баща им и Хилтън, управителят янки — това бяха хората, останали в мълчаливата, странно отекваща къща. Скарлет никога не бе изпитвала симпатия към Хилтън, както впрочем и към техния собствен управител Джонас Уилкърсън, а сега, когато той се приближи лениво и я поздрави като равна, почувства още по-силна неприязън. Преди поведението му, както и поведението на Уилкърсън, представляваше съчетание от угодничество и наглост, но след като Калвърт и Рейфърд бяха убити, а Кейд — безнадеждно болен, той бе изоставил всякакви опити за угодничество. Втората мисис Калвърт така и не съумя да си извоюва уважението дори на прислугата, тъй че още по-малко би могла да го постигне при бял човек.
	— Толкова любезно от страна на мистър Хилтън, че остана при нас в тия тежки времена — нервно изрече мисис Калвърт, като попоглеждаше неуверено към смълчаната си заварена дъщеря. — Много мило постъпи. Сигурно сте чули, че той на два пъти спаси къщата ни при набезите на Шърман. Казвам ви, не знам как щяхме, да се оправим без него, както нямаме пари, пък и при състоянието на Кейд…
	Червенина заля бледото лице на Кейд, а Катлийн сведе дългите си ресници и челюстта й се стегна. Скарлет знаеше, че вътрешно и двамата бушуват в безсилна ярост, задето са задължени на своя управител янки. Мисис Калвърт беше готова да се разплаче. Изглежда, пак беше сбъркала нещо. На всяка крачка й се случваше да греши. Не можеше да разбере южняците, при все че бе живяла двайсет години в Джорджия. Никога не се усещаше какво не бива да казва на заварените си деца, а те, независимо от всичко, което говореше или вършеше, неизменно запазваха спрямо нея изискана учтивост. Тайно в себе си тя се зарече да замине заедно с децата си в Севера при своите близки и да напусне тези непонятни и своенравни, съвсем чужди за нея хора.
	След тези посещения Скарлет нямаше желание да вижда Тарлтънови. Тя не можеше да събере сили да иде сега, след като четиримата младежи ги нямаше вече, домът беше изгорен и семейството се свираше в къщичката на управителя. Ала Сюелин и Карийн я умоляваха горещо, а Мелани заяви, че не подобава на добри съседи да не се отбият, за да поздравят мистър Тарлтън със завръщането му от армията, тъй че една неделя те все пак отидоха.
	Тази визита беше най-тежка от всички.
	Когато минаха с каруцата край развалините на голямата къща, видяха Биатрис Тарлтън, облечена в износени дрехи за езда и с камшик под мишница, да седи на най-горната пречка на оградата около конюшнята, мрачно втренчила пред себе си невиждащ поглед. До нея се беше покатерил дребничкият кривокрак негър, който се бе грижил някога за конете й, унил като господарката си. Заграденото място около конюшнята, едно време пълно с игриви жребчета и кротки кобили за разплод, сега беше съвсем празно — вътре имаше само едно муле, с което мистър Тарлтън се беше върнал от война.
	— Честна дума, не зная къде да се дяна, след като милите ми душици ги няма вече — каза мисис Тарлтън, като слезе от оградата. Някой непознат би помислил, че говори за четиримата си мъртви синове, но момичетата от Тара знаеха, че тя има предвид конете си. — Всичките ми красиви коне са убити. И бедната ми Нели също! О, поне Нели да ми беше останала! Сега нямам нищо освен това проклето муле. Проклето муле! — повтори тя и изгледа с негодувание мършавото добиче. — То направо обижда с присъствието си паметта на чистокръвните ми хубавци. Мулетата са една грешка на природата и би трябвало със закон да се забрани развъждането им.
	Джим Тарлтън, напълно неузнаваем с гъстата си рошава брада, излезе от къщата на управителя да посрещне и разцелува момичетата, а зад него от вратата се изсипаха четирите му червенокоси дъщери в кърпени рокли и се втурнаха сред черните и кафявите хрътки, които с лай се затичаха към двора при звуците на непознати гласове. В държането на цялото семейство се усещаше някаква преднамерена и заучена веселост, която потресе Скарлет дори по-силно от притаената горест на обитателите на Мимоза и злокобния, смъртоносен лъх, витаещ над Кичестия бор.
	Тарлтънови настояха момичетата да останат за вечеря, като твърдяха, че рядко им идвали гости и че искали да чуят всички новини. Скарлет нямаше желание да се застоява, защото атмосферата я потискаше, но на Мелани и на двете й сестри явно не им се тръгваше, тъй че останаха за вечеря и хапнаха по мъничко от сушения грах и месните обрезки, които им бяха поднесени.
	Посмяха се над оскъдните блюда, а момичетата на Тарлтънови говореха за кройки и модели и се кискаха, сякаш тази тема беше някаква крайно забавна шега. Мелани влезе в тона им и изненада Скарлет с необичайната живост, с която им разправи за теглилата в Тара, като представяше трудностите откъм смешната им страна. Скарлет едва отваряше уста да каже нещо. Стаята й изглеждаше тъй празна без четиримата едри младежи, които да пушат, изтегнати небрежно, и да подхвърлят закачки. А щом на нея изглеждаше празна, как ли се чувстваха Тарлтънови, които се показваха усмихнати и весели пред съседите си?
	Карийн беше говорила малко през време на вечерята, но когато свършиха да се хранят, приближи незабелязано до мисис Тарлтън и й пошепна нещо. Лицето на жената се промени и насилената усмивка изчезна от устните й, когато тя обгърна с ръка тъничкия кръст на Карийн. Те излязоха от стаята, а Скарлет, почувствала, че не може да остане в тази къща нито миг повече, ги последва. Тръгнаха по пътеката през градината и Скарлет видя, че се отправят към гробището. Тя не можеше вече да се върне в стаята. Би изглеждало много невъзпитано. Но защо, за Бога, Карийн си беше наумила да отведе мисис Тарлтън при гробовете на момчетата, когато Биатрис тъй упорито се стараеше да бъде смела?
	В иззиданата с тухли гробница под мрачните кедри имаше две нови мраморни плочи, които дъждът все още не беше зацапал с червена кал.
	— Сложихме ги миналата седмица — каза с гордост мисис Тарлтън. — Мистър Тарлтън ходи в Мейкън и ги докара с колата.
	Надгробни камъни! На каква ли фантастична цена бяха купени? Внезапно Скарлет престана да изпитва състрадание спрямо Тарлтънови, каквото бе почувствала в началото. Хора, които харчеха скъпоценните пари за надгробни камъни, когато храната беше толкова скъпа, не заслужаваха съчувствие. На всяка от плочите имаше гравирани по няколко реда. Колкото повече надписи — толкова повече пари. Изглежда, цялото семейство не беше с ума си. Самото пренасяне на телата на трите момчета до къщи също бе струвало пари. Останките на Бойд не бяха открити, нито дори някаква следа от него.
	Между гробовете на Брент и Стюарт стоеше камък с надпис: „Те бяха мили и приветливи приживе и дори смъртта не ги раздели.“
	На другия камък бяха написани имената на Том и Бойд и някакъв цитат на латински, който започваше с „Dulce et…“, но не говореше нищо на Скарлет, успяла да отърве латинския във Файетвилския пансион.
	Толкова разноски за едни надгробни плочи! Ами че те бяха глупци! Тя възнегодува тъй бурно, сякаш бяха пропилени нейни собствени пари.
	В очите на Карийн имаше странен блясък.
	— Мисля, че този е чудесен — каза тя, като посочи към първия камък.
	Да се възхити на такова нещо, беше точно в стила на Карийн. Нея всяка сантименталност я разчувстваше.
	— Да — проговори мисис Тарлтън с мек глас, — помислихме си, че ще бъде много подходящ надпис. Те загинаха почти едновременно — най-напред Стюарт, а после и Брент, който поел от него падналото знаме.
	По пътя за Тара Скарлет мълча известно време, замислена за това, което бе видяла в различните домове, връхлетяна против волята си от спомени за славните времена на окръга, за пълните с гости къщи, за изобилието, за стотиците негри в плантациите, за грижливо обработваните поля, отрупани със скъпоценен памук.
	„След някоя и друга година същите тези поля ще бъдат осеяни със саморасли борчета — каза си тя и потръпна, когато погледът й се спря на горите, окръжаващи обработваемата земя. — Без негрите ще изкарваме едва колкото да свързваме двата края. Никой не може да поддържа голяма плантация без роби, голяма част от полята ще бъдат запуснати и горите отново ще ги погълнат. Никой няма да успява да засее достатъчно памук и какво ще правим тогава? Какво ще стане с хората, които изкарват прехраната си от земята? Гражданите все ще се оправят някак. За тях винаги е било по-лесно. Ала на село ще трябва да се върнем сто години назад като пионерите в този край, които са живели в малки къщурки, човъркали са по няколко акра земя и са водили мизерно съществувание.“
	„Не — каза си тя с мрачна решителност. — С Тара няма да се случи тъй. Никога, дори ако трябва сама да ора. Целият този район, дори целият щат може да обрасне в гори, но аз няма да позволя Тара да загине. Също тъй нямам никакво намерение да си пилея парите за надгробни камъни или времето в плач, задето сме изгубили войната. Ще се измъкнем някак. Сигурна съм, че ще се справим, само да не бяха избити мъжете. Това, че изгубихме негрите, все още не е най-лошото. Нещастието ни е, че изгубихме мъжете, младите мъже. — Тя си спомни отново за четиримата синове на Тарлтън, за Джо Фонтейн, за Рейфърд Калвърт, за братята Мънроу и за всички момчета от Файетвил и Джоунсбъро, чиито имена бе прочела в списъците на убитите. — Поне да бяха останали достатъчно мъже, все щяхме да се оправим някак, но…“
	Внезапно я порази друга мисъл — ами ако пожелаеше отново да се омъжи? Разбира се, тя не го искаше. Веднъж й беше напълно достатъчно. Освен това единственият мъж, към когото се бе стремила, беше Ашли, а той, дори ако още бе жив, си имаше жена. И все пак, ако речеше да се омъжи? Откъде щеше да изнамери съпруг? Изгледите бяха отчайващи.
	— Мели — обади се тя, — какво ще стане с южняшките девойки?
	— Какво искаш да кажеш?
	— Това, което чу. Какво ще стане с тях? Те няма за кого да се омъжат. Не разбираш ли, Мели, след като всички младежи са избити, хиляди момичета в Юга така и ще си останат стари моми!
	— И никога няма да имат деца — добави Мели, за която това беше най-важното.
	Очевидно тази мисъл не беше нова за Сюелин, седнала отзад в каруцата, защото неочаквано тя се разплака. От Коледа не беше получавала вести от Франк Кенеди. Не беше сигурна дали причината е в липсата на пощенски връзки и се опасяваше дори, че той просто си бе поиграл на влюбен, а после я бе забравил. Или може би беше убит в последните дни на войната! Тази възможност щеше да бъде далеч по-благоприятна, отколкото да я забрави, защото в положението на момиче, чийто любим е мъртъв, както беше с Карийн и Индия Уилкс, имаше известно достойнство, но не можеше да се твърди същото за една изоставена годеница.
	— О, млъкни, за Бога! — скара й се Скарлет.
	— Да, лесно ти е на тебе — хлипаше Сюелин. — Ти си била женена вече, имаш дете и всички знаят, че се е намерил мъж, който да те поиска. А аз какво да кажа! Само едно подло същество може да ми подхвърля, че съм стара мома, когато е ясно, че съм безсилна да сторя нещо. Ти си просто непоносима.
	— Млъкни, казах ти! Известно ти е, че ненавиждам хора, които вечно мрънкат за нещо. Много добре знаеш, че рижавият дъртак е жив и здрав и че щом се върне, ще се ожени за тебе. Толкова му стига умът. Ако питаш мене, по-скоро бих останала стара мома, отколкото да се омъжа за него.
	За известно време отзад в колата се възцари мълчание, а Карийн потупа сестра си по рамото утешително, но разсеяно, защото мислите й я бяха отнесли надалече и тя бродеше по пътеките на спомените отпреди три години, а край нея като наяве бе Брент Тарлтън. Погледът й беше бляскав и възторжен.
	— Да — тъжно отрони Мелани, — какво ли ще представлява Югът без нашите прекрасни младежи? А какъв щеше да е, ако бяха живи… Колко щяха да ни помогнат тяхната смелост, енергия и ум! Скарлет, всички ние, които имаме синове, трябва да ги възпитаме тъй, че да бъдат достойна смяна на загиналите, да бъдат смели като тях.
	— Никога няма да има мъже като тях — промълви Карийн. — Никой не може да ги замени.
	Останалия път до къщи изминаха в мълчание.


	Наскоро след това един ден по залез слънце в Тара пристигна Катлийн Калвърт. Яздеше с дамско седло най-окаяното муле, което Скарлет някога бе виждала — куцо добиче с клепнали уши, а самата Катлийн имаше едва ли не същия жалък вид като него. Роклята й беше от избелял памучен плат, каквито някога носеше само домашната прислуга, а шапката й беше вързана под брадичката с парче канап. Тя се приближи с мулето до предната веранда, но остана на седлото, а Скарлет и Мелани, които се любуваха на залеза, слязоха по стълбите да я посрещнат. Катлийн беше бледа като Кейд в деня, когато Скарлет се бе отбила да ги види — побеляла и напрегната до предела на крехките си сили, сякаш се страхуваше, че ако проговори, ще изгуби контрол над лицето си. Ала когато им кимна за поздрав, гърбът й беше изправен и главата й високо вдигната.
	Изведнъж Скарлет си припомни градинското увеселение у Уилксови, когато двете с Катлийн си бяха шушукали за Рет Бътлър. Колко хубавичка и свежа изглеждаше Катлийн в онзи ден с ефирната синя органдинена рокля, с ароматни рози, забодени на колана и миниатюрните пантофки от черно кадифе, привързани с панделки на изящните й глезени. А в тази скована фигура, яхнала мулето, не личеше и следа от онова момиче.
	— Няма да слизам, благодаря — каза тя. — Дойдох само да ви кажа, че се омъжвам.
	— Какво!
	— За кого?
	— Но, Кати, това е великолепно!
	— Кога?
	— Утре — промълви Катлийн, а в гласа й имаше нещо, което заличи възбудените усмивки от лицата им. — Дойдох да ви съобщя, че утре ще се венчая в Джоунсбъро… и че няма да поканя никой от вас.
	Те замълчаха при това последно съобщение, като се мъчеха да го възприемат, и я загледаха озадачени.
	— Познаваме ли жениха, скъпа?
	— Да — кратко отвърна Катлийн. — Това е мистър Хилтън.
	— Мистър Хилтън ли?
	— Да, мистър Хилтън, нашият управител.
	Онемяла, Скарлет не можа дори да възкликне, а Катлийн внезапно се втренчи в Мелани и продума с ярост в гласа:
	— Мели, ако се разплачеш няма да го понеса. Ще умра!
	Мелани не отговори нищо, само протегна ръка да погали крака й, обут в груба, домашно изработена обувка, който висеше от стремето. Главата й беше ниско сведена.
	— И не ме гали. Това също не мога да понеса.
	Мелани отдръпна ръката си, но без да вдигне очи.
	— Е, трябва да тръгвам. Дойдох само да ви съобщя.
	Тя отново надяна на лицето си хладната маска и хвана поводите.
	— Как е Кейд? — попита Скарлет, която съвсем не знаеше как да реагира и трескаво търсеше думи, за да наруши неловкото мълчание.
	— Умира — кратко отвърна Катлийн. Гласът й беше равен и като че съвсем безчувствен. — Но ще умре спокоен и утешен донякъде, поне доколкото зависи от моето старание, без да се тревожи кой ще се грижи за мене, когато него вече го няма. Работата е там, че мащехата ми и децата утре окончателно заминават на Север. Е, трябва да вървя.
	Мелани погледна нагоре и срещна твърдия поглед на Катлийн. В ресниците на Мелани блестяха сълзи, а в очите й имаше разбиране и при вида на това лице устните на Катлийн се извиха в насилена усмивка като на смело дете, което се мъчи да не заплаче. Тази няма сцена остана непонятна за Скарлет, която още се мъчеше да смели невероятната новина, че Катлийн Калвърт ще се омъжи за един управител на имение — Катлийн, дъщеря на богат плантатор, която едно време бе най-ухажваното момиче в окръга след Скарлет.
	Катлийн се приведе, а Мелани се повдигна на пръсти и двете се целунаха. После Катлийн рязко дръпна поводите и старото муле се потътри.
	Мелани се загледа след нея с обляно в сълзи лице. Скарлет стоеше недоумяваща и все още замаяна.
	— Луда ли е тя, Мели? Естествено, невъзможно е да бъде влюбена в него.
	— Влюбена ли? О, Скарлет, не бива и през ум да ти минава такава ужасна мисъл! Ах, горката Катлийн! Горкият Кейд!
	— Дрън-дрън! — възкликна Скарлет със зараждащо се раздразнение. Досадно бе, че Мелани винаги успяваше по-добре от нея да схване положението. Злочестата орисия на Катлийн й изглеждаше повече смайваща, отколкото катастрофална. Не беше приятно, разбира се, да се омъжиш за бяло нищожество, при това янки, но в крайна сметка една девойка не можеше да живее сама в цяла плантация; нужен й бе съпруг, който да й помага в грижите за имението.
	— Мели, та нали точно за това ти говорех онзи ден. Момичетата просто няма за кого да се омъжат, а трябва да го сторят.
	— О, съвсем не е задължително да се омъжват. Няма нищо срамно в това да останеш мома. Погледни леля Пити. Ах, по-добре за Катлийн да беше умряла! Зная, че и Кейд би предпочел смъртта й… Това е краят на Калвъртови. Помисли си само какви ще бъдат нейните… какви ще бъдат техните деца. О, Скарлет, накарай Порк бързо да оседлае коня и да я догони, за да й предложиш да дойде да живее у нас!
	— Боже мой! — извика Скарлет, слисана от това, че Мелани с тъй лека ръка предлага гостоприемството на Тара.
	Самата Скарлет нямаше никакво намерение да храни още едно гърло. Тя понечи да каже нещо, но съкрушеното изражение на Мелани я накара да преглътне думите си.
	— Няма да дойде, Мели — поправи се бързо тя. — Знаеш го много добре. Тя е толкова горда, че би го приела като благодеяние.
	— Така е, така е — промълви разстроена Мелани, като гледаше към малкото облаче червена прах, което се губеше в далечината.
	„Ти си у дома от цели месеци — мрачно помисли Скарлет, вгледана в зълва си, — а никога не ти е хрумвало, че живееш от подаяния. Сигурно няма и да ти хрумне. Ти си от тези хора, които войната не промени и които продължават да разсъждават и да действат тъй, сякаш нищо не се е случило — все едно сме богати като Крез и не знаем какво да правим с изобилната храна, тъй че гостите изобщо не са в тежест. Ти ми се обеси на врата и както гледам, ще те мъкна, додето съм жива, ала нямам никакво намерение да се натоваря и с Катлийн.“


>>	Глава XXX

	През топлото лято след настъпването на мира Тара внезапно стана оживено място. В продължение на цели месеци през плантацията се изниза върволица от мъже, прилични на бостански плашила — брадясали, окъсани, с изранени крака и винаги гладни, които морно се изкачваха по червения хълм и сядаха да отпочинат върху сенчестите стълби на предната веранда, като молеха за ядене и подслон за една нощ. Те бяха войници от конфедерационната армия, които се завръщаха по домовете си. Останките от войската на Джонстън бяха превозени по железницата от Северна Каролина до Атланта и там бяха стоварени, за да продължат по-нататъшното си странстване пеша. Когато отмина вълната от Джонстъновите войници, започнаха да се точат съсипаните ветерани от Армията на Вирджиния, а след тях — мъжете от Западните войски, които вървяха на юг към домове, може би несъществуващи вече, и към семейства, вероятно пръснати или загинали. Повечето ходеха пеша; по-щастливите яздеха дръгливи коне или мулета, които условията на капитулацията им позволяваха да задържат. Добичетата бяха само кожа и кости и дори неопитно око можеше да прецени, че никога няма да стигнат далечната Флорида или Южна Джорджия.
	Към дома! Към дома! Това беше единствената мисъл в главите на войниците. Някои бяха тъжни и мълчаливи, а други — весели и презрително настроени към несгодите, ала съзнанието, че всичко е свършило и че се връщат у дома си, беше единственото, което ги крепеше. Само малцина преживяваха с горест поражението. Огорчението бяха оставили за жените и старците, а те самите се бяха били мъжки, бяха победени и сега имаха желание да заживеят мирно, да орат земята си под флага, под който бяха водили сражения.
	Към дома! Към дома! Не можеха да говорят за нищо друго — нито за боевете, нито за раняванията, нито за затворническия лагер, а най-малко за бъдещето. По-късно щяха отново да изживяват водените битки, да разказват на децата и внуците си за безумно смелите набези и щурмове, за глада, трудните походи и раните, ала не сега. Едни бяха останали без ръка, други без крак или око, мнозина бяха с дълбоки белези от рани, които щяха да ги болят в дъждовно време, ако доживееха до седемдесет години, но това сега им изглеждаше нищожно. По-късно всичко щеше да се промени.
	Стари и млади, бъбриви и мълчаливи, богати плантатори и бели бедняци, те всички притежаваха две неща, по които си приличаха — въшки и дизентерия. Войниците конфедерати бяха тъй привикнали да са вечно пълни с паразити, че не се и замисляха по този въпрос и се чешеха разсеяно дори в присъствието на дами. Колкото до дизентерията, тя, изглежда, не беше пощадила никого — от редника до генерала. Четири години на ръба на гладната смърт, четири години ядене на несмилаеми, недоузрели или гнили продукти бяха извършили своето и всеки войник, отбил се в Тара, ако не беше в острия стадий на болестта, то едва се беше посъвзел от нея.
	— Надали има и един здрав стомах в цялата конфедератска армия — мрачно отсъди Мами веднъж, докато се потеше над огъня и бъркаше горчива настойка от корени на къпини, която беше най-ефикасният лек на Елен при подобни заболявания. — Види ми се, че нашите господа не бяха надвити от янките, ами от техните си вътрешности. Че кой благороден господин може да се бие, кога червата му са тъй изгнили?
	Мами ги поеше до един с настойката, без да си губи времето да им задава безсмислени въпроси за състоянието на вътрешните им органи, и те до един я изпиваха покорно със смръщени физиономии, припомнили си вероятно други непреклонни черни лица някъде далече в родните домове и черни ръце, настоятелно поднасящи лъжици с лекарство.
	По отношение на „войнишката компания“ Мами проявяваше същата стоманена твърдост. Никой въшлясал войник не беше допускан в къщата. Тя ги пращаше зад гъстите храсти, прибираше им униформите, даваше им по един леген с вода и остър сапун против въшки да се измият и по някое одеяло да прикрият голотата си, додето изваряваше дрехите им в огромния си казан. Напразно момичетата горещо я убеждаваха, че подобно поведение унижава войниците. Мами им отвръщаше, че в противен случай унизените ще са самите те, като намерят въшки по себе си.
	Когато войниците започнаха да пристигат почти ежедневно, Мами се възпротиви те да бъдат настанявани в спалните. Тя живееше в постоянен страх да не би някоя въшка да й се е изплъзнала. Вместо да губи време в спорове, Скарлет превърна гостната с дебелия плюшен килим в обща спалня. Мами нададе още по-силен вой при това кощунство с килима на мис Елен, ала Скарлет не отстъпи. Те все трябваше да спят някъде. Тъй че през първите месеци след капитулацията плътната мека постелка взе да се износва, додето накрая се провидя основата й и тя бе цяла осеяна с дупки, протъркани от токове и пробити по невнимание с шпори.
	Нетърпеливо питаха за Ашли всекиго от войниците. Сюелин, тревожна и възбудена, винаги задаваше въпроси за мистър Кенеди. Ала никой не беше чувал нещо за тях, нито пък беше склонен да разговаря за изчезнали. Достатъчно им беше, че те самите са живи и гледаха да не се замислят за хилядите, погребани в безименни гробове, които никога нямаше да се завърнат у дома си.
	След всяко ново разочарование семейството се стараеше да подсили куража на Мелани. Но, разбира се, Ашли не бе умрял в затвора. Някой военен свещеник янки би изпратил писмо, ако беше тъй. То се знае, той вече идваше към къщи, но нали затворът бе толкова далече. Боже Господи, ами че дори едно пътуване с влака отнемаше толкова много дни, а Ашли най-вероятно се движеше пеша като всички тези мъже. Защо не беше писал? Скъпа, та ти знаеш какви са пощите сега — напълно несигурни и мудни, дори там, където съобщителните връзки са възстановени. Ала я си представете, че… че е умрял по пътя към къщи. Хайде, стига, Мелани, в такъв случай някоя севернячка щеше да ни изпрати писмо!… Ами!… Оставете ги тия севернячки!… Мели, но сред янките има и добри жени. Така е, повярвай ми. Господ не би създал цяла нация, в която да няма и добри жени! Скарлет, спомняш ли си онази мила севернячка при последното ни пътуване в Саратога?… Разкажи на Мели за нея, Скарлет!
	— Ха, много мила, няма що — отвърна Скарлет. — Попита ме колко копоя държим, за да преследваме негрите си. Никога не съм виждала добър янки — ни сред мъжете, ни сред жените. Но ти не плачи, Мели! Ашли ще се върне. Има да извърви дълъг път, а той може би… може би няма ботуши.
	Когато си представи Ашли бос, Скарлет едва не се разплака. Колкото до другите войници, те можеха да куцукат с омотани в чували или черджета крака, но Ашли не. Той трябваше да се върне у дома на буен жребец, облечен в хубави дрехи, обут в лъснати до блясък ботуши и с перо на шапката. Ашли не можеше да изпадне до състоянието на останалите войници, това би било за нея дъното на падението.
	Един юнски следобед, когато всички се бяха събрали на задната веранда и с нетърпение наблюдаваха как Порк разрязва първата поузряла диня, по чакъла на предната алея отекна тропот на конски копита. Приси лениво се помъкна към входната врата, а останалите подхванаха разгорещен спор дали да скрият динята, или да я оставят за вечеря, в случай че посетителят се окажеше някой войник.
	Мели и Карийн прошепнаха, че е редно да отрежат едно парче и на госта, ала Скарлет, подкрепяна от Сюелин и Мами, през зъби нареди на Порк бързо да потули динята.
	— Не бъдете такива патки, момичета! Тя и за нас не стига, а пък ако дойдат двама-трима изгладнели войници, съвсем няма да успеем да я вкусим — каза Скарлет.
	Докато Порк стоеше, колебливо притиснал към гърдите си малката диня, и чакаше да чуе крайното решение, долетя викът на Приси:
	— Божке! Мис Скарлет! Мис Мели! Тичайте бързо.
	— Кой е? — извика Скарлет и като скочи рязко от стълбите, се втурна през хола. Редом с нея тичаше Мелани, а зад тях се завтекоха и всички останали.
	„Ашли! — помисли си Скарлет. — Ами ако наистина…“
	— Чичо Питър е дошъл! Слугата на мис Питипат!
	Изтичаха на предната веранда и наистина видяха високия побелял деспот в домакинството на леля Пити да слиза от едно конче с миша опашка, на гърба на което бе привързано парче стар юрган. В изражението на широкото му черно лице привичното каменно достойнство се бореше с неудържима радост при вида на старите приятели, в резултат на което веждите му бяха смръщени, докато устата му бе зейнала като на щастлива и беззъба стара хрътка.
	Негри и бели вкупом се спуснаха по стълбите да го посрещнат и започнаха един през друг да се здрависват с него и да му задават въпроси, но гласът на Мели се извиси над останалите:
	— Леличка не е болна, нали?
	— Не, мис. Добре е, слава Богу — отвърна Питър и изгледа сурово и продължително най-напред Мелани, а след нея и Скарлет, тъй че двете внезапно се почувстваха виновни, без да разбират за какво точно. — Добре е, ама главата не й го побира, че можахте тъй да постъпите с нея, млади госпожи, пък щом отворихме дума за туй, ще ви река, че и аз съм изумен.
	— Но, чичо Питър, какво, за Бога…
	— Няма кво да се извинявате. Що писма изписа горката господарка да ви моли да се приберете. Се пише и пише, сиромашката, а кат получи отговор от вас, съсипва се да плаче, че не щете да се върнете, щот уж много работа сте имали в пустото ви стопанство.
	— Но, чичо Питър…
	— Как ви даде сърце да изоставите мис Пити тъкмо когат е толкоз уплашена? Вий много хубаво знаете, че тя никога не е живяла сама, а откак се върнахме от Мейкън, душицата й е слязла в петите. Заръча ми да ви предам с мои си думи, че умът й не побира как сте могли да й обърнете гръб в таквиз трудни времена.
	— Я млъкни сега за малко! — натъртено издума Мами, която беше приела много навътре обидата, нанесена на Тара с думите пустото ви стопанство. Какво ли проумяваше един невеж градски негър, та да може да направи разлика между плантация и стопанство. — Че на нас тук да не ни е леко? Как ще я караме без мис Скарлет и мис Мели, кво си мислиш ти? Твойта мис Пити нали има брат — нека от него подири помощ.
	Чичо Питър й хвърли унищожителен поглед.
	— Сума години вече не сме имали никакво земане-даване с мистър Хенри, а сега сме много стари да търсим спогаждане. — Той се обърна към момичетата, които се опитваха да сдържат усмивките си. — А на вас, млади госпожи, трява да ви дойде срамът, задет напуснахте горката мис Пити, когат полвината й приятели са измрели, пък другата полвина са в Мейкън. На сичко отгоре Атланта гъмжи от войници янки и черни мизерници, пуснати на свобода.
	Двете момичета се бяха помъчили да понесат упреците със сериозни лица, но при мисълта, че леля Пити е изпратила чичо Питър да ги скастри и лично да ги заведе в Атланта, те не можаха да се сдържат. Избухнаха в смях и за да не залитнат, прегърнаха се една друга през раменете. Порк, Мами и Дилси само това и чакаха и също гръмко се разсмяха, като видяха как на двете и окото им не мига пред нахалника, позволил си да обижда любимата им Тара. Сюелин и Карийн се закискаха тъничко и дори по лицето на Джералд се изписа бегла усмивка. Всички се смееха освен Питър, който нервно тъпчеше на място с огромните си широки стъпала, а негодуванието му очевидно растеше все повече.
	— А на тебе кво ти е бе, черньо? — ухилена го попита Мами. — Да не би толкоз да си одъртял, че да не можеш да вардиш собствената си господарка?
	Питър се задъха от гняв.
	— Да съм одъртял? Аз да съм одъртял? Да имаш да вземаш. Мога да вардя господарката не по-зле от преди. Че кой й се грижеше в Мейкън, кога беше изгубила ума и дума от страх, та час по час се гъташе да припада? Кой, мислиш, намери туй конче, та да се приберем в Атланта, и кой пазеше из целия път господарката и среброто, дет е останало от татко й? — Докато рисуваше героичния си образ, Питър се възправи в цял ръст. — Тук думата не е за вардене, ами как изглежда отстрани.
	— Кой как изглежда?
	— Как изглежда пред хората, дет мис Пити живее самичка. Народът какво ли не приказва за неомъжени госпожици, дет живеят сами — продължи Питър и за слушателите му стана ясно, че в неговото съзнание Питипат продължава да бъде шестнайсетгодишното закръглено и очарователно девойче, чиято репутация трябва да бъде строго пазена от зли езици. — Хич и не мисля да позволявам някой да одумва господарката ми, тъй да знаете. Нито пък ще дам да прибира наематели, колкот да си има дружинка. Тъй съм й рекъл „Че вий си имате кръвна рода“ — викам й. Пък ей на, сега кръвната рода й даде гръб. Тя, мис Пити, си е досущ кат дете и…
	При тези поседни думи Скарлет и Мелани се предадоха на още по-гръмко кикотене и се отпуснаха на стълбите. Най-после Мелани изтри насълзените си очи.
	— Бедният чичо Питър! Съжалявам, че се смях тъй невъздържано. Честно ти говоря. Хайде, прости ми. Само че в този момент мис Скарлет и аз просто не можем да дойдем. Ще се помъча да си дойда през септември, след като оберем памука. Значи леличка те е изпратила да биеш такъв дълъг път само за да ни отведеш обратно с този кон, който е една торба кокали?
	Щом му зададе въпроса, долната челюст на Питър внезапно се отпусна и по сбръчканото му черно лице се появи виновно и стреснато изражение.
	— Мис Мели, ама аз верно трява да съм одъртял, щот съвсем ми беше изфръкнало от главата за кво ме изпрати тя, пък то е толкоз важно. Нося писмо за вас. Мис Пити няма доверие ни на пощата, ни на никой друг освен на мен, та…
	— Писмо? За мене? От кого?
	— Ами то… туй е… Мис Пити ми заръча: „Питър, гледай полекичка да подготвиш мис Мели.“ Пък аз й рекох…
	Мели се надигна от стълбите, притиснала ръка към сърцето си.
	— Ашли! Ашли! Той е мъртъв!
	— Не, мис Мели! Не, не! — извика Питър, а гласът му се изви във фалцет, докато ровеше из вътрешния джоб на окъсаното си сако. — Жив е! Туй писмо е от него. Идва си у дома. Той… Боже господи! Подхвани я, Мами. Дай аз…
	— Я да не я пипаш, стари глупако! — прогърмя гневно гласът на Мами, докато тя с мъка удържаше отпуснатото тяло на Мелани да не се свлече на земята. — Ах ти, лицемерна черна маймуно! Щял да я подготви полекичка! Порк, ти я хвани за краката. Вие й крепете главата, мис Карийн. Ще я туриме на канапето в гостната.
	Всички освен Скарлет наобиколиха припадналата Мелани и забръмчаха като разтревожен кошер; пискаха уплашено и ситнеха забързано навън-навътре, за да носят вода и възглавници, тъй че в един момент Скарлет и чичо Питър се оказаха сами на пътеката. Тя стоеше като вкаменена, неспособна да промени позата си, след като бе чула думите му и бе скочила, втренчена в стареца, който немощно размахваше писмото. Сбръчканото му черно лице имаше жалното изражение на дете, смъмрено от майка си, а от достолепието му не бе останала и следа.
	За миг тя не можа нито да продума, нито да помръдне и макар че цялото й същество крещеше: „Той не е умрял! Идва си у дома!“ — съзнанието за това не й донесе нито радост, нито възбуда, а само я прикова в пълно вцепенение. От някакво далечно разстояние до слуха й долетя гласът на чичо Питър, умолителен и гузен:
	— Мистър Уили Бър, родственикът от Мейкън, го донесе на мис Пити. Мистър Уили бил в същата тюрма при мистър Ашли, ама си намерил кон, та пристигнал по-скоро. Пък мистър Ашли бил тръгнал пеша и…
	Скарлет бързо грабна писмото от ръката му. То беше адресирано до Мели с почерка на леля Пити но това не я разколеба нито за секунда. Тя разкъса плика и бележката, приложена от леля Пити, падна на земята. В плика имаше сгънат лист хартия, зацапан от мръсния джоб, в който беше носен, омачкан и оръфан по краищата. Беше надписан с почерка на Ашли:
C>
	Мисис Джордж Ашли Уилкс, в дома на мис Сара Джейн Хамилтън, Атланта или Дванайсетте дъба, Джоунсбъро, Джорджия.
C$
	С треперещи пръсти тя го разгъна и прочете:
C>
	Любима, аз се връщам у дома, при теб!…
C$
	Сълзи рукнаха по лицето й и тя не можа да продължи, а сърцето й ликуваше от изпълнилата го радост, додето тя почувства, че се задушава. Притиснала писмото до гърдите си, тя се завтече нагоре по стълбите, прелетя през хола покрай гостната, където се бяха струпали всички и се пречкаха един пред друг в старанието си да помогнат на припадналата Мелани, и се втурна в кабинета на Елен. Затвори вратата, заключи я отвътре и се хвърли на старото канапе, като плачеше и се смееше едновременно и обсипваше писмото с целувки.
	— Любима — шепнеше тя, — аз се връщам у дома, при теб.


	Здравият разум им подсказваше, че освен ако на Ашли не му поникнеха крила, щяха да минат седмици и дори месеци, преди той да успее да се придвижи от Илинойс до Джорджия, ала при все това сърцата им лудо се разтупкваха винаги когато по алеята на Тара се зададеше някой войник. Всяка една от тези брадясали фигури, прилични на бостански плашила, можеше да бъде Ашли. А дори да не беше тъй, войникът може би им носеше вести от него или писмо от леля Пити, свързано с него. Черни и бели се втурваха запъхтени на предната веранда веднага щом дочуеха стъпки. Достатъчно им бе да зърнат униформа, за да се завтекат презглава от сечището, пасището или малката нивичка с памук. В продължение на цял месец след пристигането на писмото работата беше почти замряла. Никой не искаше да бъде вън от къщи в момента на пристигането му, най-малко пък Скарлет. А при положение, че до такава степен бе изоставила своите собствени задължения, тя не можеше да настоява пред останалите да се трудят съвестно.
	Ала когато една след друга се изтърколиха няколко седмици и Ашли не пристигна, нито прати ново известие, животът в Тара се върна на старите си релси. Всяко очакване и копнеж имат своя предел, отвъд който сърцето не може да ги понесе. В съзнанието на Скарлет се промъкна мъчителен страх, че нещо лошо би могло да му се случи по пътя. Рок Айланд беше толкова далече, а той вероятно бе излязъл от затвора съвсем слаб или дори болен. Освен това нямаше пари и трябваше да прекоси места, където конфедератите бяха ненавиждани. Ако й бе известно къде е той, веднага щеше да му изпрати пари — всичко, до последния цент, и щеше да остави семейството да гладува само и само той да се завърне бързо с влака.
	„Любима, връщам се при теб.“
	В първия изблик на възторг, когато тези думи бяха попаднали пред очите й, единственото им тълкуване от нейна страна бе, че той се завръща при нея. Сега, поохладена вече, тя си даваше сметка, че той се завръща при Мелани, при Мелани, която не спираше да пее от радост през тези дни. От време на време тя горчиво се питаше защо Мелани не бе умряла при раждането в Атланта. Това би било едно идеално разрешение. Тогава тя би могла след приличен срок да се омъжи за Ашли, а малкият Бо щеше да има любеща втора майка в нейно лице. Щом я нападнеха подобни мисли, тя не бързаше да отправи разкаяна молитва към Бога и да се отрече от тях. Скарлет вече нямаше страх от Бога.
	Войниците пристигаха по единично, на двойки или на цели групи. Скарлет си мислеше с отчаяние, че за плантацията им те бяха жива напаст. Хиляди пъти прокле стария обичай на гостоприемство, процъфтял в епохата на изобилие, обичай, който не допускаше пътникът, бил той знатен или простичък човек, да бъде отпратен, без да му се предложи подслон за една нощ, храна за него и коня му и да му се предоставят всички удобства на къщата. Тя знаеше, че тази епоха е безвъзвратно отминала, но домашните й не го съзнаваха, нито пък войниците, тъй че всеки бе приеман, сякаш е дългоочакван гост.
	Докато безконечната върволица се точеше през дома им, сърцето й съвсем закоравя. Те ядяха храната, предназначена за гладните гърла в Тара, зеленчуците, за които тя мъчително бе превивала гръб над дългите лехи, продуктите, които бе набавила с цената на безкрайни километри пропътувано разстояние. Храна се намираше трудно, а и парите от портфейла на убития янки не бяха безчет. Останаха само няколко от зелените банкноти и две златни монети. Защо трябваше да храни тази орда гладни мъже? Войната беше свършила. Те никога вече нямаше да изправят гърди, за да я защитават от опасност. Затова тя нареди на Порк да сервира по-оскъдно, когато на трапезата имаше войници. Тази заповед остана в сила, додето тя не забеляза, че Мелани, все тъй слаба след раждането на Бо, караше Порк да поставя съвсем малко храна в чинията й и да дава нейния дял на войниците.
	— Трябва да престанеш да вършиш това, Мелани — скара й се тя. — Самата ти не си съвсем оздравяла и ако не се храниш добре, ще легнеш на легло и ще трябва да се грижим за тебе. Нека мъжете да гладуват. Те могат да издържат. Търпели са четири години и нищо няма да им стане, ако потърпят още малко.
	Мелани се обърна към нея и за пръв път Скарлет видя във ведрите й спокойни очи изблик на страстно и неовладяно чувство.
	— О, Скарлет, не ме упреквай! Позволи ми да го върша и занапред. Не можеш да си представиш колко ме облекчава това. Всеки път, когато отстъпвам храната си на някой от тези бедни хора, си мисля, че може би някъде на север друга жена дели вечерята си с моя Ашли и тъй му дава сили да се върне у дома, при мене!
	„Моят Ашли.“
	„Любима, аз се връщам у дома, при теб.“
	Скарлет се извърна безмълвна. На Мелани й направи впечатление, че след този разговор на масата винаги се слагаше повече храна в присъствието на гости, та макар на Скарлет да се зловидеше всяка тяхна хапка.
	Когато войниците биваха твърде болни, за да продължат пътя си, а такива случаи имаше много, Скарлет ги слагаше на легло с върховно неудоволствие, което не се мъчеше много-много да прикрива. Всеки болен означаваше още едно гладно гърло. При това някой трябваше да се грижи за него и да изостави работата си по поправката на оградите, прекопаването, плевенето и оранта. Едно момче, по чието лице едва бе набола руса брадица, бе стоварено на предната веранда от войник на кон, запътил се към Файетвил. Той го бе намерил в безсъзнание край пътя и го бе довел преметнат през седлото си в Тара, защото бе най-близо. Момичетата решиха, че той вероятно е един от младичките кадети, свикани от военното училище при настъплението на Шърман срещу Милиджвил, но тъй й не разбраха със сигурност, защото почина, без да дойде на себе си, а при претърсване на джобовете му не откриха нищо, по което да научат кой е той и откъде е.
	Беше хубаво момче, очевидно от знатен произход и вероятно някъде на юг някоя жена седеше вгледана в пътя и се чудеше защо още не се прибира, след като е тръгнал към дома си, също както Скарлет и Мелани се взираха с необуздана надежда във всяка брадясала фигура, която приближаваше по алеята. Погребаха кадета в семейното гробище, до трите малки момченца О’Хара, и когато Порк започна да засипва гроба с пръст, Мелани остро изпищя при мисълта, че може би непознати хора вършеха същото с високото стройно тяло на Ашли.
	Уил Бентийн беше друг войник, който също като безименния младеж пристигна в безсъзнание, преметнат през седлото на свой другар. Уил беше тежко болен от пневмония и когато момичетата го настаниха на легло, много се бояха, че скоро ще последва момчето в гробището.
	Той имаше пожълтяло маларийно лице на дребен фермер от Южна Джорджия, безцветна коса с розов оттенък и бледосинкави очи, които дори когато бълнуваше, бяха търпеливи и кротки. Единият му крак беше отрязан до коляното и към него бе прикрепена грубо издялана дървена протеза. По всичко личеше, че той не е богат, както бе очевидно, че наскоро погребаното момче е плантаторски син. Момичетата не можеха да обяснят защо бяха тъй сигурни в социалната им принадлежност. Уил не беше нито по-мръсен, нито по-обрасъл, нито имаше повече въшки от мнозина благородни господа, отбивали се в Тара. Когато бълнуваше, говорът му във всеки случай не бе по-неправилен, отколкото на близнаците Тарлтън. И все пак те отгатваха инстинктивно, както различаваха чистокръвните коне от нерасовите, че той не е от тяхната класа. Ала съзнанието за това ни най-малко не им попречи да се борят, за да спасят живота му.
	Изнемощял от едногодишния плен при янките, изтощен от дългото куцукане с неудобната дървена протеза, той бе останал почти без никакви съпротивителни сили, за да надвие пневмонията, и по цели дни лежеше, като ту стенеше, ту се мъчеше да се надигне и наново водеше във въображението си преживените битки. Нито веднъж не повика майка, сестра или любима и тази празнина в бълнуванията му тревожеше Карийн.
	— Не може човек да няма никакви близки — говореше тя. — А ако слушаш него, оставаш с впечатление, че е сам-самичък на света.
	При всичката му слабост той се оказа жилав и добрите грижи му помогнаха да се съвземе. Дойде ден, в който бледосините му очи с напълно ясно съзнание огледаха обстановката и се спряха на Карийн, която седеше край него с броеница в ръце, а утринното слънце проблясваше в русите й коси.
	— Значи не съм ви сънувал все пак — промълви той с равен безизразен глас. — Надявам се, че не съм ви създал много грижи, мис.
	Оздравяването му трая дълго и той лежеше кротко, загледан през прозореца в магнолиите, без да създава безпокойство на никого. Карийн го харесваше заради продължителното му ведро и невъзмутимо мълчание. Тя седеше край него в дългите горещи следобеди, вееше му с ветрило и дума не продумваше.
	Карийн изобщо рядко отваряше уста през тези дни и се движеше из къщата крехка и подобна на сянка в изпълнение на задължения, които бяха по силите й. Тя, изглежда, прекарваше дълго време в молитви, защото винаги когато Скарлет влезеше в стаята и, без да почука, заварваше я коленичила до леглото. Тази гледка всеки път я ядосваше, тъй като според Скарлет времето за молитви беше отминало. Щом като Господ бе приел за редно да ги накаже по този начин, значи можеше спокойно да помине и без техните молитви. За Скарлет религията винаги бе представлявала нещо като сделка. Тя обещаваше на Бога добро държане в замяна на благоволение от негова страна. А според нея, след като Господ толкова пъти беше нарушил правилата на сделката, тя не му дължеше повече никакво зачитане. Тъй че, колкото пъти завареше Карийн на колене, вместо да подремне следобед или да се занимава с кърпене, винаги изпитваше чувството, че сестра й се измъква и не носи равностойно своя дял от бремето.
	Един следобед тя го сподели с Уил Бентийн, който вече можеше да седи на стол, и се сепна, когато той отвърна с равния си глас:
	— Оставете я на мира, мис Скарлет. Това я утешава.
	— Утешава ли я?
	— Да, тя се моли за майка ви и за него.
	— Кой е този „него“?
	Бледосините му очи я погледнаха изпод светлите ресници без изненада. Може би той се бе нагледал на твърде много неочаквани неща и бе изгубил способността да се учудва. Това, че Скарлет бе в неведение за душевната болка на сестра си, не му се виждаше странно. Той го прие също тъй естествено, както и факта, че Карийн намираше утеха да споделя тайните си с него, един чужд човек.
	— Нейният обожател, онзи младеж Брент не знам си кой, дето бил убит при Гетисбърг.
	— Нейният обожател? — рязко повтори Скарлет. — Никакъв обожател не й е той. И двамата с брат му бяха мои поклонници.
	— Да, така ми каза и тя. Изглежда, повечето момчета от окръга са били все ваши поклонници. И все пак той е бил неин обожател, след като вие сте го отхвърлили, защото, когато си е бил у дома, по време на последния му отпуск, те са се сгодили. Тя сподели, че той бил единственият младеж, към когото е изпитвала чувства, затова молитвите за него донякъде я утешават.
	— Ами, дрън-дрън! — отвърна Скарлет, прободена от лека ревност.
	Тя изгледа с любопитство този слабичък човечец с прегърбени кокалести рамене, безцветна коса и спокоен, нетрепкащ поглед. Значи той знаеше неща за семейството й, които тя не си бе направила труда да разбере. Ето защо Карийн ходеше оклюмала из къщи и все редеше молитви. Е, щеше да й мине. Много момичета бяха надживели скръбта по загиналите си любими, а дори и съпрузи. Тя поне със сигурност се бе съвзела от загубата на Чарлс. А едно познато момиче в Атланта бе овдовяло три пъти през време на войната, но все още имаше очи за мъжете. Тя го каза на Уил, ала той поклати глава.
	— Мис Карийн е друга — отвърна той с тон, който приключваше въпроса.
	Приятно бе да се разговаря с Уил, защото той малко приказваше и все пак чудесно и с много разбиране умееше да слуша. Скарлет му говореше за трудностите, които срещаше при плевенето, копането и сеитбата, при угояването на прасетата и грижите за кравата, а той й даваше добри съвети, защото бе притежавал малка ферма в Южна Джорджия и двама негри. Той знаеше, че робите му сега са свободни, а малкото му стопанство е буренясало и обрасло с дребни борчета. Сестра му, единствената му роднина, се бе преместила със съпруга си в Тексас още преди години и той беше сам на света. И все пак нито едно от тези неща, изглежда, не го тревожеше, както не го притесняваше и фактът, че е изгубил крака си във Вирджиния.
	Да, Уил наистина бе утеха за Скарлет през тези дни, докато негрите мърмореха недоволно, Сюелин бе настроена свадливо и плачеше, а Джералд час по час питаше къде е Елен. Тя можеше всичко да споделя с Уил. Каза му дори за убийството на войника янки и светна от гордост, когато той отсъди лаконично: „Браво на вас!“
	Постепенно цялото семейство привикна да се отбива в стаята на Уил, за да разсейва тревогите си — дори и Мами, която отначало го държеше на разстояние, защото не беше от знатен произход и бе притежавал само двама роби.
	Когато вече можеше да куцука из къщата, той се залови да плете кошници от дъбови кори и да поправя мебелите, съсипани от янките. Беше много сръчен в дялкането на разни фигурки и Уейд не се отделяше от него, защото той му бе измайсторил играчки — единствените, които момченцето имаше. Сега, когато Уил беше в къщата, всички с пълно доверие оставяха Уейд и двете бебета на грижите му, защото той се оправяше с тях с не по-малка вещина от Мами, а колкото до умението му да укротява бялото и черното бебе, единствена Мелани го надминаваше.
	— Вие бяхте много добри към мене, мис Скарлет — каза й той веднъж, — а пък аз не съм ви никакъв, просто един непознат. Създадох ви много грижи и главоболия и ако вие не възразявате, ще остана тук и ще ви помагам в работата, додето поне малко се отплатя за това, което сторихте за мен. Аз винаги ще си остана с дълг към вас, тъй като няма отплата за един спасен човешки живот.
	И той остана. Постепенно и някак незабележимо голяма част от бремето, което представляваше поддържането на Тара, се прехвърли от плещите на Скарлет върху кокалестите рамене на Уил Бентийн.


	Дойде септември и настъпи време да се бере памукът. Един следобед през тази ранна есен Уил Бентийн седеше на предните стълби в краката на Скарлет под приятните лъчи на слънцето и бавно й редеше с равния си глас колко безумно високи са цените за чистене на памук в новата фабрика край Файетвил. Той обаче бе научил същия ден, че разноските могат да се намалят с една четвърт, ако на собственика на фабриката се отстъпи за две седмици кон с каруца. Ала не беше се спазарил окончателно, за да обсъди условията със Скарлет.
	Тя гледаше слабия човечец, облегнал се на колоната на верандата със сламка между зъбите. Несъмнено Уил беше истински дар Божи, както често твърдеше Мами, и Скарлет все се чудеше как щеше да преживее Тара без него през последните няколко месеца. Той никога не приказваше много, не беше енергичен наглед, видимо не се интересуваше живо от нещата, които ставаха около него, ала знаеше всичко за всеки един от обитателите на Тара. А което бе най-важно, той вършеше много работа. Правеше всяко нещо мълчаливо, с търпение и вещина. Макар че бе с един крак, работеше по-бързо от Порк. Нещо повече, можеше да накара Порк да работи съвестно, което според Скарлет бе цяло чудо. Когато на кравата й се поду коремът, а конят бе повален от някаква тайнствена болест, заплашваща да им го отнеме завинаги, Уил седя край тях по цели нощи и ги спаси. Отличният му търговски нюх му спечели уважението на Скарлет, защото той можеше да тръгне сутрин, натоварил колата с петдесет-шейсет килограма ябълки, сладки картофи и други зеленчуци, и да се върне със семена за посев, платове, брашно и други стоки от първа необходимост, които тя знаеше, че никога не би могла да намери, колкото и добре да умееше да търгува.
	Неусетно той стана като член от семейството и спеше на една кушетка в стаичката, присъединена към спалнята на Джералд. Уил не споменаваше за заминаване и Скарлет внимателно избягваше да го разпитва по този въпрос, уплашена, че може да ги напусне. Понякога тя си мислеше, че ако е човек на място и притежава здрав разум, ще се върне у дома си, пък дори и да няма вече дом. Но при все че в главата й се прокрадваше подобна мисъл, Скарлет горещо се молеше той да остане завинаги при тях. Толкова удобно бе да има мъж в къщата.
	Тя си казваше също, че ако Карийн има мозък поне колкото едно пиле, ще разбере, че Уил я харесва. Скарлет до гроб би била благодарна на Уил, ако поискаше ръката на Карийн. Разбира се, преди войната той нямаше да е приемлив кандидат. Не принадлежеше към плантаторската класа, макар и да не беше от белите бедняци. Той беше най-обикновен дребен стопанин, полуобразован, граматиката му куцаше и нямаше понятие от някои по-изискани обноски, които семейство О’Хара бе привикнало да вижда у хората, дето бяха на една нога с тях. Всъщност Скарлет доста се колеба дали той би могъл да се счита за равен на тях и накрая реши, че не. Мелани горещо го защитаваше, като твърдеше, че всеки с доброто сърце на Уил и вниманието му, проявявано към околните, трябва да се приеме за благородник по рождение. На Скарлет й бе ясно, че Елен би припаднала само при мисълта една от нейните дъщери да вземе такъв съпруг, ала новата действителност вече бе изтикала наставленията на Елен на заден план в съзнанието на Скарлет и конфликтът с тях беше престанал да я тревожи. Мъжете бяха рядка стока, а сестрите й трябваше да се задомят, за да влезе в Тара мъж. Ала Карийн, която все по-често забождаше нос в молитвеника си и с всеки изминал ден все повече губеше връзка с реалния свят, се отнасяше с Уил мило като с брат и не го възприемаше като евентуален кандидат повече, отколкото би възприела Порк.
	„Ако Карийн изпитва капка благодарност към мене за всичко, сторено в нейна полза, ще се омъжи за него и няма да го остави да си иде — мислеше си с негодувание Скарлет. — А тя вместо това седи и въздиша по някакво глупаво момче, което вероятно никога не е имало сериозно отношение към нея.“
	Уил все пак остана в Тара по неведоми причини и тя извличаше едновременно удоволствие и полза от това, че се отнасяше към нея делово като с мъж. Към унесения Джералд Уил се държеше сериозно и почтително, ала именно Скарлет приемаше като глава на семейството.
	Тя одобри плана да се даде конят под наем, макар това да означаваше временно лишаване от превоз. Сюелин щеше да го приеме особено тежко. Най-голямата й радост бе да придружава Уил до Джоунсбъро или Файетвил, когато той пътуваше по работа. Нагиздена с всичко най-хубаво, което можеше да се намери в къщата, независимо на коя от сестрите принадлежеше, тя се отбиваше при старите приятели, научаваше последните клюки в окръга и отново се чувстваше мис О’Хара от плантацията Тара. Сюелин никога не пропускаше случай да се измъкне от къщи и да си придава важност пред хора, които не знаеха, че плеви градината и оправя леглата.
	„Нашата кокона ще трябва да се примири, че две седмици няма да може да се размотава нагоре-надолу — каза си Скарлет, — а ние ще трябва да се примирим с нейното сълзливо мрънкане.“
	Мелани излезе на верандата с бебето на ръце и като постла едно одеяло, пусна малкия Бо да пълзи по земята. Откакто се получи писмото от Ашли, Мелани или пееше, просияла от щастие, или се отдаваше на страстни копнения. Ала независимо дали беше щастлива или потисната, тя си оставаше прекалено слаба и бледа. Своя дял от работата вършеше, без да се оплаква, но все си беше болнава. Старият доктор Фонтейн определи страданието й като женска болест и подкрепи доктор Мийд, като заяви, че изобщо не е бивало да ражда Бо. Освен това прибави откровено, че още едно бебе ще я убие.
	— Днес като бях във Файетвил — каза Уил, — попаднах на нещо много забавно и реших, че на вас, госпожи, ще ви бъде интересно да го видите и затова го донесох у дома.
	Той бръкна в задния джоб на панталона си и извади басмената кесийка, подплатена с дървесна кора, която Карийн му бе изработила. От нея измъкна една конфедерационна банкнота.
	— Ако ти виждаш нещо забавно в тия пари, Уил, аз съвсем не споделям мнението ти — отсече Скарлет рязко, защото винаги се ядосваше при вида на конфедерационните банкноти. — Имаме си три хиляди долара от тях в сандъка на татко и Мами все ми додява да й ги дам да облепи с тях дупките в стената на мансардата, за да не духа. Май че наистина ще изпълня молбата й. Така поне ще са полезни за нещо.
	— Повелителят Цезар е мъртъв и превърнат в шепа прах* — пророни Мелани с тъжна усмивка. — Не прави това, Скарлет. Запази ги за Уейд. Един ден той ще бъде горд с тях.
	[* Шекспир, „Хамлет“, д. V, сц. 1 — б.пр.]
	— Е, аз не съм чувал за повелителя Цезар — търпеливо продължи Уил, — но това, което имах предвид, е в духа на вашите думи за Уейд, мис Мели. На гърба на тая банкнота е залепено едно стихотворение. Знам, че мис Скарлет не си пада по стихотворенията, но реших, че може да се заинтересува.
	Той обърна банкнотата от другата страна. На гърба й бе залепено късче груба амбалажна хартия, изписано с бледо, домашно правено мастило.
	Уил се прокашля и зачете бавно, като се запъваше:
	— Заглавието е „Стихове на гърба на конфедерационна банкнота“ — каза той.
P>
	Сега не представлява нищо и ценности не обещава —
	ни на земята божа, ни в океана,
	ала залог на нация, потънала в забрава,
	е туй, приятелю — единственият, що остана.

	Пази го и показвай го навред на хора,
	които ще се вслушат в разказа на тази вещ
	за жаждата за свобода и борбен порив
	на нация, отнесена от вихъра зловещ.
P$
	— О, колко е красиво! Колко затрогващо! — възкликна Мелани. — Скарлет, не бива да даваш банкнотите на Мами, за да облепя мансардата. Те са нещо повече от хартия — точно както се казва в стихотворението: „Залог на нация, потънала в забрава!“
	— О, Мели, не ставай сантиментална! Хартията си е хартия, и толкова, а ние имаме цял куп от тях, освен това ми омръзна да слушам мърморенето на Мами за дупките в таванския етаж. Надявам се, че докато Уейд порасне, ще мога да му дам достатъчно от зелените долари вместо тези непотребни боклуци.
	Уил, който по време на спора размахваше банкнотата пред малкия Бо, за да го кара да пълзи по одеялото, вдигна глава и се вгледа към алеята, засенчил очите си с ръка.
	— Пак ще имаме гости — съобщи той, примижал срещу слънцето. — Иде един войник.
	Скарлет погледна в посоката, накъдето бе отправил очи Уил, и видя позната картина — брадясал войник, който бавно се движеше по кедровата алея, дрипавото му облекло, стъкмено от сива и синя униформа, с морно сведена глава и едва-едва влачещи се крака.
	— Надявах се, че са се свършили най-сетне тия войници — рече тя. — Дано днешният да не е много изгладнял.
	— Няма начин да не е — кратко отвърна Уил.
	Мелани се надигна.
	— Ще ида да кажа на Дилси да сложи още една чиния — обади се тя. — Ще предупредя също тъй и Мами да не бърза веднага да смъкне дрехите от гърба на горкия човек и…
	Тя млъкна тъй внезапно, че Скарлет се извърна да я погледне. Тънката ръка на Мелани бе вдигната към гърлото й и тя то стискаше, като че бе разкъсвано от болка. Скарлет видя бързото пулсиране на вените под бялата кожа. Лицето й бе станало още по-бледо, а кафявите очи бяха разширени от смайване.
	„Ще припадне“ — мярна се през ума на Скарлет и като скочи, тя я хвана за ръката.
	Но само след миг Мелани се освободи от нея и се втурна надолу по стълбите. Лека като птичка, тя се завтече по пътеката, настлана с чакъл, с протегнати напред ръце, а избелялата й пола се развяваше зад нея. Тогава истината стигна до ума на Скарлет, зашеметяваща като удар. Тя политна назад към колоната на верандата в секундата, когато мъжът вдигна лицето си, обрасло със зацапана руса брада, и спря неподвижно, загледан към къщата, сякаш от изтощение не можеше да направи нито крачка повече. Сърцето й подскочи и спря, а после лудо запрепуска, когато Мели с неразбираеми викове се хвърли в обятията на мръсния войник и главата му се склони над нейната. Обезумяла от вълнение, Скарлет понечи да се затича, но само след две крачки трябваше да спре, защото Уил я хвана за полата.
	— Не разваляйте момента — тихо продума той.
	— Пусни ме, глупак такъв! Пусни ме! Това е Ашли!
	Ала неговите пръсти си останаха здраво вкопчени.
	— Все пак той е неин съпруг, нали тъй? — спокойно попита Уил и когато Скарлет сведе към него поглед, в който искряха смесени радост и безсилен гняв, зърна в кротките дълбини на очите му разбиране и състрадание.
