P>
	Какво ли стана с дамите набожни от детството?
	Със кожените шапки, с молитвениците, готови винаги
	да се отворят,
	и с любовта им — в топлата прегръдка
	на туида груб и боцкащите брошки?

	Измъквах се от техните обятия,
	от брошките, оставили на бузата ми драскотина ярка.
	Зад суетнята, зад животните им мъртви,
	тъгата им миришеше на кисело, като урина.

	„Любовта си е любов“, гълчеше майка ми,
	„както и да мирише,
	както и да боцка.“

	Оттогава обичала съм
	и обичана била съм.
	Понякога бе лесна любовта,
	провиснала, протрита като старо кадифе,
	а друг път бе като пердета тънки —
	показват повече, отколкото прикриват.
	Една любов бе като режещо въже,
	което изгори плътта и я разяде.

	Това е любовта, която бих желала:
	любов като чаршафи
	от чист ирландски лен,
	със тъкан гладка, издържлива,
	миришещи единствено на въздух и изпрано:
	чаршафи със гръбнак,
	та шев да не търпят,
	щом ги навържа на въже голямо, бяло,
	и от прозореца навън се залюлея, побягвайки в нощта.
P$
