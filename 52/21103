P>
	Богини на келтите —
	богини от зановец, коча билка и дъбов лист,
	сухи, със кости тракащи, със нокти, дълбоко в козината скрити —

	не бяхте сред онези, които, поклащайки се, преминаваха
	преди години през мойте ученически мечти.

	Аз обожавах малките силфиди, днес — тук, а утре — отлетели,
	потрепващи във митовете на Гърция и Рим,
	превърнати в дъга, след миг пък — в пролет или дърво,
	трептящи между две настроения, две телесни форми,
	опитващи се някой смъртен да омаят, от бог да се укрият,
	сменящи имена, характери, сякаш избират си червило.
	Ехо, Ерос и Психея: нимфетки-гимназистки,
	кикотещи се изпод прясно измитите коси.

	Бавно стигнах до нашите богини —
	болезнени, сурови, упорити като давещи се котета.
	Със всяка рана, която съм видяла, с всяка целувка празна,
	с всеки пръстен изтърван, аз ставам чиракуваща Фурия —
	кръвта по вашите ръце надушвам, желязото горещо,
	дочувам детски черепи на вятъра да тропат.

	Богини на диви, луди хора, от мъка повалени,
	на тишина огромна, на ужасни, неизречени неща —
	дошли сте тази вечер в глъхнещия звук на новините
	и шествате из стаята във дрипави одежди от коприна,
	умората по скулите следа е под очите помрачени,
	кожата ви на стара ябълка прилича —

	и все пак гръм и мълния пропяват през облачните ви коси,
	престилките ви — вързани с гигантски възли над провиснали кореми
	и в бяла детелина все тъй гневът цъфти под вашите обувки.

	Под фустите ви цели царства, пометени, загиват и изчезват.
P$
