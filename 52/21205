>
#	Лица

	__КЛАВДИЙ__, крал на Дания
	__ХАМЛЕТ__, син на предишния и племенник на сегашния крал
	__ПОЛОНИЙ__, кралски съветник
	__ХОРАЦИО__, приятел на Хамлет
	__ЛАЕРТ__, син на Полоний

	{s}{e}Придворни:{/e}{/s}
	__ВОЛТИМАНД__
	__КОРНЕЛИЙ__
	__РОЗЕНКРАНЦ__
	__ГИЛДЕНЩЕРН__
	__ОЗРИК__
	__БЛАГОРОДНИК__
	__СВЕЩЕНИК__

	{s}{e}Офицери:{/e}{/s}
	__МАРЦЕЛ__
	__БЕРНАРДО__

	__ФРАНЦИСКО__, войник
	__РЕЙНАЛДО__, слуга на Полоний
	__АКТЬОРИ__
	__ДВАМА ГРОБАРИ__
	__ФОРТИНБРАС__, норвежки принц
	__КАПИТАН__
	__АНГЛИЙСКИ ПРАТЕНИЦИ__
	__ДУХЪТ__ на Хамлетовия баща
	__ГЕРТРУДА__, кралица на Дания и майка на Хамлет
	__ОФЕЛИЯ__, дъщеря на Полоний

	_Велможи, придворни дами, офицери, войници, моряци, вестоносци, свита._



>	Първо действие

>>	Първа сцена

N	(Елсинор*. Тераса пред двореца.
	[* Елсинор (Хелзинхорс) — град в Дания. Намира се на брега на пролива, който отделя Дания от Скандинавския полуостров. През шестнадесетия век там бил построен замъкът Кронборг, резиденция на датските крале.]
N	Франциско стои на стража. Влиза Бернардо.)

	__БЕРНАРДО__
	Кой там?

	__ФРАНЦИСКО__
	Не, ти кажи! Кажи какъв си, кой си?

	__БЕРНАРДО__
	Да живее кралят!*
	[* „Да живее кралят!“ — вероятно паролата за нощта.]

	__ФРАНЦИСКО__
	Бернардо ли?

	__БЕРНАРДО__
	Той.

	__ФРАНЦИСКО__
	Пристигате вий точно на часа.





	__БЕРНАРДО__
	Би полунощ. Върви да спиш, Франциско.

	__ФРАНЦИСКО__
	Благодаря. Тъй остър е студът
	и нещо ме измъчва.

	__БЕРНАРДО__
	Бе ли всичко
	спокойно, докато стоя на стража?

	__ФРАНЦИСКО__
	Дори ни мишка изскърца.

	__БЕРНАРДО__
	Лека нощ
	тогаз. Върви и ако срещнеш там
	Хорацио и Марцел — те ще бъдат
	с мен тази нощ на стража, — помоли
	ги да побързат.

	__ФРАНЦИСКО__
	Идат сякаш. Стой!
	Кой там?

N	(Влизат Хорацио и Марцел.)

	__ХОРАЦИО__
	Приятели на таз земя.

	__МАРЦЕЛ__
	И верноподанни на датский крал.

	__ФРАНЦИСКО__
	Желая лека нощ.

	__МАРЦЕЛ__
	О, сбогом, честни ми
	войниче. Кой дойде да те смени?

	__ФРАНЦИСКО__
	Бернардо. Лека нощ!

N	(Излиза.)

	__МАРЦЕЛ__
	Хе, пст! Бернардо!

	__БЕРНАРДО__
	Какво? Хорацио ли?

	__ХОРАЦИО__
	Част от него.

	__БЕРНАРДО__
	Здравей, Хорацио! Здравей и ти,
	добри Марцел.

	__МАРЦЕЛ__
	Що, онуй таз нощ
	не се ли е пак появило?

	__БЕРНАРДО__
	Нищо
	не съм видял.

	__МАРЦЕЛ__
	Хорацио пък казва,
	че то въображение е само
	и не желае да повярва,
	че сме видели тоз ужасен призрак —
	и вече два пъти подред. Затуй
	повиках го да дойде тази нощ
	на стража тук при нас; и щом отново
	видението се яви — тогава
	той нека всичко сам да провери,
	сам нека види, нека му говори.

	__ХОРАЦИО__
	Е, стига! Нищо няма ний да видим.

	__БЕРНАРДО__
	Седни сега и нека пак нападнем
	ний твоите уши, тъй ненаклонни
	да вярват туй, което сме видели
	подред две нощи тук.

	__ХОРАЦИО__
	Добре, да седнем —
	и нека сам Бернардо ни разкаже.

	__БЕРНАРДО__
	Онази нощ, когато таз звезда
	на запад, горе там, по своя път
	огряла бе небето, там, където
	пламти пак и сега — със Марцел ний,
	един като удари…

	__МАРЦЕЛ__
	Стой! Спри! Ето
	той иде пак!

N	(Влиза духът.)

	__БЕРНАРДО__
	Пак същият тоз образ,
	приличен на покойния наш крал!

	__МАРЦЕЛ__
	Ти учен си, Хорацио* — заговори му.
	[* „Ти учен си, Хорацио…“ — тоест знаеш латински. Вярвало се е, че заклинанията към духовете трябва да се произнасят на латински език.]

	__БЕРНАРДО__
	Кажете, не прилича ли на краля?
	Хорацио, виж само!

	__ХОРАЦИО__
	Тъй приличен!
	От страх и удивление изтръпвам.

	__БЕРНАРДО__
	Той чака да му заговорим.

	__МАРЦЕЛ__
	Питай
	го ти, Хорацио, сега.

	__ХОРАЦИО__
	О, кой си
	ти, що изпълваш тоя нощен час
	с тоз дивен, войнствен образ, в който нявга
	живееше мъртвий крал на Дания?
	Заклевам те в небето — говори!



	__МАРЦЕЛ__
	Той е обиден.

	__БЕРНАРДО__
	Виж, той се отдръпва.

	__ХОРАЦИО__
	Спри! Говори! Заклевам те, о, стой!

N	(Духът изчезва.)

	__МАРЦЕЛ__
	Отиде си и нищо не продума.

	__БЕРНАРДО__
	Как? Що, Хорацио? Трепериш бледен.
	Въображение ли е това?
	Какво ще кажеш?

	__ХОРАЦИО__
	О, кълна се в Бога,
	ако с очите си не бях видял —
	не бих повярвал никога!

	__БЕРНАРДО__
	Не е ли
	приличен той на краля?

	__ХОРАЦИО__
	Както ти
	на себе си. В такава също броня
	бе той, когато нявга победи
	надменните норвежци; също тъй
	намръщен и сърдит бе той, когато
	разби поляците сред зима. Странно!

	__МАРЦЕЛ__
	И вече дваж, все в тоя мъртъв час,
	със войнствен ход пред нас минава той.

	__ХОРАЦИО__
	Какво ни предвещава туй, не зная,
	но мисля, че изобщо то е знак
	за странен смут във нашата държава.

	__МАРЦЕЛ__
	Добре, да седнем тук — и нека каже
	тоз, който знае, защо с усилена
	и зорка стража непрестанно се
	тревожи сънят на гражданите?
	Защо се леят всеки ден топове,
	а от чужбина се купуват бойни
	оръжия? Защо са сбрани толкоз
	работници на кораби, които
	в упорит труд забравили са що
	е празник и работен ден? Какво
	се готви, та усилна пот неспирно
	облива и нощта ведно с деня?
	Да каже който знае!

	__ХОРАЦИО__
	Аз. Така поне се
	мълви навред. Покойният наш крал,
	чиято сянка току-що видяхме,
	бе, както знаете, извикан на
	война от гордия и завистлив
	норвежец Фортинбрас. Но храбрият наш
	крал Хамлет — всички в тоя свят
	го смятат за такъв — срази във бой
	надменний Фортинбрас; и той загуби —
	чрез договор, скрепен с печат и герб —
	живота си и своите земи,
	които победителят превзе.
	Срещу това пък наший крал заложил
	подобна част от своите земи;
	тях трябвало да вземе Фортинбрас,
	ако да беше победил, тъй както,
	по същия тоз договор, получи
	от него Хамлет неговия дял.
	Но ето че днес младий Фортинбрас,
	цял от безумна смелост обладан,
	събрал по границите на Норвегия
	оттук-оттам тълпа решителни
	разбойници, които са готови
	на всичко зарад късче хляб; а туй
	не означава друго — и за нашата
	държава то е съвършено ясно, —
	освен че той се готви чрез война
	и меч да си възвърне пак земите,
	загубени по-рано от баща му.
	И туй е, мисля аз, същинский повод
	за нашите приготовления,
	причината за тази зорка стража
	и денонощния усилен труд.

	__БЕРНАРДО__
	Аз мисля също, че това е тъй;
	и туй предрича тоя съдбоносен
	и въоръжен образ, който толкова
	прилича на покойния наш крал —
	преди и днес причина на войните.

	__ХОРАЦИО__
	За нас това е мрак, що помрачава
	очите на ума. Така и в Рим,
	въздигнат сред величие и слава,
	преди да беше паднал мощний Цезар*,
	[* „… мощний Цезар“ — Юлий Цезар (100–44 г. преди н.е.), римски диктатор, убит от заговорници, начело с Брут и Касий.]
	тъй също бяха празни гробовете
	и мъртъвците, в своите плащеници,
	блуждаеха с невнятен шум и ропот
	из улиците на града; звезди
	със огнени опашки се явили
	и кървав дъжд се ронел от небето,
	а по лика на слънцето избили
	петна; и влажната звезда, която
	владее царството на Океана*,
	[* „… влажната звезда, която владее царството на Океана“ — луната, която предизвиква приливите и отливите на морето.]
	била помръкнала и болна — сякаш
	настанал Страшний съд.
	Така и днес
	земя и небеса ни пак изпращат
	знамение за страшни съдбини,
	начало и предвестие на туй,
	което ще се случи в таз земя.
	Но ето! Вижте там! Той иде пак.

N	(Духът се появява отново.)

	Аз ще го спра, каквото и да стане!
	Стой, призрак!
	Ако ти имаш глас и реч човешка —
	о, говори!
	Ако ще стане някакво добро,
	покой за тебе или чест за мене —
	о, говори!
	Ако ти знаеш на родний край съдбата,
	която би предотвратил отрано —
	о, говори!
	И ако приживе си ти заровил
	съкровище в недрата на земята,
	зарад което вие, духове,
	излизате от гроба, както казват —
	о, говори! О, спри и говори!

N	(Пропява петел.)

	Дръж, спри го, Марцел!

	__МАРЦЕЛ__
	Да го спра ли с алебарда?

	__ХОРАЦИО__
	Удари, ако не спре.

	__БЕРНАРДО__
	Там!

	__ХОРАЦИО__
	Там!

N	(Духът изчезва.)

	__МАРЦЕЛ__
	Изчезна!
	Ний оскърбихме царствения образ,
	като посегнахме на него силом:
	неуловим е като въздух той
	и наште удари — безцелна гавра.

	__БЕРНАРДО__
	Той сякаш искаше да каже нещо,
	ала пропя петелът в този миг.

	__ХОРАЦИО__
	И трепна, като грешна твар пред страшен
	зов. Чувал съм да казват, че петелът
	— тръбач на утрото — с гласа си остър
	и гръмък буди бога на деня;
	при неговия вид духът, що броди —
	през огън, въздух, суша и море,
	отлита в миг към своите предели;
	и ето днес видяхме колко вярно
	е това.

	__МАРЦЕЛ__
	Изчезна, щом пропя петелът.
	Разправят, че когато наближи
	Христово Рождество — през цели нощи
	неспирно пей петелът на зората.
	Тогава, казват, никой дух не смее
	да броди по земята; и спокойни
	са нощите; звездите не угасват;
	вълшебници, магьосници загубват
	магьоснишката своя сила — чиста,
	божествена и свята е нощта.

	__ХОРАЦИО__
	И аз съм чувал за това и мисля,
	че заслужава то известна вяра.
	Но виж, зората, в румен плащ обвита,
	минава там по росний хълм на изток
	и свършва се часът на нашта стража…
	Аз мисля, да разкажем ний на Хамлет
	това, което тази нощ видяхме.
	Защото — о, в живота си кълна се, — ням
	за нас, духът ще заговори с него.
	Съгласни ли сте да му съобщим
	това, тъй както подобава — верни
	на нашата любов и дълг към него?

	__МАРЦЕЛ__
	Да, моля ти се трябва. И аз знам
	къде ще го намерим тази сутрин.

N	(Излизат.)



>>	Втора сцена

N	Празнична зала в двореца.
N	Влизат кралят, кралицата, Хамлет, Полоний, Лаерт, Волтиманд, Корнелий, велможи и свита.

	__КРАЛЯТ__
	Макар че жив е споменът у нас за
	смъртта на скъпия ни брат и макар
	да трябваше сърце ни да скърби
	и нашто цяло царство да се слее
	в едно печално чело — подир дълга
	борба на разум и природа — ето
	ний с мъдра скръб си спомняме за него
	и спомняме за себе си. Затуй
	сестра ни някогашна — днес кралица, —
	наследница в таз войнствена държава,
	ний взехме за съпруга, ала с радост,
	тъй да се каже, скръбна; с дух щастлив —
	и същевременно опечален;
	пред гроба с рози и венци — и с вопли
	сред брачно празненство; с едно око
	усмихнато, а другото в сълзи;
	еднакво с радост и печал в душата.
	С готовност вашта мъдрост одобри
	тоз брак: за всичко — нашта благодарност.
	Сега — към друго. Както е известно
	на всички, младий Фортинбрас, наследник на
	Норвегия — без да зачита нашето
	достойнство и мислейки за слаба
	и без подкрепа нашата държава
	след неотдавнашната смърт на брат ни
	и заблуден от празни сънища,
	се осмелява с пратеници дръзко
	да ни досажда — в смисъл: да отстъпим
	земите, от баща му с договор
	предадени на храбрия ни брат.
	За него толкова. — Сега за нас
	и нашия съвет, за който вий
	сте викани сега. И ето що:
	на Фортинбрасовия чичо тук
	подготвихме писмо — той слаб и болен е
	и за постъпките на своя внук
	едва ли знай — за в бъдеще да спре
	възможните от този род дела;
	че обирането на войска ще бъде
	за сметка на народа му. И вас,
	достойний Волтиманд, и вас, Корнелий,
	изпращаме ний с поздрав и поръка —
	без по-голяма пълномощна власт
	за преговори с краля освен тази,
	определена тук в отделен член.
	На добър път! Бъдете ревностни и бързи.

	__КОРНЕЛИЙ И ВОЛТИМАНД__
	Завинаги ще бъдем верни на дълга си.

	__КРАЛЯТ__
	Не се съмняваме. На добър път!

N	(Волтиманд и Корнелий излизат.)

	А ти, Лаерте, що ми носиш днес?
	За някаква молба ти спомена.
	Каква е тя, Лаерте? Говори.
	Пред датский крал разумна реч не е
	напусто реч. Или, Лаерте, искаш,
	което аз не бих дал, щом го искаш?
	Умът не е по-близък на сърцето,
	ни силата по-вярна на езика
	от датския престол — на твоя
	баща. Какво желаеш днес, Лаерте?

	__ЛАЕРТ__
	О, господарю — воля да се върна
	назад към Франция, оттам аз сам
	дойдох тук в Дания, за да присъствам
	на вашта коронация; и днес,
	дълга си щом изпълних, ще призная,
	че мисли и желания отново
	към Франция ме теглят и очакват
	съизволение от вас и милост.

	__КРАЛЯТ__
	Съгласен ли е с туй баща ти? — Полоний?

	__ПОЛОНИЙ__
	Кралю, с молби безкрайни той изтръгна
	съизволението ми и аз,
	тъй както той желаеше, най-сетне
	печата на съгласие му дадох.
	Аз моля, позволете да замине.

	__КРАЛЯТ__
	Часът си скъп ти посрещни, Лаерте,
	и твойто време с дарове безценни. —
	А вий, мой племенник и син мой Хамлет.

	__ХАМЛЕТ__ _(настрана)_
	По-малко родство, повече роднинство.

	__КРАЛЯТ__
	Висят ли още облаци над вас?

	__ХАМЛЕТ__
	О, не, кралю, аз имам доста слънце.

	__КРАЛИЦАТА__
	Добрий ми Хамлете, махни нощта
	от своя лик и дружелюбно гледай
	на Дания. С наведен поглед, вечно
	баща си горд ти не търси в праха.
	Ти знаеш — всичко живо ще умре,
	за да премине от живот към вечност.

	__ХАМЛЕТ__
	Да, туй е общо.

	__КРАЛИЦАТА__
	Но защо тогава
	за тебе то изглежда толкоз страшно?

	__ХАМЛЕТ__
	Изглежда? Не — то е! „Изглежда“ няма!
	Не само моят мрачен плащ, о, майко,
	нито туй облекло на черна горест,
	ни бурните сподавени въздишки,
	не, нито изобилният поток
	в очите, нито образът наведен,
	ведно с движения и вид на траур —
	показват ме какъвто съм; това са
	неща, които могат да се правят.
	Скръбта ми — тя е в мене и без външност;
	а всичко туй е само вид на болка.

	__КРАЛЯТ__
	Похвално и добро това е, Хамлете,
	да отдадеш дълг скръбен на баща си.
	Но знаем — и баща му е умрял,
	а нему — неговия. И синът му
	по дълг синовен за известно време
	е бил във траур; но да постоянстваш
	в своеобразна скръб — е лишна ревност
	без благочестие, не мъжка скръб.
	Това показва ненабожна воля,
	сърце без твърдост, непокорен дух
	и безразсъдно прост, неучен ум.
	А знаем — туй е тъй обикновено,
	вещ, що докосва чувствата ни само.
	Защо тогаз с сърдита упоритост
	в душата си да го крепим? Не, грях е
	към Бога, грях е към мъртвеца, грях към
	природата — и най-ужасна глупост
	пред здравий разум, който знай добре
	що значи тук във тоя свят смъртта на
	бащи и на деди и който вика —
	от първия покойник на земята,
	та чак до днес: „Туй трябва тъй да бъде!“
	Ний молим ви, стъпчете таз безплодна
	печал и имайте ни за баща.
	И нека целий свят да знай, че вие сте,
	след нас, наследник пръв на тоз престол.
	И нито с по-малко сърдечна обич,
	отколкото показал би най-нежен
	баща към своя син, отнасям се
	и аз към вас. А колкото за вашето
	възвръщане във Витенберг*, обратно
	[* Витенберг — университетски град в Германия, напредничав център на протестантската наука по онова време.]
	във университета — то съвсем не е
	желанието ни. И ний ви молим:
	тук останете при блясъка от любовта
	във погледи ни, като наш пръв
	придворен, племенник и син.

	__КРАЛИЦАТА__
	Не карай
	напразно майка си да моли, Хамлет.
	И аз те моля, остани при нас,
	недей отива пак във Витенберг.

	__ХАМЛЕТ__
	От все сърце покорен съм на вас.

	__КРАЛЯТ__
	Добре, това е отговор приятен.
	Бъди, тъй както ний, тук в родний край.
	Ела, кралице. Да, това любезно,
	приятелско и непринудено
	съгласие на Хамлета ме радва.
	И в чест на туй ще трябва топът днес
	да възвести на небесата всяка
	наздравица на датский крал. Щом кралят
	вдигне свойта чаша, нека гръм
	да екне от небето в отговор
	на земний гръм! Но да вървим, ела.

N	(Всички излизат, остава Хамлет сам.)

	__ХАМЛЕТ__
	О, таз корава плът да би могла
	да се стопи, да стане пара, дим!
	Или — самоубийството всевишний
	да не бе забранил! О, боже, боже!
	О, колко гадно, блудкаво, безплодно
	за мене всичко в тоя свят изглежда!
	По дяволите! Пфу! Градина в тръне
	и бурен той е — пуста, заглушала.
	Дотам ли трябваше да дойде всичко?
	Два месеца, откакто е починал —
	о, не два, не! Такъв достоен крал!
	Пред него този тук е като сатир
	пред Аполона*… И с каква любов
	[* Аполон (или Феб) в древногръцката митология — богът на Слънцето, покровител на науката и изкуствата.]
	трепереше над Майка ми! Лъх злобен
	не даваше лицето й да лъхне…
	Земя и небеса! Кой би помислил?
	Тъй вярна бе му тя, като че бе
	любовното блаженство нейна жажда,
	А подир месец… Но да си не спомням!
	О, слабост, твойто име е жена!
	Един нищожен месец… и преди
	да овехтей обувката, с която
	тя съпроводи бащиния прах,
	тя — като Ниоба*, цяла в сълзи, —
	[* Ниоба — в античната митология — безутешната майка, която оплаква своите деца.]
	да, тя… О, боже скот, без разум що е,
	би повече тъжил! Тя се оженва
	за моя чичо — брата на баща ми, но
	приличен на баща ми, както аз
	на Херкулеса*; месец само — и
	[* Херкулес — митологически герой, известен с физическата си сила.]
	преди солта на сълзите позорни
	да бе изсъхнала в очите й —
	ожени се за други! Как срамно бързо
	в кръвосмесителното ложе падна!
	Не е — и нито води към добро!
	Но спри, сърце! Аз трябва да мълча.

N	(Влизат Хорацио, Бернардо и Марцел.)

	__ХОРАЦИО__
	Привет вам, принце!

	__ХАМЛЕТ__
	Радвам се, че сте
	добре! Хорацио? Или забравям?

	__ХОРАЦИО__
	Той същият, ваш най-смирен слуга.

	__ХАМЛЕТ__
	Не, драги, не, приятел мой сте вий.
	Но що ви носи тук от Витенберг,
	Хорацио? И Марцел, да?

	__МАРЦЕЛ__
	О, Ваше
	Височество…

	__ХАМЛЕТ__
	Така се радвам аз,
	като ви виждам тук…

N	(На Бернардо.)

	Привет и вам.

N	(На Хорацио.)

	Защо сте вий дошли от Витенберг?

	__ХОРАЦИО__
	Лениво скитане, добрий ми принце.

	__ХАМЛЕТ__
	Не бих желал дори врагът ви тъй да
	говори зарад вас, нито вий сам
	да принуждавате ушите ми
	да вярват туй, което казвате
	за себе си. Аз знам, ленив не сте.
	Но що ви води в Елсинор? Преди
	да си заминете, ще ви научим
	да пиете…

	__ХОРАЦИО__
	Дойдох, за да присъствам
	на погребението на баща ви.

	__ХАМЛЕТ__
	Другарю състудент, недей се гаври
	с мен, моля ти се. Знам, ти си дошъл
	за сватбата на майка ми.

	__ХОРАЦИО__
	Да, принце,
	тя твърде бързо стана.

	__ХАМЛЕТ__
	Сметка, сметка,
	Хорацио! За траурния обед
	което беше печено, послужи
	като студено на венчалний пир.
	По-скоро бих желал да видя в рая
	най-лютия си враг, отколкото
	да видя тоя ден, Хорацио!
	Баща ми — мисля, виждам аз баща си.

	__ХОРАЦИО__
	Де, господарю?

	__ХАМЛЕТ__
	С вътрешни очи,
	Хорацио.

	__ХОРАЦИО__
	Аз виждал съм го нявга —
	достоен крал бе той.

	__ХАМЛЕТ__
	Той беше мъж
	от край до край — със всичко надарен.
	Друг като него надали ще видя.

	__ХОРАЦИО__
	Аз мисля, принце, снощи го видях.

	__ХАМЛЕТ__
	Кого видя?

	__ХОРАЦИО__
	Баща ви, краля, принце.

	__ХАМЛЕТ__
	Баща ми, краля!

	__ХОРАЦИО__
	Успокойте, принце,
	учудването си за малко! Чуйте
	с внимание какво ще ви разправя —
	едно същинско чудо — да, което
	и тези господа ще потвърдят.

	__ХАМЛЕТ__
	За Бога, разкажете ми.

	__ХОРАЦИО__
	Две нощи
	поредом господата, Марцел и
	Бернардо, виждали, като стояли
	на стража, сянка със лице съвсем
	прилично на лицето на баща ви.
	Сред мъртвата среднощна тишина
	явява се той, цял въоръжен,
	цял в броня — от главата до петите, —
	и с горд, тържествен ход той преминава
	безшумно, бавно покрай тях самите,
	пред смаяните им очи — а те
	замръзнали от страх, стояли неми,
	без да посмеят да му заговорят.
	Със страх ми доверяват те това и —
	на третата нощ бях и аз на стража.
	И както казват, точно тъй и стана:
	духът дойде. Аз виждал съм баща ви
	и казвам ви — повярвайте ми, принце,
	тез две ръце не са си по-прилични.

	__ХАМЛЕТ__
	Къде е туй?

	__МАРЦЕЛ__
	Върху терасата, където
	стоим на стража всяка нощ.

	__ХАМЛЕТ__
	Не сте ли говорили със него?

	__ХОРАЦИО__
	Да, аз, принце,
	се осмелих и заговорих с него,
	но той не отговори. Само сякаш
	веднъж поклати той глава, като
	че искаше да каже нещо но
	във тоя миг пропя в зори петелът
	и при гласа му той отстъпи бързо
	и се изгуби от очите ни.

	__ХАМЛЕТ__
	Това е толкоз странно!

	__ХОРАЦИО__
	Принце мой,
	в живота си кълна се — то е вярно.
	И след това решихме, че наш дълг
	е да ви известим за всичко.

	__ХАМЛЕТ__
	Наистина — но то ме твърде плаши.
	Ще бъдете ли и таз нощ на стража?

	__МАРЦЕЛ И БЕРНАРДО__
	Да, принце.

	__ХАМЛЕТ__
	Той въоръжен ли бе?

	__МАРЦЕЛ И БЕРНАРДО__
	Отгоре чак додолу, принце.

	__ХАМЛЕТ__
	Но
	лицето му вий не видяхте ли?

	__ХОРАЦИО__
	О, да, то бе открито, принце.

	__ХАМЛЕТ__
	Мрачно
	ли гледаше?

	__ХОРАЦИО__
	Не, образ повече
	загрижен, отколкото разгневен.

	__ХАМЛЕТ__
	Блед или зачервен?

	__ХОРАЦИО__
	Да, блед!

	__ХАМЛЕТ__
	И взираше ли поглед той във вас?

	__ХОРАЦИО__
	В нас право.

	__ХАМЛЕТ__
	Ах, защо не съм бил там!

	__ХОРАЦИО__
	Уплашили се бихте вий без друго.

	__ХАМЛЕТ__
	Възможно, да… А дълго ли стоя?

	__ХОРАЦИО__
	До сто без бързина броено.

	__МАРЦЕЛ И БЕРНАРДО__
	Не,
	по-много.

	__ХОРАЦИО__
	Но когато аз бях там…

	__ХАМЛЕТ__
	Брадата му бе посивяла, да?

	__ХОРАЦИО__
	Такава също, както приживе —
	сребристосива.

	__ХАМЛЕТ__
	Тази нощ ще дойда
	и аз при вас на стража. Може би
	той пак ще се яви.

	__ХОРАЦИО__
	Да, непременно.

	__ХАМЛЕТ__
	Ако духът е с образа на моя
	баща — о, аз ще заговоря с него,
	ако ще би дори самият ад
	да се разтвори и да ме накара
	да замълча. Едно ви моля само:
	ако до тоя миг сте пазили
	във тайна туй, което сте видели,
	пазете тайната и занапред
	и туй, което би се случило таз нощ,
	тълкувайте го както щете, но —
	ни дума! След това ще наградя
	аз вашата любезност. И така,
	прощавайте! Таз нощ — преди дванайсет
	върху терасата ще ви намеря.

	__ВСИЧКИ__
	По дълг сме ний покорни, принце, вам.

	__ХАМЛЕТ__
	Не, от любов — тъй както аз към вас.
	Прощавайте.

N	(Хорацио, Марцел и Бернардо излизат.)

	Какво, духът на моя
	баща — въоръжен!? Тук има нещо,
	игра коварна подозирам аз.
	Да дойде само по-скоро нощта!
	А дотогаз — душа, бъди спокойна!
	Макар и вдън земята скрити чак,
	безчестните дела ще блеснат пак.

N	(Излиза.)



>>	Трета сцена

N	Стая в къщата на Полоний.
N	Влизат Лаерт и Офелия.

	__ЛАЕРТ__
	Нещата ми са в кораба. Прощавай!
	И, сестро, ако вятърът е сгоден
	и вдигнат се платната — не забравяй,
	но ми пиши.

	__ОФЕЛИЯ__
	Съмняваш ли се в туй?

	__ЛАЕРТ__
	А колкото за Хамлет и всички
	любовни негови игри — помни,
	че то е външност и плясък на кръвта,
	сред ранна пролет теменуга ранна,
	но слаба — ароматна, но нетрайна.
	Минутна миризма, минутна радост —
	не повече.

	__ОФЕЛИЯ__
	Не повече ли?

	__ЛАЕРТ__
	Толкоз.
	Помни! Природата не зрее само
	по сила и копнеж; и колкото
	един храм повече се възвишава —
	расте с това и вътрешната служба
	на разум и душа. Възможно е
	той да те люби днес и ни лъжа,
	ни грях днес опетнява чистотата
	на чувствата му; но — страхувай се,
	защото неговият сан не му оставя
	свободна воля — той е подчинен
	на своя произход. Не може той
	сам, като всички хора, да избира
	и върши; неговият избор е
	зависим от доброто на народа;
	и волята му трябва да е воля
	на тялото, на което той е
	глава. Затуй, ако ти казва днес,
	че те обича — трябва с твоя разум
	дотолкоз само да му вярваш ти,
	доколкото могло би словото
	да се превърне в дело. А то значи —
	доколкото гласът на Дания е
	съгласен със това. Помни едно:
	честта ти е в опасност, ако ти
	повярваш туй, което той ти пее,
	и заедно с сърцето си разкриеш
	съкровищата девствени пред всички
	необуздани негови прищевки.
	Страхувай се, Офелия, пази се,
	о, сестро! Скривай своите чувства, крий се
	от ненаситните желания.
	Най-плахата девица все е слаба,
	ако отбули своите красоти
	макар и пред луната. Често и
	самата най-невинна добродетел
	е слаба пред порока; да, преди
	да цъфнат още пролетните пъпки,
	в тях често червеят е скрит отрано,
	а в росната зора на младостта
	отровний дъх е най-опасен. Трябва
	да бъдеш предпазлива! А страхът
	е най-добрата предпазливост. Често
	дори незастрашена от страстта,
	сама със себе си се бори младостта.

	__ОФЕЛИЯ__
	Ще скрия смисъла на тоз отличен
	урок като съветник във сърцето си.
	Но, мили братко, не върши тъй, както
	лъжовни проповедници, които
	на другите показват стръмний път
	към небесата, а сами се впущат
	по гладкий път на светските наслади
	като безсрамни блудници и скришом
	сами над свойте речи се надсмиват.


	__ЛАЕРТ__
	О, за мене не се бой. Аз дълго
	останах тук… Но чакай, иде татко.

N	(Влиза Полоний.)

	Двукратен благослов е двойно благо.
	Пред нас раздяла втора се усмихва.

	__ПОЛОНИЙ__
	Лаерте, тук ли си? Върви, върви!
	На кораба! Над вашите платна
	е седнал вятърът; теб само чакат.
	Бъди благословен!
	И тези правила
	дълбоко в свойта памет запиши!
	Не казвай мислите си, не извършвай
	на дело неузряла мисъл. Всякога
	бъди любезен, ала не към всички.
	Приятели, които си изпитал,
	с железен пояс до сърце вържи,
	но всеки нов познайник дружелюбно
	ти за ръка не хващай. В препирни
	пази се да не влизаш; ако влезеш —
	накарай своя враг да се бои
	от тебе. Давай всекиму ухо,
	но на малцина своя глас. Съвети
	от всички вземай, но не казвай нищо.
	Обличай се богато, докъдето
	простират ти се средствата, но никога
	с чрезмерни труфила; богато, но —
	не шарено; защото облеклото
	показва често какъв е човекът.
	А в туй най-първите и видни хора
	във Франция са с най-изящен вкус.
	Пари — нито заемай, нито вземай
	назаем. Заемът погубва често
	приятеля и тебе, притъпява
	върха на честността. И преди всичко:
	на себе си бъди ти вечно верен —
	и следва, както ден след нощ, че няма
	да бъдеш спрямо някого лъжлив.
	Прощавай; и бъди благословен!

	__ЛАЕРТ__
	Разделям се с дълбока почит, татко.

	__ПОЛОНИЙ__
	Минава време. Чакат те, върви.

	__ЛАЕРТ__
	Офелия, прощавай и помни
	туй, що ти казах.

	__ОФЕЛИЯ__
	То е в мойта памет
	заключено — и ключа сам ти взе.

	__ЛАЕРТ__
	О, сбогом!

N	(Излиза.)

	__ПОЛОНИЙ__
	Какво ти е говорил той, Офелия?

	__ОФЕЛИЯ__
	Да, татко, ако позволите — нещо за Хамлет.

	__ПОЛОНИЙ__
	Аха, смислени неща!
	Чувам, че Хамлет от известно време
	отделя цели часове за тебе
	и че самата ти от все сърце го
	посрещаш. Ако туй е вярно, както
	ми казват, с цел да ме предупредят,
	аз трябва да ти кажа, че самата
	ти не разбираш ясно себе си,
	тъй както трябва, както подобава
	на мойта дъщеря и на честта й.
	Открий ми: какво има между вас?

	__ОФЕЛИЯ__
	Пред мене, татко, той в последно време
	разкривал ми е своите чувства.

	__ПОЛОНИЙ__
	Чувства!
	Ха-ха! Говориш ти като момиче,
	неопитно в такива работи…
	И вярваш ли в тез — както казваш, чувства?

	__ОФЕЛИЯ__
	Не знам какво да мисля, татко, аз…

	__ПОЛОНИЙ__
	Тъй? Чуй тогаз: мисли, че си дете
	и че си взела за някакви чувства
	неща без стойност. По-добре почувствай
	ти себе си. Или — без да си брътвим
	на вятър тази дума — ти ще бъдеш
	една глупачка, да.

	__ОФЕЛИЯ__
	Но, татко, той ми
	говори за любов в почтена форма…

	__ПОЛОНИЙ__
	Що казваш? Форма ли? Я гледай ти!

	__ОФЕЛИЯ__
	И своите думи подкрепи той с клетви,
	безбройни клетви пред небето.

	__ПОЛОНИЙ__
	Клетви!
	Да, примки за врабчета. Зная аз:
	кога кипи кръвта — какви не клетви
	намерил би езикът! Този пламък е,
	дъще, светлина без топлина
	и той изгасва в клетви само; знай,
	че огън той не е. От днес нататък
	скъпи моминските си часове;
	цени по-скъпо своите разговори
	и не бъди тъй щедра всеки час.
	А пък за Хамлета едно да знаеш:
	че той е млад и може да се шири
	тъй, както ти не можеш. С една дума,
	Офелия, на клетвите не вярвай.
	Те сводници са не със същий цвят,
	с какъвто са отвън покрити; те са
	лъстци към грешни стъпки самощедри
	са те с женитби святи и почтени —
	и със това най-лесно прелъстяват.
	Едно най-вече: отсега нататък
	щади си времето и не го жертвай
	за разговори с Хамлета. Помни,
	пази се, казвам ти, върви си в пътя.

	__ОФЕЛИЯ__
	Аз ще ви слушам, татко.

N	(Излизат.)



>>	Четвърта сцена

N	Терасата пред двореца.
N	Влизат Хамлет, Хорацио и Марцел.

	__ХАМЛЕТ__
	Пфу, остър вятър, толкова студено!

	__ХОРАЦИО__
	Зъл и пронизващ вятър.

	__ХАМЛЕТ__
	Кой е час?

	__ХОРАЦИО__
	Аз мисля, вече близо към дванайсет.

	__МАРЦЕЛ__
	Дванайсет би.

	__ХОРАЦИО__
	Така ли? Аз не чух.
	Тогава, значи — близо е часът,
	когато сянката се появява.

N	(Тръби и топовен гръм зад сцената.)

	Що значи, принце, туй?

	__ХАМЛЕТ__
	Таз нощ неспирно
	пирува кралят и пролива вино;
	и щом налей той рейнско — прогърмяват
	тръби и барабани: възвестяват
	триумфа на наздравиците.

	__ХОРАЦИО__
	Тъй ли
	е вече обичаят тук?

	__ХАМЛЕТ__
	Хе — та как не!
	Но мисля все — макар да съм роден
	тук и привикнал на това, — че то е
	обичай, който по-благородно
	да се премахне, нежели запази.
	Туй шеметно пиянство твърде зле
	ни препоръчва пред света; от изток
	до запад казват ни пияници
	и ни прикачат скверни имена
	и туй наистина отнема много
	от наште доблести и нашта слава —
	отнема тяхното сърце и кръв.
	Така е често и с отделни хора,
	които са обременени с някой
	природен недостатък — па макар да
	не са виновни те за туй, понеже
	то е случайност на природата —
	като например: нещо
	несъразмерно в тяхната природа,
	което може да разстрои
	хармонията на духа, или
	пък също някой навик, който може
	да помрачи сиянието на
	разсъдъка; такива хора, казвам,
	които имат някой недостатък
	(бил той природен знак или случайно
	петно) — макар те може би да носят,
	като пречист небесен дар, безбройни
	човешки добродетели — все пак
	един-едничък недостатък хвърля
	поквара върху всичко; само зрънце
	от нещо лошо осквернява всяко
	достойнство и го превръща на
	позор.

N	(Влиза духът.)

	__ХОРАЦИО__
	О, вижте, принце! Ето иде!

	__ХАМЛЕТ__
	Вий, ангели и пратеници божи,
	закриляйте ни! — Благ ли дух си ти
	или вампир проклет, небесен лъх ли
	ти носиш или пламъци от ада,
	макар зло или милост да е твойта цел —
	защото идеш в тъй двусмислен образ, —
	чуй: аз зова те Хамлет, мой баща, крал,
	крал на Дания, о, говори!
	Не ме оставяй в неведение!
	Кажи, защо светите твои кости,
	запазени в пръстта, отвили са
	мъртвешкий плащ, защо днес саркофагът,
	във който бе погребан, своите тежки
	врати от мрамор е разтворил в миг
	и праща те навън? Що значи туй,
	че ти, труп мъртъв, бродиш, цял във броня,
	отново пак под лунните лъчи
	и пръскаш страх в нощта? И нас, глупци
	на този външен свят, смущаваш с мисли,
	непостижими за душите ни?
	Кажи защо? Защо? Какво да правим?

N	(Духът вика със знак Хамлет.)

	__ХОРАЦИО__
	Той вика ви да тръгнете след него,
	като че иска да ви каже нещо,
	но само вам.

	__МАРЦЕЛ__
	О, вижте как с любезни
	движения ви вика в тайно място,
	О, не отивайте!

	__ХОРАЦИО__
	За нищо!

	__ХАМЛЕТ__
	Но
	той няма да продума; значи, трябва
	да го последвам.

	__ХОРАЦИО__
	Принце, не, недейте!

	__ХАМЛЕТ__
	Що страшно има тук? Живота си
	аз не ценя ни за игла. А мойта
	душа, каквото и да стане, тя е
	безсмъртна като него. Той ме вика —
	добре, ще го последвам.

	__ХОРАЦИО__
	Принце, но
	ако той ви примами към вълните
	или към страшний връх на канарите,
	надвиснали върху морето; и
	ако там стане още по-ужасен,
	с такъв лик, който слисал би ума,
	и ви накара в миг да полудейте?
	Мислете: мястото там ужасява
	и с отчаяние изпълва всеки
	дух, който види зейналите бездни
	и чуй как долу те бучат.

	__ХАМЛЕТ__
	Той пак ме
	зове! О, ето, ида, ти върви!

	__МАРЦЕЛ__
	Недейте, принце, не…

	__ХАМЛЕТ__
	Пуснете ме!

	__ХОРАЦИО__
	О, чуйте ни, недейте!

	__ХАМЛЕТ__
	Там зове
	съдбата ми и прави всяка жила
	в туй тяло жарка като лъв нубийски.

N	(Духът дава знак.)

	Той пак ме вика и зове. За Бога!
	Пуснете ме…

N	(Изтръгва се от ръцете им.)

	Направил бих го призрак
	тоз, който би посмял да ме възпре.
	Върви напред! Аз ида подир тебе.

N	(Духът и Хамлет излизат.)

	__ХОРАЦИО__
	Въображението му кипи — и той се
	забравя цял…

	__МАРЦЕЛ__
	И ний след него! Няма
	защо да слушаме…

	__ХОРАЦИО__
	След него всички!
	Ще видим докъде ще дойде туй.

	__МАРЦЕЛ__
	О, има нещо гнило в Дания!

	__ХОРАЦИО__
	Небето да я пази!

	__МАРЦЕЛ__
	Да вървим!

N	(Излизат.)



>>	Пета сцена

N	Друго място на терасата.
N	Влизат духът и Хамлет.

	__ХАМЛЕТ__
	Къде ме водиш още? Говори!
	Нататък не отивам.

	__ДУХЪТ__
	Чуй!

	__ХАМЛЕТ__
	Аз слушам.

	__ДУХЪТ__
	Не е далеч часът, във който пак
	посред мъчителните серни пламъци
	ще трябва сам да се повърна аз.

	__ХАМЛЕТ__
	О, беден дух!

	__ДУХЪТ__
	Недей ме съжалява
	и с остър слух чуй туй, което искам
	да ти разправя.

	__ХАМЛЕТ__
	Говори! Мой дълг
	е да те слушам.

	__ДУХЪТ__
	И да отмъстиш,
	щом чуеш.

	__ХАМЛЕТ__
	Що?

	__ДУХЪТ__
	Аз съм духът на твоя
	баща: осъден за известно време
	да броди нощем по света, а денем да
	горя сред пламъци, додето изгорят
	там всички мои грехове и бъдат
	очистени от мен. Но ако да
	не бе ми забранено да разправям
	за тайните във този мой затвор,
	аз бих започнал разказ, грозен разказ,
	от който и най-кроткото словце би
	разбило своя дух, би помразило
	кръвта ти в жилите и твоите две
	очи — те биха полетели мигом
	като звезди из своя кръг,
	и твоите буйни меки къдри биха
	настръхнали, би щръкнал всеки косъм
	като бодли на гневен еж… Но нивга
	ухо от плът и кръв не ще узнае
	туй откровение. Чуй, чуй, о чуй!
	Ако обичаш своя скъп баща…

	__ХАМЛЕТ__
	О, боже!

	__ДУХЪТ__
	Отмъсти за скверното,
	нечуто негово убийство.

	__ХАМЛЕТ__
	Как!
	Убийство?

	__ДУХЪТ__
	Да, убийство, по-позорно
	от най-позорното убийство — грозно,
	невиждано и неестествено.

	__ХАМЛЕТ__
	О, казвай скоро! С вихрени крила,
	бърз като мисъл или блян любовен,
	бих полетял за мъст!

	__ДУХЪТ__
	Готов си — виждам.
	Дори да бе ленив като тревата,
	повиснала над сънний бряг на Лета*,
	[* Лета — според древногръцката митология — река в подземното царство, обитавано от душите на мъртвите. След потапянето в нея настъпвала забрава.]
	ти пак би трепнал ужасен!
	Чуй, Хамлет:
	разправя се, че ме ухапала
	змия, като съм спял в градината,
	и с таз измислица за мойта смърт
	измамен е народът в цяла Дания.
	Но знай, достойни момко, че змията,
	която умъртви баща ти, днес
	стои на неговия трон.

	__ХАМЛЕТ__
	О, моя
	пророческа душа! Той — моят чичо!

	__ДУХЪТ__
	Да, тоз коварен, зъл кръвосмесител
	с омайни думи и подкупни ласки
	— о, думи зли и ласки, що са в сила
	да прелъстят — спечели за позорни
	наслади волята на моята
	лъжовно-добродетелна съпруга.
	О, Хамлете! Какво падение!
	Аз, който тъй я любех, че откакто
	съм брачна клетва дал, бях неотстъпно
	ней предан; и — да падне при един
	злощастник, който е пред мен, по ум
	и дарби, едно нищо!
	Макар и твърда, добродетелта
	пак бива прелъстена от греха;
	и в сладострастие когато пламне
	дори блестящий ангел — той отвръща
	се от божественото свое ложе
	и цял жадува низост.
	Но тихо! Сякаш лъхна утрин въздух.
	Ще бъда кратък. В моята градина
	когато спях, тъй както всеки ден
	след обед, твоят чичо се промъкна
	над мирния ми сън с отровен сок
	от хебона* в едно стъкло; след туй
	[* Хебона — на английски „hebenon“, а в някои от първите издания на „Хамлет“ — „hebona“. Вероятно става дума за отровното иглолистно дърво тис.]
	отровата в ухото ми наля,
	а тя е тъй враждебна за кръвта,
	че в миг, като живак, по всички цеви
	на тялото се спуща и с внезапно
	могъщество разпръсва и съсирва
	кръвта, спокойната и чиста кръв.
	Тъй също стана с мене: в миг — подобно
	на Лазаря* — покрита с язви кожа
	[* „… подобно на Лазаря — покрита с язви кожа“ — името Лазар е заимствано от една библейска легенда и в епохата на Шекспир е било синоним на прокажен.]
	обгърна чистото ми тяло.
	Така — насън — ръка на брат внезапно
	отне от мен живот, жена и трон.
	В цвета на моите грехове угаснах,
	без изповед, причастие и прошка —
	и тук без съд осъден и заточен
	съм аз — и нося върху себе си
	неопростени всичките си грехове.

	__ХАМЛЕТ__
	Ужасно! О, ужасно! О, ужасно!

	__ДУХЪТ__
	Ако си жив човек, недей търпя
	да стане царственото датско ложе



	леговище на сласт и брачен срам.
	Ала каквото и да правиш — свойта
	душа не опетнявай, недей пламва
	от злоба срещу свойта майка: нека
	Бог да я накаже и онези тръни,
	о, тръните на съвестта, забити
	със живо жило в нейните гърди…
	Прощавай ти! Светулката показва,
	че утрото е близко — тя гасне.
	О, сбогом! Сбогом! Сбогом! И помни ме.

N	(Излиза.)

	__ХАМЛЕТ__
	О, мощ небесна! О, земя! Що още?
	Да кажа ли и ад? Спри! Спри, сърце!
	Вий, мои жили, не старейте бързо —
	крепете ме! Що? Да те помня?
	Да, беден дух, додето памет бъде
	в този разнебитен череп! Да те помня?
	Да, днес из плочата на мойта памет
	ще излича аз всички празни басни,
	пословици и максими от книги
	и всички мъртви букви, отпечатани
	там някога от разни впечатления;
	и твойта заповед сама ще свети
	тук, в книгата на моя ум — без сянка.
	Кълна се, да! О, гибелна жена!
	Злодей! Злодей проклет, злодей усмихнат!
	Дай книга тук! Веднага да запиша,
	че някой може да ти се усмихва
	— усмихва, да — и пак да е злодей:
	поне тук в Дания такива има!
	Ти там си, чичо! _(Пише.)_ Чуй девиза мой!

	А той е: „Сбогом! Сбогом! И помни ме!“
	Аз дадох вече клетва!

N	(Отвън се раздават гласовете на Хорацио и Марцел.)

	__ХОРАЦИО__
	Принце! Принце!

	__МАРЦЕЛ__
	Принц Хамлет!

	__ХОРАЦИО__
	Боже, бди над него!

	__МАРЦЕЛ__
	Бди!

	__ХОРАЦИО__
	Хей там! Хей, принце, хей!

	__ХАМЛЕТ__
	Хей, хей, момче! Тук, пиленце, ела!

N	(Влизат Хорацио и Марцел.)

	__МАРЦЕЛ__
	Що има, принце?

	__ХОРАЦИО__
	Как сте, скъпи принце?

	__ХАМЛЕТ__
	Чудесно!

	__ХОРАЦИО__
	Разкажете, принце!

	__ХАМЛЕТ__
	Не,
	ще издадете всичко вий.

	__ХОРАЦИО__
	О, нивга!
	Кълна се, принце.

	__МАРЦЕЛ__
	И аз също.

	__ХАМЛЕТ__
	Как,
	човешкото сърце дали е с разум?
	Наистина, ще пазите ли тайна?

	__ХОРАЦИО И МАРЦЕЛ__
	О, да! Заклеваме се, принце!

	__ХАМЛЕТ__
	Няма
	във цяла Дания злодеец, който
	да не е също и подлец безсрамен.

	__ХОРАЦИО__
	Не е потребно, принце, дух от гроба
	да дойде да ни каже туй.

	__ХАМЛЕТ__
	Да, вярно,
	ти имаш право. И безцеремонно, мисля,
	ръце ще стиснем и ще си заминем,
	вий — дето дух и склонност ви зоват
	(защото всеки има дух и склонност),
	а аз пък — ето, — аз отивам на
	молитва.

	__ХОРАЦИО__
	Но това са, принце, само
	безсмислени, разбъркани слова.

	__ХАМЛЕТ__
	Сърдечно съжалявам, че те ви
	обиждат! Честно слово, да, сърдечно.

	__ХОРАЦИО__
	В тях, принце, няма никаква обида.

	__ХАМЛЕТ__
	Свети Патрик* да чува!
	[* Свети Патрик — Според твърденията на Клавдий бащата на Хамлет е умрял от ухапване от змия. Едно поверие разказва, че свети Патрик спасил Ирландия от змиите. Като напомня за Патрик, Хамлет се заклева да унищожи змията Клавдий.]
	Но в тях има, Хорацио,
	голяма, зла обида.
	А колкото за призрака пък — нека
	ви кажа: той е един честен дух.
	Туй само. Повече недейте иска
	да знаете какво е имало
	тук между нас. Обаче, мили мои,
	като приятели, съученици, войни —
	едно ми обещайте.

	__ХОРАЦИО__
	Що е, принце?
	Готови сме.

	__ХАМЛЕТ__
	Недейте казва никога,
	каквото сте видели тази нощ.

	__ХОРАЦИО И МАРЦЕЛ__
	Да, принце!

	__ХАМЛЕТ__
	Закълнете се!

	__ХОРАЦИО__
	Аз — нивга, принце, честно слово!

	__МАРЦЕЛ__
	За Бога, нито аз!

	__ХАМЛЕТ__
	Пред моя меч!

	__МАРЦЕЛ__
	Ний се заклехме, принце!

	__ХАМЛЕТ__
	Да, на дело.
	Пред моя меч, на дело!

	__ДУХЪТ__ _(под земята)_
	Клетва дайте!

	__ХАМЛЕТ__
	А-ха, храбрецо! Ти ли казваш туй?
	Да, ето — чуйте какво заповядва
	затвореният долу: дайте клетва!

	__ХОРАЦИО__
	Но, принце, за какво?

	__ХАМЛЕТ__
	Да не открийте
	на никого каквото сте видели.
	Пред моя меч сложете клетва!

	__ДУХЪТ__ _(под земята)_
	Клетва!

	__ХАМЛЕТ__
	_Hic et ubique?_* На друго място!
	[* „Hic et ubique“ — латински израз — „тук и навсякъде“. Вярвало се е, че духовете могат да се появяват едновременно на много места.]
	Елате тука, господа,
	ръце над моя меч сложете пак!
	Ни дума за това, което чухте —
	пред моя меч тук клетва!

	__ДУХЪТ__ _(под земята)_
	Дайте клетва!

	__ХАМЛЕТ__
	Добре го казваш, стари кърте! Бързо
	дълбаеш долу! Славен рудокоп!
	Елате тук сега, добри другари.

	__ХОРАЦИО__
	О, небеса! Това е чудно, странно!…

	__ХАМЛЕТ__
	И странно трябва да остане то!
	Да, има повече неща в небето
	и на земята, драги ми Хорацио,
	отколкото си мислиш с твойта жалка
	наука… Но елате тук
	и тук, като преди, се закълнете,
	пред мене в името на вишния,
	че нивга, нийде, колкото и странен
	и чуден да изглеждам аз — защото
	по-късно може би ще бъде нужно
	да се преструвам на чудак, — пред мене
	се закълнете вий, че никой път,
	ако ме видите такъв, не ще
	изкажете пред някого — например
	отпущайки ей тъй ръцете си
	или поклащайки глава, или пък
	подхвърляйки двусмислени слова,
	като: „Добре, добре, ний знаем, но…“
	или: „Можали бихме, ако искаме…“,
	или: „Кой знай, навярно има хора,
	които…“, въобще с такива смътни,
	двусмислени слова, че никой път
	вий няма да изкажете пред някого,
	че знайте нещо зарад мене — да,
	за всичко туй, пред Бога и небето,
	ми клетва дайте!

	__ДУХЪТ__ _(под земята)_
	Клетва дайте!

N	(Заклеват се.)

	__ХАМЛЕТ__
	Стига,
	смири се, дух немирен! А сега
	оставям, господа, с любов към вас;
	доколкото един бедняк като Хамлет
	би могъл да изкаже любовта си
	към своите приятели — Бог види, —
	ще гледам да го сторя. Да вървим,
	но моля ви се; всявга с пръст на устни!
	Без бряг е времето? О, скръбен дял —
	нима аз бих го в брегове сковал?
	Елате, да вървим.

N	(Излизат.)




>	Второ действие

>>	Първа сцена

N	Стая в дома на Полоний.
N	Влизат Полоний и Рейналдо.

	__ПОЛОНИЙ__
	Занес му тез пари и таз бележка, Рейналдо.

	__РЕЙНАЛДО__
	Слушам, господарю.

	__ПОЛОНИЙ__
	Но много мъдро ще постъпиш ти,
	ако разпиташ, преди да го срещнеш,
	как се държи той.

	__РЕЙНАЛДО__
	И аз, господарю,
	тъй мислех да направя.

	__ПОЛОНИЙ__
	А, добре, добре си
	намислил. Виж, изпитай най-напред
	какви датчани има във Париж
	и как, кой, де, какъв живот живее,
	с какви приятели и средства. Щом
	узнаеш по тоз начин, че познават
	сина ми, пристъпи тогаз отблизо,
	за да изучиш всичко по-подробно.
	Разпитвай, като че ли го познаваш,
	например тъй: „Познавам аз баща му,
	познавам негови другари, пък
	донякъде и него…“ Тъй — разбра ли?

	__РЕЙНАЛДО__
	Тъй, господарю, знам.

	__ПОЛОНИЙ__
	Кажи: „И него,
	но слабо; и доколкото го помня, той
	е луд — тъй и тъй прави…“ И след туй
	му припиши измислени простъпки,
	каквито знаеш. Само не такива,
	каквито биха го опозорили;
	внимавай — само прости, волни грешки,
	които са съпътници познати
	на младостта и свободата.

	__РЕЙНАЛДО__
	Карти например?

	__ПОЛОНИЙ__
	Да, карти, вино, бой с псувни, скандали,
	жени — дотолкоз.

	__РЕЙНАЛДО__
	Но туй, господарю,
	го би опозорило.

	__ПОЛОНИЙ__
	Не, мой верний,
	щом знаеш как да почнеш. Но не трябва
	да му докарваш срам пред други, както
	е толкова възможно, ако бъдеш
	несдържан в думите си. Не,
	това не казвам. Гледай да представиш
	тъй странни грешките, че да изглеждат
	петна от волност, пориви на жар,
	безумство на разпалената кръв —
	съдба на всеки млад…

	__РЕЙНАЛДО__
	Но, господарю…

	__ПОЛОНИЙ__
	Защо е нужно ли?

	__РЕЙНАЛДО__
	Да — туй исках да знам.

	__ПОЛОНИЙ__
	А-ха! Планът ми е такъв —
	и, както мисля, той ще бъде с полза:
	тъй излеко щом опетниш сина ми,
	като че то са грешки на случая —
	внимавай, ако тоз, с когото разговаряш
	и питаш, нявга сам в такива грешки
	видял е моя син — бъде уверен,
	той сам в такава форма ще започне:
	„Добрий ми господине“ или: „Друже“,
	или „Почтений“ — или както вече
	е форма и обичай там в страната…

	__РЕЙНАЛДО__
	Тъй вярно, господарю.

	__ПОЛОНИЙ__
	И след това той вече… той тогава… какво
	исках да кажа? Дявол да го вземе, исках
	да кажа нещо. Къде бях спрял?

	__РЕЙНАЛДО__
	При „сам в такава форма ще започне“.

	__ПОЛОНИЙ__
	„В такава форма ще започне“ — да;
	пред тебе тъй ще почне: „Да, познавам
	аз господина; вчера го видях
	или завчера, или тъй и тъй;
	и както казвате — играйше страшно…
	видели го пиян… в играта сбил се…“
	Или пък: „Да, отиваше в един
	нечестен дом“ (разбирай: при жени) —
	и тъй нататък. Гледай
	с лъжовната си стръв да хванеш сома
	на истината. Тъй, със ум и хитрост,
	въртим и сучем ний — насам, натам —
	и по крив път достигаме прав край.
	И тъй, по моите думи и съвети
	вървейки, ще изпиташ за сина ми.
	Разбра ме ти, нали?

	__РЕЙНАЛДО__
	Да, господарю.

	__ПОЛОНИЙ__
	Да бъде с тебе Бог! На добър час!

	__РЕЙНАЛДО__
	Добри ми, господарю!

	__ПОЛОНИЙ__
	Наблюдавай
	сам неговите склонности.

	__РЕЙНАЛДО__
	Разбирам.

	__ПОЛОНИЙ__
	И музиката си да гледа здраво.

	__РЕЙНАЛДО__
	Тъй, господарю, да.

	__ПОЛОНИЙ__
	На добър час!

N	(Излиза Рейналдо.
N	Влиза Офелия.)

	__ПОЛОНИЙ__
	Какво, Офелия, що има?

	__ОФЕЛИЯ__
	Ах,
	тъй много се уплаших!

	__ПОЛОНИЙ__
	Що, за Бога?

	__ОФЕЛИЯ__
	Като стоях и шиех в мойта стая,
	принц Хамлет — цял разкрит, незакопчан,
	без шапка и с окаляни чорапи,
	невързани и виснали надолу,
	блед като свойта риза, разтреперан
	и с поглед, пълен с мъка, сякаш бе
	от ада пуснат да разправя всичко
	какво е видял там, страхотии
	и ужаси — яви се в миг пред мене…

	__ПОЛОНИЙ__
	Луд от любов ли?

	__ОФЕЛИЯ__
	Татко, аз не зная,
	но страх ме е…

	__ПОЛОНИЙ__
	Какво ти каза той?

	__ОФЕЛИЯ__
	Той хвана ме тъй силно за ръката
	и после цял отпусна се назад,
	а с другата ръка очи засенчил,
	в лицето ми се втренчено загледа,
	като че искаше да ме рисува.
	И дълго тъй стоя. Най-сетне трепна
	с ръка и триж глава поклати,
	изтръгна из гърдите си такава
	дълбока, горестна въздишка, сякаш
	че щеше цял да рухне в тоя стон
	и да издъхне… А след туй ме пусна
	и тръгна си навън; с глава през рамо
	извърната, вървеше той направо,
	но без да гледа. И така излезе
	с очи докрай обърнати към мене.

	__ПОЛОНИЙ__
	Ела, ела ти с мене, ще подиря
	аз краля. Туй е лудост от любов,
	която разрушава се сама
	и води към отчаяни дела,
	и няма друга страст под туй небе,
	която тъй да мъчи, мъчи. Съжалявам.
	Що, каза ли му нещо лошо ти?

	__ОФЕЛИЯ__
	Не, татко. Само, както ми заръча,
	повърнах му писмата и отказах
	да го приема.

	__ПОЛОНИЙ__
	Туй го прави луд!
	Аз съжалявам, че не съм постъпил
	по-кротко спрямо него. Но боях се,
	че той те мами, за да те поквари.
	Проклетата ми ревност! Туй е общо
	за старите — ний чрез самоизмами
	стремим се към целта, тъй както често
	на младите пък липсва предпазливост.
	Да идем ний при краля, да му кажем.
	Ако таз тайна страст не се разкрие,
	омраза явна ще пожънем ние.
	Ела.

N	(Излизат.)



>>	Втора сцена

N	Зала в двореца.
N	Влизат кралят, кралицата, Розенкранц, Гилденщерн и свита.

	__КРАЛЯТ__
	Привет вам, Розенкранц и Гилденщерн!
	Не само че не бяхме ви отдавна
	видели и желаем да ви видим,
	но също тъй и нуждата от вас ни
	накара да ви отзовем тъй бързо.
	Навярно вий сте чули за преврата
	у Хамлета, така го казвам аз,
	че нито вътрешният, нито външният
	човек у него не е туй, що беше.
	Що друго освен смъртта на баща му,
	която му разстройва разума,
	що друго, казвам, би могло да бъде
	причина за това — не знам. Но аз
	ви моля, двамата вас, от детинство
	израснали със него и до днес
	тъй близки на младежкия му дух —
	благоволете за известно време
	при наший двор тук да останете,
	като се постарайте — било в срещи
	или във веселби — да разберете,
	доколкото намерите възможност,
	дали не го измъчва нещо тайно,
	което — явно — би се изцерило.

	__КРАЛИЦАТА__
	Да, драги мои, той говори много
	за вас; и сигурна съм — няма други
	тук, към които тъй да е привързан.
	Ако желаете да ни окажете
	любезност и усърдие, а също
	и да прекарате известно време
	при нас, за да изпълните молбата,
	която ви отправяме с надежда,
	че ще успеем да узнаем нещо —
	тогава с царска благодарност ний
	ще наградиме вашето гостуване.

	__РОЗЕНКРАНЦ__
	Върховна власт и право е на Ваши
	Величества да кажете по-скоро
	чрез заповед, не чрез молба, което
	е волята ви.

	__ГИЛДЕНЩЕРН__
	Ний се подчиняваме
	и се прекланяме пред вас, готови
	да поднесем пред стъпките ви нашите
	усилия и дълг.

	__КРАЛЯТ__
	Благодарим
	ви, Розенкранц и скъпи Гилденщерн.

	__КРАЛИЦАТА__
	Благодарим ви, скъпи Розенкранц
	и Гилденщерн; и моля ви, веднага
	срещнете моя толкова променен син.
	Да иде някой и да заведе
	тез господа при Хамлета.

	__ГИЛДЕНЩЕРН__
	Дано
	да стори Господ нашето присъствие
	и нашето старание приятни
	и благодатни за него.

	__КРАЛИЦАТА__
	Амин.

N	(Излизат Розенкранц, Гилденщерн и някои от свитата.
N	Влиза Полоний.)

	__ПОЛОНИЙ__
	Кралю мой, пратениците от
	Норвегия се върнаха с радост.

	__КРАЛЯТ__
	Ти носиш всякога приятни вести.

	__ПОЛОНИЙ__
	Нали, кралю? Повярвайте ми, цял
	по дълг и със душа съм предан аз
	на моя милостив крал и на Бога.
	И мисля аз — или тоз ум днес вече
	не следва, както досега, по пътя
	на хитростта? — аз мисля, че открих
	причината на Хамлетовото
	безумие.

	__КРАЛЯТ__
	Кажи! Кажи по-скоро.

	__ПОЛОНИЙ__
	Най-първом приемете пратениците,
	а моите вести подир туй ще бъдат
	като десерт след бляскав обед.

	__КРАЛЯТ__
	Чест им
	стори и въведи ги сам.

N	(Полоний излиза.)

	Той казва,
	кралице, че открил източника
	на болестта у твоя син.

	__КРАЛИЦАТА__
	Знам, туй е то:
	смъртта на татко му и бързия наш брак.

	__КРАЛЯТ__
	Добре, ще видим туй.

N	(Връща се Полоний заедно с Волтиманд и Корнелий.)

	Привет на вас,
	приятели! Кажете, Волтиманд,
	що носите от братский нам норвежец?

	__ВОЛТИМАНД__
	Куп благопожелания и поздрав.
	При първа още реч той заповяда
	да спрат събирането на войска,
	което — мисли той — било срещу
	поляците; но щом се вгледа — схвана,
	че то е срещу вашта власт. Разсърден
	от това, че си играят с болестта му
	и старческата немощ, прати да
	извикат Фортинбраса. Той дойде,
	а старецът го смъмра и накрая
	закле се той пред чичо си, че никога
	не ще подигне срещу вас войска.
	Възрадван, старият му отреди
	три хиляди жълтици на година
	и позволи да вдигне срещу Полша
	събраните войски; с молба при туй

N	(подава му книжа)

	да им оставите свободен проход
	през вашите владения към Полша,
	с условия и обещания,
	изложени в писмото.

	__КРАЛЯТ__
	Туй добре е —
	на друго време ще го разчетем
	и ще размислим как да отговорим.
	Сега — благодарим ви за труда.
	Идете починете; дружно тази
	нощ ще пируваме. Добре дошли!

N	(Излизат Волтиманд и Корнелий.)

	__ПОЛОНИЙ__
	Добре се свърши всичко, господарю
	и господарко моя. Да издирваш
	що е величество, що е преданост,
	защо денят е ден, нощта — нощ, а те — време,
	то значи — да пилееш ден, нощ и време.
	Затуй, понеже краткостта е ясност,
	а думите пространност и разкош,
	ще бъда кратък. Да приемем, че е луд.
	Луд, казвам аз. Защото — що е лудост,
	ако не да си луд? Но все едно.

	__КРАЛИЦАТА__
	По-много смисъл — не изкуство само.

	__ПОЛОНИЙ__
	За Бога, аз съвсем не съм изкусен.
	Че луд е — туй е вярно. Да, за жалост,
	за жалост, че е вярно: цял безумец.
	Ала на добър час му — без изкуство
	ще бъда кратък. Вашият син е луд.
	След туй — защо причината да дирим
	на този ефектив или по-право,
	на този дефектив. Защото има
	причина тоз дефектен ефектив.
	Да, туй остава и с такъв остатък.
	И ето как.
	Аз имам щерка, тоест тя е моя;
	и тя, покорна на дълга си, вижте,
	ми даде туй; мислете и правете.

N	(Чете.)

	„До небесната, кумир на душата ми и
	прелестна Офелия“ —
	лош израз, пуста фраза „Прелестна“
	е пуста фраза. Ала чуйте, ето:
	„На нейната очарователна бяла гръд
	това…“ и тъй нататък.

	__КРАЛИЦАТА__
	Туй пише Хамлет ней?

	__ПОЛОНИЙ__
	Позволете,
	кралице, ще ви кажа всичко аз.

N	(Чете.)

	„Не вярвай, че жар са звездите,
	че слънцето свети над нас,
	че истина крий се в лъжите,
	но вярвай, че любя те аз.
	О, мила Офелия! Измъчват ме тези
	размерени срички, аз не владея изкуството да
	размервам своите въздишки. Но вярвай, че те
	любя най-нежно, о, най-нежно! Прощавай.
	Вечно твой, моя скъпа госпожице, додето е
	живо това тяло,
			_Хамлет_“
	Това ми даде мойта вярна щерка.
	И освен туй — тя ми разказа всичко:
	как я преследвал той, кога, къде,
	за всичко ми разправи, да.

	__КРАЛЯТ__
	Но как е
	приела любовта му тя самата?

	__ПОЛОНИЙ__
	Какво е вашто мнение за мене?

	__КРАЛЯТ__
	Че ти си верен и почтен човек.

	__ПОЛОНИЙ__
	И ще ви го докажа. Но какво
	ще си помислите, ако ви съобщя,
	че съм открил таз пламенна любов
	в самото й начало още? Да,
	узнах за нея — нека ви го кажа,
	преди да бях го чул от дъщеря си.
	И аз ще ви докажа туй. Но що,
	що бихте си помислили вий, Ваше
	Величество, и вашата кралица,
	ако играл бих роля на писмовник
	или писмовна папка и затворя
	сърцето си — без глас, без слух. Или
	ако на таз любов погледнех леко?
	Какво ще си помислите?… Но не —
	аз тутакси се залових за дело
	и казвам тъй на моята госпожица:
	„Принц Хамлет си е принц — не за теб слънце;
	това е невъзможно!“ И предписах
	й много да се не сношава с него —
	без пратеници и подаръци!
	И днес прибира тя плода на моите
	съвети. А отвергнат, той (за да
	не се простирам много) в скръб изпадна,
	предаде се на пост и бдение,
	след туй на слабост, после на безволие.
	И тъй, по тези стъпала — до лудост,
	която го владей и всички нас
	изпълва с мъка.

	__КРАЛЯТ__
	Вярваш ли това?

	__КРАЛИЦАТА__
	Възможно е, това е вероятно.

	__ПОЛОНИЙ__
	Кажете, искал бих да зная — някога
	дали съм казал: „Туй е тъй!“ — а друго
	е станало?

	__КРАЛЯТ__
	Доколкото знам — никога.

	__ПОЛОНИЙ__ _(като сочи главата и раменете си)_
	Махнете туй от тук, щом е лъжа!
	Ако намеря случай, ще открия
	аз истината, па макар да бъде
	и вдън земята скрита тя.

	__КРАЛЯТ__
	Но как?

	__ПОЛОНИЙ__
	Вий знаете, че често с часове
	той се разхожда из салона.

	__КРАЛИЦАТА__
	Вярно.

	__ПОЛОНИЙ__
	Ще пратя дъщеря си там при него,
	а вий пък, скрити зад една завеса,
	ще наблюдавате таз среща с мене:
	ако не се е влюбил и загубил
	от туй ума си — да не съм съветник
	на краля, а орач и говедар.

	__КРАЛЯТ__
	Ще видим.

	__КРАЛИЦАТА__
	Ето, иде бедният,
	печален и със книга във ръка.

	__ПОЛОНИЙ__
	Махнете се и двамата оттук.
	Аз ще го спра веднага. Позволете!

N	(Излизат кралят, кралицата и свитата.
	Влиза Хамлет, като чете.)

	Простете, как сте още вий, принц Хамлет?

	__ХАМЛЕТ__
	Добре, слава Богу!

	__ПОЛОНИЙ__
	Познавате ли ме, принце?

	__ХАМЛЕТ__
	Да, превъзходно. Вий сте търговец на риба.

	__ПОЛОНИЙ__
	Аз ли? Съвсем не, принце.

	__ХАМЛЕТ__
	Но бих желал да беше също тъй почтен.

	__ПОЛОНИЙ__
	Почтен ли, принце?

	__ХАМЛЕТ__
	Да, господине. Да бъдеш почтен, тъй както това става в тоя свят, ще рече, да бъдеш мъж, избран между хилядите.

	__ПОЛОНИЙ__
	Това е вярно, принце.

	__ХАМЛЕТ__
	Защото, когато слънцето излюпва червеи в едно умряло куче, когато божество като него целува една мърша — имате ли вий дъщеря?

	__ПОЛОНИЙ__
	Да, принце.

	__ХАМЛЕТ__
	Недейте я оставя да ходи по слънцето. Зачатието е благословение. Но съвсем не, ако рече дъщеря ви да зачене. Приятелю, внимавай!

	__ПОЛОНИЙ__
	Какво искате да кажете? _(Настрана.)_ Все за дъщеря ми приказва. А отначало не можа да ме познае: каза, че съм бил търговец на риба. Той е отишъл вече много далеч, много далеч! И наистина, и аз на младини съм страдал не малко от любов, почти като него.
	Чакай да му заговоря пак — Какво четете, принце?

	__ХАМЛЕТ__
	Думи, думи, думи.

	__ПОЛОНИЙ__
	За какво се отнася?

	__ХАМЛЕТ__
	Кой кого отнася?

	__ПОЛОНИЙ__
	Искам да кажа — за какво се отнася това, което четете, принце.

	__ХАМЛЕТ__
	Клевети, господине мой! Този сатирически безсрамник разправя тук, че старите хора имали сиви бради, че лицата им са набръчкани, че из очите им изтича гъста амбра* и дъвка от сливово дърво и че у тях има една безпределна липса на духовитост заедно с извънмерно болни нозе. А всичко туй, господине мой, макар че го вярвам яко и здраво, не мисля обаче, че почтено да го напише на книга. Понеже и вий самият бихте били стар като мене, ако можехте като рак да вървите назад.
	[* Амбра — смолисто вещество.]

	__ПОЛОНИЙ__ _(настрана)_
	Макар че това е лудост, но все пак има система в нея. — Не щете ли да се скриете от вятъра, принце?

	__ХАМЛЕТ__
	Де? В гроба ли?

	__ПОЛОНИЙ__
	Наистина, туй значи да се скриеш от вятъра. _(Настрана)_ Как са остри понякога отворите му! Това е щастие, доста обикновено за лудостта и което не се удава лесно на разума и здравото чувство. Нека го оставя и да размисля веднага как да устроя среща между него и дъщеря ми.
	— Почтений ми принце, най-покорно желая да ми дадете позволение да ви оставя.

	__ХАМЛЕТ__
	Вий не бихте взели от мене нищо, господине мой, което бих ви дал тъй доброволно, както това; с изключение на живота ми, на живота ми, живота ми.

	__ПОЛОНИЙ__
	Прощавайте, принце.

	__ХАМЛЕТ__
	Тези отегчителни стари глупци!

N	(Влизат Розенкранц и Гилденщерн.)

	__ПОЛОНИЙ__
	Вий търсите принц Хамлет, нали? Ето го там.

	__РОЗЕНКРАНЦ__ _(към Полоний)_
	Дал ви Бог добро, почтений.

N	(Полоний излиза.)

	__ГИЛДЕНЩЕРН__
	Почтений принце!…

	__РОЗЕНКРАНЦ__
	Скъпи ми принце!…

	__ХАМЛЕТ__
	О, добри и превъзходни приятели! Как си ти, Гилденщерн? Ах, Розенкранц! Славни момци, как живеете още?

	__РОЗЕНКРАНЦ__
	Като простосмъртни деца на земята.

	__ГИЛДЕНЩЕРН__
	Щастливи сме, че не сме премного щастливи; ний не сме дори едно нищожно перо върху шапката на богиня Фортуна*.
	[* Фортуна — римска богиня на щастието и съдбата.]

	__ХАМЛЕТ__
	Но не сте пък и подложка на сандалите й?

	__РОЗЕНКРАНЦ__
	Нито и това, принце.

	__ХАМЛЕТ__
	Тогава вий живеете нейде в областта на нейния пояс, тоест в средата на нейното благоволение.

	__ГИЛДЕНЩЕРН__
	Да, наистина — ний сме фамилиарни с нея.

	__ХАМЛЕТ__
	С тайните на Фортуна ли? О, съвършено вярно!
	Тя е жена, която се продава. Какво ново има?

	__РОЗЕНКРАНЦ__
	Нищо, принце, освен това, че светът е станал честен.

	__ХАМЛЕТ__
	Това значи, наближава денят на Страшния съд. Но не, вашата новина не е вярна. Нека ви разпитам по-отблизо: какво сте сгрешили пред Фортуна, добри мои приятели, че тя ви изпраща в тъмница?

	__ГИЛДЕНЩЕРН__
	Тъмница ли, принце?

	__ХАМЛЕТ__
	Дания е една тъмница.

	__РОЗЕНКРАНЦ__
	Тогава и светът е тъмница.

	__ХАМЛЕТ__
	Да, и хубава тъмница, в която има много решетки, ями и затвори: Дания е една от най-лошите.

	__РОЗЕНКРАНЦ__
	Ний не мислим така, принце.

	__ХАМЛЕТ__
	Е да, значи, за вас тя не е тъмница. Всъщност няма ни добро, ни зло, но мисълта създава това. За мене Дания е тъмница.

	__РОЗЕНКРАНЦ__
	Да, вашето честолюбие ви кара да мислите така: тя е твърде тясна за вашия дух.

	__ХАМЛЕТ__
	Боже мой! Аз мога да се затворя и в орехова черупка и пак бих се смятал за цар на безкрайни земи, ако да не бяха моите злокобни сънища.

	__ГИЛДЕНЩЕРН__
	Тия сънища са всъщност вашето честолюбие, тъй като истинската същност на честолюбието е само сянка от един сън.

	__ХАМЛЕТ__
	Самият сън обаче е една сянка.

	__РОЗЕНКРАНЦ__
	Вярно е това. И аз смятам съня за нещо тъй въздушно и леко, че той не е нищо друго освен сянка на сянката.

	__ХАМЛЕТ__
	Значи, нашите просяци са тела, а нашите властелини и горди герои са сянка на просяците? Не е ли най-добре да идем при другите придворни? Защото, повярвайте, аз не мога повече да разсъждавам.

	__РОЗЕНКРАНЦ И ГИЛДЕНЩЕРН__
	Ний сме на вашите услуги, принце.

	__ХАМЛЕТ__
	Нищо подобно! Аз не искам да ви причислявам към останалите мои слуги. Защото, за да ви говоря честно и направо — аз съм ограден с ужасна свита. Но все пак — за да останем върху гладкия път на приятелството — кажете ми: какво дирите тук, в Елсинор?

	__РОЗЕНКРАНЦ__
	Искахме да посетим вас, принце — нищо друго.

	__ХАМЛЕТ__
	Какъвто съм просяк, аз съм съвсем беден откъм благодарности. Все пак благодаря ви. Но сигурно моите благодарности, мои приятели, не са по-скъпи от половин грош. Не сте ли повикани вий нарочно? Или това е ваше собствено желание? Доброволно посещение ли? Чуйте! Чуйте. Бъдете откровени към мене, кажете!

	__ГИЛДЕНЩЕРН__
	Какво да кажем, принце?

	__ХАМЛЕТ__
	Каквото и да е — но на въпроса. Пратили са да ви извикат, нали? Да, и аз виждам вече един вид признание във вашите погледи, но вашата скромност няма достатъчно сила да го затули. Зная — добрият крал и кралицата са ви извикали.

	__РОЗЕНКРАНЦ__
	Но с каква пък цел, принце?

	__ХАМЛЕТ__
	Това трябва да узная от вас. Но заклевам ви в правата на нашето приятелство, в единодушието на нашата младост, в задълженията на нашата неразривна любов и във всичко друго още по-скъпо, с което някой по-красноречив от мене би затрогвал сърцето ви, бъдете искрени и откровени пред мене. Кажете, пратиха ли да ви повикат, или не?

	__РОЗЕНКРАНЦ__ _(тихо към Гилденщерн)_
	Какво ще кажете вий?

	__ХАМЛЕТ__ _(настрана)_
	Да, да разбрах ви вече… _(Високо)_ Ако ме обичате — недейте се скрива.

	__ГИЛДЕНЩЕРН__
	Принце, да, пратиха да ни викат.

	__ХАМЛЕТ__
	Аз ще ви кажа защо. Така, чрез моето предчувствие, ще бъде предотвратено вашето предателство и вашата тайна спрямо краля и кралицата няма защо да си мени перата. От известно време — без да зная как — съм загубил всичката си веселост, забравил съм всички добри навици на възпитаността. И наистина, тъй лошо е моето разположение, че тази хубава сграда — земята — ми се вижда като безплодна канара; този великолепен балдахин — въздухът, видите ли, този дивно надвиснал небосвод, този царствен покрив, изпъстрен със златен огън — уви, всичко това, струва ми се, не е друго освен едно скверно, отровно съборище на изпарения. Какво дивно създание е човекът! Колко благороден с разума си! Как безграничен по способности! По форма и движения — колко ясен и възхитителен! Колко подобен в делата си на ангел! Колко подобен в понятията си на бог! Красотата на света! Идеал на всичко живо! Не за мене обаче: какво значи тази квинтесенция на праха?* Човекът не ме радва… не, не! Нито мъжът, нито пък и жената — макар че с вашите усмивки вий като че ли това искате да кажете.
	[* „… квинтесенция на праха“ — според алхимиците „квинтесенцията“ е била петата есенция или субстанция, същината, която остава след отделянето на четирите субстанции: земя, вода, огън и въздух. За Хамлет същността на човека е прах — след смъртта.]

	__РОЗЕНКРАНЦ__
	Принце, нищо подобно в моите мисли!

	__ХАМЛЕТ__
	Но защо се усмихнахте, когато казах „човекът не ме радва“?…

	__РОЗЕНКРАНЦ__
	Аз си мислех — щом като никой човек не ви радва — каква ли постна трапеза биха намерили у вас актьорите! Ний ги застигнахме по пътя и те идат тук, за да ви предложат своите услуги.

	__ХАМЛЕТ__
	Този, който играе царя, ще ми бъде добре дошъл!
	Негово Величество ще получи заплатата си от мене. Авантюристичният рицар ще използва своята шпага и щит; любовникът няма да въздиша безплатно; резоньорът ще завърши спокойно своята роля; смешникът ще трябва да разсмее тези, чиито дробове лесно се надуват; а героинята ще трябва да изкаже свободно чувствата си, ако те не се объркат в белите стихове… Но какви са тези актьори?

	__РОЗЕНКРАНЦ__
	Същите, които обикновено ви доставяха такова удоволствие — трагиците от града.

	__ХАМЛЕТ__
	По какъв случай са тръгнали да пътуват? Не е ли по-изгодно, както за славата, тъй и за прехраната им, да имат едно постоянно местожителство?

	__РОЗЕНКРАНЦ__
	Мисля, че това става поради някакви нововъведения.

	__ХАМЛЕТ__
	Ползват ли се те със същата известност, както когато бях в града? Все тъй ли ги посещават?

	__РОЗЕНКРАНЦ__
	Не, без съмнение, не.

	__ХАМЛЕТ__
	Защо тъй? Да не са вече извехтели?

	__РОЗЕНКРАНЦ__
	Не, техните старания са все тъй големи. Но навъдили са се покрай тях сума дечурлига*, малки пилета, които се изкряскват тъкмо в средата на разговора, за което биват свирепо награждавани с ръкопляскания. Те са сега на мода и крякат по тъй наречените популярни сцени, но тъй, че много от тях, които размахват мечове, рядко се осмеляват да излязат навън сами.
	[* „… сума дечурлига“ — става дума за децата, които са изпълнявали женските роли.]

	__ХАМЛЕТ__
	Как! Нима са наистина деца? Та кой ги наглежда? Кой ги прехранва? И няма ли да следват те своето изкуство, когато гласовете им престанат да пеят? Няма ли да кажат по-късно, когато пораснат и станат може би обикновени актьори, което е твърде вероятно, щом като средствата им не се подобрят — че техният драматург им върши зло, като ги кара да възкликват против тяхното собствено бъдеще?

	__РОЗЕНКРАНЦ__
	Наистина, помежду им имаше не малки разправии. А публиката не се замисля много и гледа само да ги насъсква един против друг. По едно време те не щяха да спечелят нищо с пиесата си, ако в нея поет и актьори не се караха със своите противници.

	__ХАМЛЕТ__
	Възможно ли е това?

	__ГИЛДЕНЩЕРН__
	О, глави са се трошили за това!

	__ХАМЛЕТ__
	И децата ли победиха?

	__РОЗЕНКРАНЦ__
	Да, разбира се, принце — и Херкулеса, и цялата му тежест*.
	[* „… и Херкулеса, и цялата му тежест“ — пред театър „Глобус“ в Лондон, където са представени за първи път много от Шекспировите пиеси, е имало статуя на Херкулес, който държал земния глобус.]

	__ХАМЛЕТ__
	Това не е съвсем чудно, щом като днес, когато моят чичо е крал на Дания, тъкмо тези, които му се надуваха, докато беше жив баща ми, днес дават по 20, 40, 50 и 100 жълтици за един мъничък негов портрет. Дявол го взел! Има нещо неестествено в това, ако да би могла само да го намери философията.

N	(Тръби отвън.)

	__ГИЛДЕНЩЕРН__
	Ето, пристигат актьорите.

	__ХАМЛЕТ__
	Почтени мои, бъдете добре дошли в Елсинор. Дайте ми ръцете си, така! Приветствието не може без маниери и комплименти. Нека ви се представя в такава премяна, за да не би моето отнасяне към актьорите — което, уверявам ви, ще бъде извънредно хубаво — да ви се види прием еднакъв с вашия. Бъдете добре дошли. Но моят чичо-тате и моята леля-мама се лъжат.

	__ГИЛДЕНЩЕРН__
	В какво, скъпи принце?

	__ХАМЛЕТ__
	Аз съм луд само при северо-северозападния вятър! Ако вятърът е южен — аз все още мога да различа орела от гаргата.

N	(Влиза Полоний.)

	__ПОЛОНИЙ__
	Моите почитания, господа!

	__ХАМЛЕТ__
	Слушайте, Гилденщерн! Също и вие, слушайте с двете си уши: голямото бебе, което виждате, още не е излязло из пелените си.

	__РОЗЕНКРАНЦ__
	Може би то е влязло повторно в тях; защото казват, че старите ставали наново деца.

	__ХАМЛЕТ__
	Пророкувам ви, че той иде да ни съобщи за актьорите. Гледайте! Имате право, господине мой: в понеделник сутринта, тъкмо тогава беше.

	__ПОЛОНИЙ__
	Господарю, имам да ви съобщя новини.

	__ХАМЛЕТ__
	Господарю, имам да ви съобщя новини. Когато Росций* беше актьор в Рим…
	[* Росций — знаменит римски актьор, живял през първия век пр.н.е.]

	__ПОЛОНИЙ__
	Актьорите дойдоха, принце.

	__ХАМЛЕТ__
	Хайде де!

	__ПОЛОНИЙ__
	Честно слово!

	__ХАМЛЕТ__
	„И всеки на свойто магаре дошъл“…

	__ПОЛОНИЙ__
	Най-добрите актьори на света, както за трагедия, тъй и за комедия, за драматическа хроника, за пасторала, пасторал-комедия, хронико-пасторала, за неразделна сцена или неограничена поема. За тях нито Сенека е твърде тъжен, нито Плавт твърде весел*. И за декламация, и за импровизация — те са единствените!
	[* „… нито Сенека е твърде тъжен, нито Плавт твърде весел“ — Сенека — римски автор на трагедии, умрял през 65 г. пр.н.е. Плавт — римски автор на комедии, умрял в 184 г. пр.н.е. Сенека и Плавт са оказали влияние върху развитието на ранните английски трагедии и комедии.]

	__ХАМЛЕТ__
	О, Йефтай, съдия на Израила*, какво съкровище имаш ти!
	[* „О, Йефтай, съдия на Израила“ — стих от английска балада. Според библейската легенда Йефтай е пренесъл в жертва единствената си дъщеря. Хамлет намеква, че и Полоний жертва Офелия в борбата си против него.]

	__ПОЛОНИЙ__
	Какво съкровище, принце?

	__ХАМЛЕТ__
	Да, да…
	Една прекрасна щерка само,
	която любил той безкрай.

	__ПОЛОНИЙ__ _(настрана)_
	Все за дъщеря ми…

	__ХАМЛЕТ__
	Нямам ли право, о, стари Йефтай?

	__ПОЛОНИЙ__
	Ако наричате мене Йефтай, принце, аз наистина имам дъщеря, която обичам безкрай.

	__ХАМЛЕТ__
	Не, не това следва.

	__ПОЛОНИЙ__
	Какво следва, принце?

	__ХАМЛЕТ__
	Да, да…
	И съдбата се стече —
	бог както рече.
	А нали знаете:
	И стана тогава
	туй, което става.

	В първата част на свещената песен ще научиш останалото; защото, ето че пристига съкращение на моята реч.

N	(Влизат четирима-петима актьори.)

	Добре дошли, скъпи артисти, привет на всички!…
	Радвам се, че те виждам… Добре дошли, скъпи приятели! О, стари мой приятелю! Как е обраснало лицето ти, откак не съм те виждал! Или си дошъл тук да ми мърмориш в брадата си?… Как! Ах, ето моята млада дама и госпожица!* Ах, вий сте дошли с една стъпка по-близо до небето, откакто не съм ви виждал. Дай боже вашият глас да не е загубил своята звънливост като изтъркана жълтица. Маестро мой, вий сте ми добре дошли! Да започнем изведнъж, като френските соколници**, да се спуснем върху всичко, което ни попадне. Веднага един монолог! Да види медна проба от вашето изкуство. Хайде, един разпален монолог!
	[* „Ах, ето моята млада дама и госпожица!“ — Хамлет шеговито се обръща към момчето-изпълнител на женски роли. В Шекспировия театър всички женски роли се играели от юноши.]
	[** „… като френските соколници“ — французите едни от първите са ходили на лов с опитомени соколи, тук намек за нетърпение.]


	__ПЪРВИ АКТЬОР__
	Какъв монолог, скъпи господарю?

	__ХАМЛЕТ__
	Аз те слушах веднъж да произнасяш един монолог, който не е никога представян или ако е представян — не е представян повече от един път. Защото, спомням си, пиесата не се хареса на мнозинството — тя беше чер хайвер за простолюдието. Но доколкото можах да разбера — а също и други, чието мнение в такива работи стои над моето, то беше една отлична пиеса*1, с добро разположение на сцените, пиеса, завършена с голямо майсторство и голяма икономия на средствата. Помня — някой казваше, че в нея няма никакви гарнитури и салати между редовете, които да подсладят работата, и че няма нищо в израза, което да издава превзетост у автора; напротив, той каза, че имало у него един прост стил, толкова здрав, колкото и приятен, и много повече изящен, отколкото разкошен. Особено ми се харесваше един монолог от тази пиеса; то беше разказът на Енея пред Дидона*2, особено на онова място, дето той говори за убийството на Приама*3. Ако е живо това място в паметта ти, започни от този ред… Чакай, чакай… как беше: „Суровий Пир, като Иркански лъв*4…“
	[*1 „… то беше една отлична пиеса“ — вероятно става дума за трагедията на английския драматург, съвременник на Шекспир, Кристофър Марлоу „Дидона, царица на Картаген“.]
	[*2 След превземането на Троя от гърците Еней — един от троянските герои — подир дълги странствания бил изхвърлен от вълните на картагенския бряг. В монолога на първия актьор Еней разказва на Дидона за гибелта на Троя.]
	[*3 Приам е цар на Троя. Пир — син на гръцкия герой Ахил, отмъстил за смъртта на баща си. Вмъквайки темата за отмъщението, Хамлет напомня за собствената си съдба.]
	[*4 Иркански лъв — в оригинала „Иркански звяр“ — има се предвид тигър; тъй като Иркания е била известна със свирепите си тигри. С името Иркания са наричали земите източно от Каспийско море. (Днес е прието за по-коректно названието Хиркания. — Бел. NomaD.)]
	Не, не така; но във всеки случай започва с „Пир“.

	„Суровий Пир той, чийто мрачен меч
	както духа му черен бе приличен
	на тази нощ, когато в съдбоносний
	кон скрит бе той — вида си зъл и черен
	с по-грозен герб той замени: отгоре
	додолу цял червен; облян в кръвта
	на майки, дъщери, бащи, деца —
	съсирена, засъхнала, под жара
	на улиците, в светлина свирепа
	и злобна пред убийците горящи.
	От гняв и огън пламнал, в кръв сплескан,
	с очи искрящи, дири Пир злокобний
	отца Приам…“

	Продължавай по-нататък.

	__ПОЛОНИЙ__
	Бога ми, принце — отлично издекламирано! С добър акцент и благородно изражение.

	__ПЪРВИ АКТЬОР__
	„Скоро той намира
	го, зад врага останал; старий меч,
	на силата му непокорен, паднал —
	и там лежи без мощ. В неравен бой
	Пир връх Приама спуща се: в гнева си
	повлича го, но само под звука
	на грозний меч Приам безчувствен пада.
	Бездушен сякаш Илион* понася
	[* Илион — Троя.]
	тоз удар; ала с огнен лоб той рухва
	и поразява с огнен гръм слуха
	на Пира. Виж! Мечът му, надвиснал
	над снежната Приамова глава,
	се спря за миг. И тъй, като изваян
	тиран, остана Пир — без мощ и воля —
	и нищо той не стори…
	Но както често виждаме пред буря
	покой в небето, облаците тихи,
	безмълвни ветрове и светът
	глух като смърт — но в миг гърмът ужасен
	разбил простора, — тъй и Пир, след своето
	затишие, в миг пламна пак за мъст;
	и нивга млата на циклопите
	не пада върху бронята на Марса*,
	[* „… нивга млата на циклопите не пада върху бронята на Марса“ — циклопи — еднооки великани, майстори ковачи; Марс — римски бог на войната.]
	тъй както Пировия кървав меч
	върху Приама.
	Фортуна — блудницо, умри! Върховни
	вий богове, властта й отнемете!
	Счупете нейния неверен кръг
	и нека от небесний връх политне
	тя в бездните на ада!“

	__ПОЛОНИЙ__
	Твърде дълго.

	__ХАМЛЕТ__
	Трябва да го пратим заедно с твоята брада при берберина. _(Към актьора.)_ Моля ти се, говори пак… Нему дай някакъв балет или някоя разпасана история — иначе ще заспи. Продължавай, захвани за Хекуба*.
	[* Хекуба — съпруга на троянския цар Приам. По време на войната загинали всичките й синове.]


	__ПЪРВИ АКТЬОР__
	„Но който, о, царицата скърбяща
	видя…“

	__ХАМЛЕТ__
	„Царицата скърбяща“?

	__ПОЛОНИЙ__
	Това е хубаво. „Царицата скърбяща“ — хубаво!

	__ПЪРВИ АКТЬОР__
	„… как босонога тя блуждаеше,
	грозяща огъня със сълзи, с кърпа
	върху главата вместо диадема
	и вместо плащ край тялото и болно
	и слабо — плат един, случайно грабнат.
	Тук който би видял, с език отровен
	против фортуна гръмко би въстанал.
	И ако боговете биха я
	видели тъй пред яростния Пир,
	разсичащ с меч трупа на нейний мъж,
	внезапният й писък — ако писък
	на смъртен може богове да трогне, —
	изпълнил би се техний огнен взор
	със милосърдни сълзи“.

	__ПОЛОНИЙ__
	Гледайте! Той сякаш промени цвета на лицето си, а очите му се наляха със сълзи… Моля ти се, стига вече.

	__ХАМЛЕТ__
	Много хубаво, после ще ми кажеш останалото. _(Към Полоний.)_ Добри ми господине, ще ли се погрижите за доброто отплащане към актьорите? Слушате ли, нека се отнесат добре с тях, защото те са огледало и кратка хроника на времето. По-добре ще бъде да имате една лоша епитафия над гроба си, отколкото техните злословия приживе.

	__ПОЛОНИЙ__
	Ще се отнеса към тях, принце, според заслугите им.

	__ХАМЛЕТ__
	Дявол взел те, човек! Още по-добре! Ще се отнасяш сякаш към всекиго според заслугите му! Но за кого тогава ще останат камшиците? Отнасяй се към тях според твоята собствена чест и достойнство. Колкото по-малко заслужават те — толкова по-голяма е заслугата на твоята доброта. Заведете ги!

	__ПОЛОНИЙ__
	Заповядайте, господа.

	__ХАМЛЕТ__
	Вървете след него, приятели. Утре ще ни представите една драма.

N	(Излиза Полоний с актьорите освен първия актьор.)

	Слушай, стари приятелю: можете ли представи „Убийството на Гонзаго“*?

	[* „… убийство на Гонзаго“ — в 1538 г. един италиански херцог бил убит от Луиджи Гонзаго, който налял отрова в ухото му.]


	__ПЪРВИ АКТЬОР__
	Да, господарю.

	__ХАМЛЕТ__
	Можете ли го представи утре вечер? И бихте ли могли, ако стане нужда, да разучите един монолог — тъй, от десетина-петнайсет реда, който ще напиша аз и ще вмъкна между другото. Нали?

	__ПЪРВИ АКТЬОР__
	Да, господарю.

	__ХАМЛЕТ__
	Много добре. Вървете след онзи господин; но гледайте да не се гаврите твърде много с него.

N	(Излиза Първи актьор. Към Розенкранц и Гилденщерн.)

	Скъпи другари, ще трябва да се разделим до тази вечер. Бъдете, прочее, добре дошли в Елсинор.

	__РОЗЕНКРАНЦ__
	Скъпи принце!

N	(Розенкранц и Гилденщерн излизат.)

	__ХАМЛЕТ__ _(сам)_
	С вас нека бъде Бог! Сега съм сам…
	Какъв съм аз подлец и низък раб!
	Не е ли чудно: тук един актьор
	в една измислица, сън на страстта,
	така душата си вживява, че
	лицето му се измени от мъка,
	сълзи обляха го, обзе го ужас,
	гласът замря и целият му образ
	бе сгърчен в чувствата. И зарад що?
	Зарад Хекуба!…
	Каква му е Хекуба? Той какво е
	за нея, та тъй плаче? Що би сторил
	той, ако има като мен причина
	за плач и мъки? В сълзи би залял
	той сцената, разтърсил би душите
	с ужасните си речи, би накарал
	виновния да полудей, а всеки
	невинен би настръхнал; той би слисал
	невежите, око и слух би смаял…
	Но аз —
	един глупец, страхлив, негодник, който
	се крий като мечтател — чужд, безчувствен
	към своя дълг, ни думица обмълвил
	за един крал, над чийто скъп живот
	и власт извършен е грабеж!… Негодник
	ли съм? Кой казва ми подлец? Разбива
	ми черепа? Изскубва ми брадата
	и хвърля я в очите ми? Опъва
	носа ми? Цял с лъжи ме тъпче?… Кой?
	Ха!
	Нима го бих оставил да се гаври
	със мене тъй свободно? О, не, не!
	Но имам зайча смелост — нямам злъч,
	за да вгорчивя моя удар; бих
	нахранил с тази рабска леш орлите
	на цялата страна… Злодей развратен, кървав!
	Безчувствен, подъл, сластен, тъп злодей!
	О, мъст!…
	Но аз — о, гад! Да, доблест е, че аз,
	син на баща, когото са убили —
	аз, от небе и ад призван за мъст, —
	като жена продажна с думи само
	теша сърцето си и сипя клетви
	като наложница-слугиня!
	Пфу, скверно! Мозък мой, мисли!…
	Ха! Чул съм, че
	виновният в душата си, когато
	присъства на някоя пиеса,
	при представлението бива тъй
	засегнат в своите скрити мисли от
	сценичното изкуство, че внезапно
	сам своите престъпления издава.
	Тъй нямото убийство заговорва
	понявга с чуден глас… Да, с тез актьори
	пред моя чичо ще представя нещо,
	което да напомня подлото
	убийство на баща ми. И ще гледам
	в очите му — чак до сърцето му:
	изтръпне ли, ще знам какво да правя!
	Защото може би духът, що аз
	видях, да е бил дяволът (той знае,
	да се представя в най-примамлив образ),
	да, и тъй като съм слаб
	и меланхолен (а в такива тъкмо
	души се настанява той) — възможно
	е да ме тласка той в коварна примка…
	Аз искам всичко сигурно да знам.
	Чрез драмата за мене възможност се отваря
	да мога да изпитам съвестта на краля.

N	(Излиза.)




>	Трето действие

>>	Първа сцена

N	Стая в двореца.
N	Влизат кралят, кралицата, Полоний, Офелия, Розенкранц и Гилденщерн.

	__КРАЛЯТ__
	Но не можахте ли, при сгоден случай,
	да разберете от що произлиза
	в душата му таз шеметна тревога,
	която помрачава дните му
	с такава буйна и опасна лудост?

	__РОЗЕНКРАНЦ__
	Той сам признава, че се чувствал разстроен, но по
	каква причина — туй не казва.

	__ГИЛДЕНЩЕРН__
	Нито пък се поддава току-тъй
	да го изпитваме; напротив — с хитри
	безумици отбягва всеки наш
	въпрос, със който искаме от него
	да ни признай самата истина.

	__КРАЛИЦАТА__
	Добре ли ви прие той?

	__РОЗЕНКРАНЦ__
	О, добре,
	като същински кавалер.

	__ГИЛДЕНЩЕРН__
	Обаче
	все пак с усилие да се владее.

	__РОЗЕНКРАНЦ__
	Скъперник във въпросите, но щедър
	в отговорите си.

	__КРАЛИЦАТА__
	Канихте
	ли го за развлечения?

	__РОЗЕНКРАНЦ__
	Случайно,
	кралице, като идвахме насам,
	настигнахме по пътя една трупа
	актьори. Ний му казахме за тях
	и туй изглеждаше да бе за него
	един вид радост. Те са вече тук,
	в двореца; още тази вечер, мисля,
	те ще играят нещо.

	__ПОЛОНИЙ__
	Туй е вярно.
	Той ми поръча да помоля Ваши
	Величества да дойдете довечера
	на представлението.

	__КРАЛЯТ__
	От все сърце. Това ме радва много —
	да видя, че е благоразположен
	за весели неща. А вий,
	почтени мои, насърчавайте
	и занапред у него тая склонност
	към удоволствия и веселби.

	__РОЗЕНКРАНЦ__
	Ще се стараем, господарю.

N	(Излизат Розенкранц и Гилденщерн.)

	__КРАЛЯТ__
	Остави ни също и ти, мила
	Гертрудо. Ний сме наредили тайно
	да дойде Хамлет тук така, че уж
	случайно да се срещне със Офелия.
	Баща й и аз, ние двамата —
	бащи със право да следим за всичко, —
	ний ще се скрием тук, та без да бъдем
	съгледани от него, да узнаем
	при тая среща и да разберем по
	държанието му дали наистина
	любовна страст го мъчи, или не.

	__КРАЛИЦАТА__
	Аз слушам.
	А на тебе пък, Офелия,
	желая, щото твойта красота
	да би била щастливата причина
	на Хамлетовото безумие.
	Дано със твоите прелести успееш
	да го повърнеш пак по старий път,
	за чест на двамата.

	__ОФЕЛИЯ__
	Желая туй от все сърце, кралице.

N	(Кралицата излиза.)

	__ПОЛОНИЙ__
	Ти се разхождай тук, Офелия.
	А ний пък, господарю, да се скрием.

N	(Към Офелия.)

	Вземи, чети тук в тази книга: нека
	туй да прибули твойта самота…
	Ний често вършим грях, като с набожен
	лик и смирение прикриваме
	и дявола дори.

	__КРАЛЯТ__ _(настрана)_
	О, колко вярно!
	Таз реч е остър бич за мойта съвест!
	На блудницата бузите фалшиви
	не са тъй грозни с тяхното червило,
	тъй както мойто затаено дело…
	О, тежко бреме!

	__ПОЛОНИЙ__
	Той иде! Да се махнем ний, кралю.

N	(Излизат Кралят и Полоний.
N	Влиза Хамлет.)

	__ХАМЛЕТ__
	Да бъдеш или не — туй е въпросът.
	Дали е по-достойно за душата
	да понесеш камшиците, стрелите
	на бясната съдба, или да се
	опълчиш сам срещу море от мъки
	и да им туриш край? Умри, заспи —
	не повече… И знай, че твоя сън
	е краят на сърдечна скръб и хиляди
	жестоки удари — дял на плътта!
	О, ето край желан! Умри, заспи…
	Заспи или пък може би — сънувай?…
	Да, и това е пречката; защото
	какви ли сънища ще ни споходят
	сред тоя смъртен сън, когато ний
	отхвърлим всеки земен смут и мъка?
	И туй ни спира. Този страх превръща
	живота в дълголетна нищета.
	Кой би понасял гаврите и бича
	на времето, неправдата на силния,
	на гордия презрението, мъките
	горчиви на отвъргната любов,
	потъпкването на законите,
	безочието на властта, онуй
	презрение, което получава
	смиреното достойнство във награда
	от недостойнството — кой би търпял
	това, щом може да намери мир
	с едно замахване? Кой би желал
	да носи това бреме и да страда,
	да стене в тоз мъчителен живот?
	Но ужасът пред нещо след смъртта —
	страната неоткрита, от която
	не се е връщал никой пътник още —
	смущава волята и ето, че
	по-скоро сме готови да търпим
	сегашните злини, отколкото
	към други неизвестни да се хвърлим.
	Така съзнанието ни създава
	от всички нас страхливци; и така
	естественият цвят на смелостта
	изтлява в бледността на наште мисли.
	Дела на сила и величие
	пред този страх изменят своя път
	и губят име на дела… Но тихо!
	Вълшебната Офелия!… Спомни,
	о, нимфо, всички мои грехове
	в молитвите си.

	__ОФЕЛИЯ__
	Скъпи принце, как сте
	от толкоз вече дни?

	__ХАМЛЕТ__
	Смирено ви
	благодаря. Добре, добре, добре…

	__ОФЕЛИЯ__
	Аз, принце, имам спомени от вас —
	отдавна исках да ви ги повърна.
	Вземете ги днес, моля.

	__ХАМЛЕТ__
	Не, не, аз
	не съм ви давал нищо аз.

	__ОФЕЛИЯ__
	О, принце,
	вий знайте, че това е тъй! О, да,
	при туй — с такива ароматни думи,
	които правят всеки дар по-скъп.
	Но днес, от своя аромат лишени,
	вземете си обратно тез неща.
	И най-скъп дар без щедрост и любезност
	за благородното сърце е без цена.
	Вземете, принце, всичко.

	__ХАМЛЕТ__
	Ха-ха! Честна ли сте вий?

	__ОФЕЛИЯ__
	Принце!

	__ХАМЛЕТ__
	Красива ли сте вий?

	__ОФЕЛИЯ__
	Какво искате да кажете, Ваше Височество?

	__ХАМЛЕТ__
	Това, че ако сте честна и красива, вашата честност не трябва да си позволява много да говори с вашата красота.

	__ОФЕЛИЯ__
	Може ли красотата, принце, да намери по-добър събеседник от честността?

	__ХАМЛЕТ__
	Да, разбира се, защото по-скоро могъществото на красотата ще превърне честността от това, което е тя, в една сводница, отколкото силата на добродетелта да направи красотата подобна на себе си. Някога това е било парадокс, но ето че времето го потвърждава… Аз те обичах някога.

	__ОФЕЛИЯ__
	Наистина, принце, вий ме карахте да вярвам в това.

	__ХАМЛЕТ__
	Вий не трябваше да ми вярвате; понеже добродетелта не може да се присади тъй към нашето старо стебло, че да не придобие вкус и от него. Аз не съм ви обичал.

	__ОФЕЛИЯ__
	Толкова повече бях аз излъгана…

	__ХАМЛЕТ__
	Върви в манастир! Защо искаш да създаваш на този свят грешници? Сам аз съм горе-долу честен. Но ето че бих могъл да се обвиня в такива неща, че по-добре щеше да бъде, ако майка ми не беше ме родила. Аз съм твърде горд, отмъстителен, честолюбив. Толкова много престъпления ми предстоят, че аз нямам мисли да ги обхвана, нямам въображение, за да им дам образ, нито време, за да ги извърша. И защо да се влачат между небето и земята такива господа като мене? Ний сме страшни вагабонти, всички до един. Не вярвай на никого от нас. Върви право в някой манастир!… Къде е баща ти?

	__ОФЕЛИЯ__
	У дома, принце.

	__ХАМЛЕТ__
	Заключи вратите зад него, за да не може да играе ролята на шут другаде освен в своята собствена къща. Прощавай.

	__ОФЕЛИЯ__
	О, помогнете му, милосърдни небеса!

	__ХАМЛЕТ__
	Ако би се оженила някога, ще ти дам това проклятие за зестра: бъди целомъдрена като лед и чиста като сняг — но ти няма да избегнеш клеветата. Върви в някой манастир, върви! Прощавай! Или ако искаш без друго да се ожениш — ожени се за някой луд. Защото умните мъже знаят добре що за чудовища правите вий от тях. Върви в манастир! Само по-скоро. Прощавай.

	__ОФЕЛИЯ__
	О, небесни сили, спасете го!

	__ХАМЛЕТ__
	Знам аз и вашето живопиство, да, много добре! Бог ви е дал едно лице, а вий си правите друго — кривите се, играете, шушнете и давате подигравателни имена на божиите създания и представяте нашата лекомисленост за незнание. Върви си! Не искам и да зная вече! Това ме прави луд! Казвам ти — ний не щеме повече женитби! Тези, които са вече оженени — всички освен един, — ще живеят. Всички останали трябва да си останат такива, каквито са си. Върви в манастир!

N	(Излиза.)

	__ОФЕЛИЯ__
	О, какъв благороден дух разбит е!
	На принц, учен, герой — взор, слово, меч,
	надежда, цвят на цялата държава,
	на нрави огледало, образец
	на образованост, цел на сърцето;
	от всичко, всичко туй — днес ни следа!
	И аз — най-клета сред жените, —
	от звучний мед на ласките му пила,
	днес виждам тоз прекрасен, светъл ум
	крещящ като разпукната камбана,
	без звук и глухо; дивен образ, лик на
	цъфтяща младост — в порив див сломена!
	Уви, горко ми, че видях, което
	видях, и виждам туй, което виждам!

N	(Влизат кралят и Полоний.)

	__КРАЛЯТ__
	Любов! Не за любов копнее той.
	И думите му — макар и без форма —
	на лудост не показват. Има нещо
	в душата му и върху него бий се
	печалната му мисъл. Но боя се,
	плодът на всичко туй ще е опасен.
	За да избегнем таз опасност, аз взех
	решение: веднага да замине
	за Англия — да прибере оттам
	остатъка от данъка. И мисля —
	морето, новите земи и разни
	неща по пътя ще разсеят туй,
	което му тежи в сърцето и
	върху което бие той ума си,
	като разстройва целия си облик.
	Що мислиш ти?

	__ПОЛОНИЙ__
	Добре ще бъде, да.
	Обаче, все пак, струва ми се, че
	източник и начало на таз скръб е
	презряната любов… Офелия,
	недей ни съобщава ти какво
	ти каза принца: ние чухме всичко.
	Да, господарю — направете както
	желайте. Но не ще ли е добре,
	ако след представлението майка
	му го разпита насаме за всичко,
	за всичките му болки — откровено,
	направо. Пък, ако обичате,
	аз мога да се скрия там, за да
	подслушам целия им разговор.
	Ако тя не узнай от него нищо,
	тогава изпратете го за Англия
	или пък — мъдростта ви както мисли.

	__КРАЛЯТ__
	Добре, така да бъде. Ний не трябва
	спокойно тази лудост да търпим —
	над най-високите най-много
	ний длъжни сме да бдим.

N	(Излизат.)



>>	Втора сцена

N	Зала в двореца.
N	Влиза Хамлет с няколко актьора.

	__ХАМЛЕТ__
	Кажи ми, моля ти се, тази реч, както я произнесох пред тебе, със свободен говор. Но ако зяпнеш и се развикаш, тъй както правят някои от нашите актьори, бих желал по-добре някой продавач на улицата да говореше моите стихове. Нито пък сечи прекалено въздуха с ръцете си ето тъй — бъди във всичко умерен. Че в пороя, в бурята и — бих казал — във вихъра на страстта винаги трябва да спазвате известна умереност, която да изглажда всяка рязкост. О, разгневявам се до дъното на душата си, когато гледам някой огромен рошав приятел да раздира една страст на парцали, по-право — на дрипели, за да прогърми след това ушите на ония риби в партера, които обикновено не са способни да разбират нищо друго освен невероятни неми пантомими или пък само крясък и шум. Такъв някой приятел бих накарал да го натупат, както трябва за неговите дяволски крясъци; то значи тиранизиране на тираните. Моля ти се, избягвайте това.

	__ПЪРВИ АКТЬОР__
	Можете да ни вярвате напълно, Ваше Височество.

	__ХАМЛЕТ__
	Не бъдете обаче и твърде мекушави, но нека вашето собствено чувство на мярка да ви бъде учител: съгласувайте движенията със словото и словото с движението, като при това внимавате да не прекрачвате равномерността на природата. Защото нищо преувеличено не може да бъде съгласно със задачата на драмата, чиято цел от началото и досега е била и си остава да бъде огледало на природата, да показва истинския образ на добродетелта, същинския лик на позора и да бъде верен отпечатък на своето време. Обаче, ако всичко това бъде преувеличено или слабо представено, то може би ще накара невежия да се смее, но за онзи, който разбира, то ще бъде само отегчение. А присъдата на такъв един трябва да бъде за вас по-тежка от тази на всички останали в театъра. О, виждал съм аз актьори да играят и чувал съм други да ги възхваляват, и то тъй гръмко, макар че — без да говорим профански — те нямаха нито тон, нито държание било на християни или езичници, или пък човеци; тъй се надуваха и ревяха, сякаш някой чирак на природата беше направил тези човеци, и то тъй несполучливо — тъй отвратително наподобяваха те човека и всичко човешко…

	__ПЪРВИ АКТЬОР__
	Надявам се, че ний сме се освободили достатъчно от тези работи.

	__ХАМЛЕТ__
	О, трябва да се освободите съвършено! И нека тези, които играят смешника, да не говорят повече от това, което е написано в тяхната роля; тъй като има някои от тях, които обичат сами да се смеят, за да накарат няколко тъпи зрители също да се смеят, макар че в същото време ще трябва да почне някое важно място от пиесата. Това е просташко и показва само една жалка амбиция у актьора, който върши това. Идете да се приготвите.

N	(Актьорите излизат. Влизат Полоний, Розенкранц и Гилденщерн.)

	Е, какво, отлични мои, ще дойде ли кралят да гледа пиесата?

	__ПОЛОНИЙ__
	И кралицата също, още сега.

	__ХАМЛЕТ__
	Кажете тогава на актьорите да побързат.

N	(Излиза Полоний.)

	Бихте ли желали и вий да им кажете да не се бавят?

	__РОЗЕНКРАНЦ И ГИЛДЕНЩЕРН__
	Да, принце.

N	(Излизат Розенкранц и Гилденщерн.)

	__ХАМЛЕТ__
	Хей там! Хорацио!

N	(Влиза Хорацио.)

	__ХОРАЦИО__
	Тук, принце мой, на ваше разположение.

	__ХАМЛЕТ__
	Хорацио, ти най-достоен мъж,
	какъвто аз съм срещал в моя път.

	__ХОРАЦИО__
	О, скъпи принце…

	__ХАМЛЕТ__
	Не, аз не лаская.
	Каква пък полза чакам аз от тебе,
	ти, чийто доход е духа ти само —
	едничък той храна и дом за тебе?
	Защо ще се ласкае бедния?
	Не, нека подсладени устни мляскат
	на думите глупашкия разкош
	и нека гъвкавите колене
	да лазят там, където има сметка
	в лазенето. Чуваш ли? Откакто
	душата ми сама е господарка
	на своя избор и се е научила
	да различава хората — избра
	тя тебе, драги мой. Защото ти бе
	страдалец, който страдаше, но нивга
	не казваше, че страда; бе мъж, който
	приемаше със благодарност всеки
	дар и удар на съдбата. Да, честит
	е, у когото разум и сърце
	са тъй съединени, че не служат за
	игра на щастието, нито пък
	издават глас, какъвто иска то.
	Дай ми такъв мъж, който да не е роб
	на своите страсти — и аз ще го сложа
	дълбоко във сърцето си, о, да,
	в сърцето на сърцето си, тъй както
	съм сложил тебе там. Но стига толкова…
	Сега пред краля тук ще се представи
	една пиеса. Там във нея има
	една известна сцена, твърде много
	напомняща на бащината смърт,
	тъй както ти разправях аз. Внимавай
	при тази сцена, моля ти се, бди
	със целия си дух над моя чичо:
	ако стаеното му злодеяние
	не се разкрий само чрез ненадейно
	смущение, изписано върху
	лицето му — това ще значи, че
	духът, що се яви пред нас, е бил
	зъл дух, а моите сънища са черни
	като чука на мрачния Вулкан*.
	[* Вулкан — римски бог на подземния огън и ковашкото изкуство.]
	Внимавай — а пък аз ще впия поглед
	в очите му, а след това ний двамата
	задружно ще размислим какво значи държането му.

	__ХОРАЦИО__
	Да, принце мой,
	ако през време на играта той би
	укрил от моя поглед нещо —
	ще отговарям аз.

	__ХАМЛЕТ__
	Но ето идат.
	Да бъдем равнодушни… Избери си място.

N	(Датски марш. Тръби. Влизат кралят, кралицата, Полоний, Офелия, Розенкранц, Гилденщерн и други.)

	__КРАЛЯТ__
	Как живее още нашият племенник Хамлет?

	__ХАМЛЕТ__
	Ей Богу, отлично! С храната на хамелеон*: ям въздух, тъпча се с обещания. Петел тъй не би се угоил.
	[* „С храната на хамелеон…“ — съществувало поверие, че хамелеонът се храни с въздух.]

	__КРАЛЯТ__
	Аз нямам нищо общо с такъв отговор, Хамлете. Това не са мои думи.

	__ХАМЛЕТ__
	Не, те не са вече мои. _(Към Полоний)_ Вий казвахте, че сте играли някога някаква роля в университета, нали?

	__ПОЛОНИЙ__
	Да, играл съм, почтений ми принце, и бях смятан за добър актьор.

	__ХАМЛЕТ__
	А какво представлявахте тогава?

	__ПОЛОНИЙ__
	Представлявах Юлий Цезар. Аз бях заклан в Капитолия*. Брут ме закла.
	[* Капитолий — един от седемте хълма, на които е бил разположен Рим. На Капитолия се намирал прочутият храм на Юпитер.]

	__ХАМЛЕТ__
	Това е било брутално от негова страна — да заколи едно такова капитално теле… _(Към Розенкранц.)_
	Готови ли са актьорите?

	__РОЗЕНКРАНЦ__
	Да, принце. Те чакат вашата заповед.

	__КРАЛИЦАТА__
	Ела тук, добри ми Хамлете, седни при мене.

	__ХАМЛЕТ__
	Не, майко, тук магнитът е по-силен.

	__ПОЛОНИЙ__ _(към краля)_
	А-ха! Чувате ли вий?

	__ХАМЛЕТ__
	Госпожице, мога ли да легна във вашия скут?

N	(Сяда при нозете на Офелия.)

	__ОФЕЛИЯ__
	Не, принце,

	__ХАМЛЕТ__
	Искам да кажа: да сложа главата си във вашия скут.

	__ОФЕЛИЯ__
	Да, принце.

	__ХАМЛЕТ__
	Мислите ли, че исках да кажа нещо просташко?

	__ОФЕЛИЯ__
	Аз не мисля нищо, принце.

	__ХАМЛЕТ__
	Хубава мисъл — да лежиш между краката на едно момиче.

	__ОФЕЛИЯ__
	Какво има, принце?

	__ХАМЛЕТ__
	Нищо.

	__ОФЕЛИЯ__
	Вий сте весел, принце.

	__ХАМЛЕТ__
	Кой? Аз?

	__ОФЕЛИЯ__
	Да, принце.

	__ХАМЛЕТ__
	О, боже мой, вашият единствен комедиант! Пък какво друго трябва да прави човек, освен да бъде весел? Защото вижте как радостно гледа моята майка, а баща ми умря преди два часа.

	__ОФЕЛИЯ__
	Не, два пъти по два месеца, принце.

	__ХАМЛЕТ__
	Толкова много? Тогава нека дяволът да ходи в черно, пък аз ще ходя в самурен кожух. Боже мой! Умрял преди два месеца и още не е забравен! Има тогава надежда, че паметта на един велик човек може да живее половин година след смъртта му. Но заклевам се, че той трябва да си съгради черкви, иначе няма кой да мисли за него и ще го сполети съдбата на счупените кукли, чиято епитафия гласи:

	„Защото, о, защото,
	о, куклата умря в забрава!“


N	(Музика. След това влиза пантомимата.*)
	[* „… влиза пантомимата“ — в много спектакли по онова време преди започването на пиесата, нейното съдържание е било представяно с пантомима.]

N	(Влизат един цар и една царица твърде сантиментално — царицата прегърнала царя и той нея. Тя коленичи пред него и му прави движения за заклеване. Той я изправя и навежда главата си върху гърдите й, после сяда върху един стол от цветя. Тя, като го вижда, че заспива, го напуска. Тогава идва един скитник, взема му короната, целува я, налива отрова в ушите на царя и излиза. Царицата се връща, намира царя мъртъв и прави отчаяни движения. Отровителят се връща пак заедно с двама-трима неми и се преструва, че плаче заедно с нея. Изнасят тялото на мъртвия. Отровителят примамва царицата с подаръци. Отначало тя се показва ненаклонна и несъгласна, но накрай приема любовта му.)

N	(Излизат.)


	__ОФЕЛИЯ__
	Какво значи туй, принце?

	__ХАМЛЕТ__
	Ха-ха, това е момчешка палячовщина. То означава нещастие.

	__ОФЕЛИЯ__
	Навярно показва съдържанието на пиесата.

N	(Явява се прологът.)

	__ХАМЛЕТ__
	Това ще научим от този приятел. Актьорите няма какво да мълчат — те ще кажат всичко.

	__ОФЕЛИЯ__
	Ще ни каже ли той какво значи това представление?

	__ХАМЛЕТ__
	Да, или някое представление, което бихте му представили. Само не се срамувайте да му го представите и той няма да се срамува да ви каже какво означава то.


	__ПРОЛОГ__
	За нас и нашто представление
	с покорно уважение
	ний просим снизхождение.


	__ХАМЛЕТ__
	Пролог ли е това или надпис върху пръстен?

	__ОФЕЛИЯ__
	Твърде кратко, принце.

	__ХАМЛЕТ__
	Като женска любов.


N	(Влизат двама актьори — цар и царица.)

	__ЦАР__
	Феб трийсет пъти вече сред пламък пролетя
	със свойта колесница над суша и вода,
	и трийсет по дванайсет пъти лунний лик
	обвиваше света в мъгливий си светлик —
	откак любов сърца ни, Хименей* ръце ни
	[* Хименей — древногръцки бог на брака.]
	сбра на свещений брак чрез връзките свещени.

	__ЦАРИЦА__
	Додето греят слънце и луна в света,
	в сърца ни ще живей неспирно любовта.
	Ала, уви, тъй блед си станал ти и болен,
	далеч от всяка радост на живота волен,
	че страх ме е… Но не! О, нека, мили мой,
	тоз страх да не смути душевний ти покой.
	Във женското сърце страх и любов, о, знай,
	или са нищо те, или пък са безкрай.
	А как те любя аз, това ти знаеш сам:
	подобно любовта ми е моя страх голям.
	Великата любов от малката бои се,
	че във великий страх любов велика крий се.

	__ЦАР__
	Повярвай, мила, аз ще те оставя скоро.
	Гасней предишна мощ в болезнена умора.
	Но ти ще продължаваш да живейш след мене
	сред тоя дивен свят в блажено наслаждение,
	сред почит и любов. И може би дори
	ти втори мъж тогаз…

	__ЦАРИЦА__
	О, моля ти се, спри!
	Това не би било любов, а зла измяна.
	Проклета нека бъда, ако не остана
	и след смъртта ти вярна. Със нов мъж щастлива
	била би само таз, що първия убива.


	__ХАМЛЕТ__ _(настрана)_
	Пелин! Пелин!*
	[* „Пелин! Пелин!“ — за Клавдий думите на актьорите са горчиви като пелин.]


	__ЦАРИЦА__
	Това, което днес към брак повторен води,
	не е любов, а само сметка за изгоди.
	И аз убила бих повторно своя мъж,
	ако прегърнала бих друг, макар веднъж.

	__ЦАР__
	Аз вярвам, че ти казваш искрено това,
	но често се забравят светите слова.
	Да, всяко обещание е, роб на паметта,
	за жалост — с времето съвсем отслабва тя.
	Додето е зелен, плодът е на дървото,
	но щом узрей — самичък пада под стеблото.
	Да, зарад нас е лесно да не заплатим
	дълга, що ний сами на себе си дължим.
	Това, що ний със страст желаем да направим,
	изтлее ли страстта — веднага го забравим.
	И поривът на скръб или възторг разбива
	сам силата, която в себе си той скрива.
	Където радостта ликува, там скръбта
	ридай, скърби скръбта и пее радостта…
	Светът е променчив във своето въртение
	и често любовта със щастие се сменя.
	И щастието ли или пък любовта
	се повече цени от хората в света?
	Загиваш ли — не ще се никой отзове
	на твоя зов; но в миг най-люти врагове
	са ти приятели, щом станеш ти богат.
	След щастието следва любовта в тоз свят.
	Не си ли в нужда — всеки те люби, уважава;
	но лошият другар във нужда се познава —
	на твоя зов отвръща с презрение и смях.
	Но за да свърша там, отдето почнал бях,
	знай — нашта воля и съдбата са в борба,
	над всичко туй владей превратната съдба.
	Ний знаем наште мисли и вярваме им честно,
	но ще ли ги изпълним — това е неизвестно.
	Ти мислиш: втори мъж не ще в сърце ти влезне,
	но с първия ведно таз мисъл ще изчезне.

	__ЦАРИЦА__
	Ни от земята плод, ни от небето зрак!
	О, нека мир и радост да изчезнат в мрак
	и нека да умрат утеха и надежда!
	Едничък път — и той в затвора ме отвежда!
	О, нека вечна скръб над мене да повее
	и всяка радост в туй сърце да потъмнее!
	О, мъка без предел докрай да ме терзае,
	ако венец вдовишкото ми чело увенчае!


	__ХАМЛЕТ__ _(към Офелия)_
	Ами ако тя пристъпи клетвата си.


	__ЦАР__
	Добре, аз вярвам туй. Но остави ме мила!
	Духът ми уморен желае сън, покой
	през тоя скучен ден.

N	(Заспива.)

	__ЦАРИЦА__
	Спи тихо, мили мой!
	Дано скръбта над нас да няма нивга сила.

N	(Излиза.)


	__ХАМЛЕТ__
	Скъпа майко, харесва ли ви се пиесата?

	__КРАЛИЦАТА__
	Госпожата, струва ми се, твърде много се зарича.

	__ХАМЛЕТ__
	О, но тя ще удържи думата си.

	__КРАЛЯТ__
	Знаете ли вий съдържанието? Няма ли да стане някаква неприятност?

	__ХАМЛЕТ__
	Не, не, те само се шегуват. Отравят се след това на шега. Никаква неприятност.

	__КРАЛЯТ__
	Как се казва пиесата?

	__ХАМЛЕТ__
	„Капан за мишки“. Но защо ли пък? Фигуративно. Тази пиеса е представление на едно убийство, станало във Виена. Гонзаго е името на херцога, а на съпругата му — Баптиста. Ще видите след това — то е една подла работа. Но какво от това? Ваше Величество и ний, които сме с чисти, неопетнени души — нас това не закача. Нека прокаженият да се гърчи, нашият гръб е здрав.

N	(Влиза актьорът, който изпълнява ролята на Луциан.)

	Това е един известен Луциан, племенник на царя.

	__ОФЕЛИЯ__
	Вий сякаш изпълнявате ролята на хор, принце*.
	[* „… ролята на хор, принце“. — „Хор“ в Шекспировия театър са наричали актьора, който в началото на пиесата или на едно от действията е излизал на сцената, за да даде някои пояснения. Това е възникнало като подражание на античния театър, при който хорът е давал оценка на представяните събития.]

	__ХАМЛЕТ__
	О, желал бих да бъда посредник между вас и вашия възлюбен, ако вий се решите да играете тази комедия.

	__ОФЕЛИЯ__
	Вий сте остър, принце, вий сте остър.

	__ХАМЛЕТ__
	Ще има доста да стенете, додето ми отнемете острието.

	__ОФЕЛИЯ__
	Все по-добре и по-зле.

	__ХАМЛЕТ__
	Трябва тогава да намерите вашите съпрузи… Започвай, убиецо! Дявол взел те! Остави твоите проклети изражения и започвай. Хайде:
	„Черен гарван грозен глас за мъст надава.“


	__ЛУЦИАН__
	Почерней дух, ръце без страх, отрова мощна
	и сгодно време. Ето — никой не ме вижда.
	Ти, злобна смес от бурен и трева среднощна,
	заклета от Хеката* и варена трижди,
	днес свойта мощ, в която магия зла живей,
	над тоз блажен живот във тоя миг излей!
	[* Хеката — древногръцка богиня на подземния свят и магьосничеството, смятала се е и за богиня на луната, тъй като лунната светлина, според тогавашните вярвания, помагала на магьосничеството.]

N	(Налива отровата в ухото на спящия.)


	__ХАМЛЕТ__
	Той го отравя в градината заради властта му. Името му е Гонзаго. Тази история е действителна и е написана на превъзходен италиански език. Вий ще видите след това как убиецът спечелва любовта на Гонзаговата жена.

	__ОФЕЛИЯ__
	Кралят става.

	__ХАМЛЕТ__
	Какво, уплашен от лъжлив огън?

	__КРАЛИЦАТА__
	Какво ти стана, мили?

	__ПОЛОНИЙ__
	Да се прекъсне играта.

	__КРАЛЯТ__
	Дайте тук светлина… Назад!

	__ВСИЧКИ__
	Светлина! Светлина! Светлина!

N	(Всички излизат освен Хамлет и Хорацио.)

	__ХАМЛЕТ__
	Ха, нека плаче, когото боли —
	здравият весел играе!
	Някой се смее, а друг пък ридае:
	тъй си е тоз свят — нали?

	Това, драги мой, заедно с една гора шарени пера — в случай, че моето бъдещо щастие ми измени — и още няколко фалшиви рози по моите високи обуща, не би ли ми осигурило едно място в някоя актьорска трупа — а?*
	[* „… не би ли ми осигурило едно място в някоя актьорска трупа — а?“ — Хамлет изиграва пред Хорацио някакъв танц или движения от пиеса и с това иска да покаже актьорските си способности.]

	__ХОРАЦИО__
	Да, но с половин участие.

	__ХАМЛЕТ__
	Не, не, с пълно!
	Ти знаеш, мили Дамон мой,
	в туй царство е загинал
	един Юпитер; днес е цар
	един отличен, личен… пуяк!*
	[* Дамон — герой на древногръцка повест за двама верни другари. В песента, която Хамлет рецитира, думата „was“ (беше) трябва да се римува с „ass“ (магаре). В последния момент на Хамлет хрумва да замени „магаре“ с „пуяк“.]
	„Ти знаеш, мили Дамон мой,
	в туй царство е загинал
	един Юпитер; днес е цар
	един отличен, личен… пуяк!“ —

	__ХОРАЦИО__
	Вий бихте могли да римувате.

	__ХАМЛЕТ__
	О, драги Хорацио, бих заложил хиляда жълтици за това, че думите на духа са истина. Видя ли ти?

	__ХОРАЦИО__
	Да, отлично, принце.

	__ХАМЛЕТ__
	При думата за отравянето…

	__ХОРАЦИО__
	Много добре го наблюдавах.

	__ХАМЛЕТ__
	Ха-ха… Хей там! Музиканти, флейтисти! Щом
	кралят не харесва
	комедията, що му се поднася,
	е, да, разбирам — тя не му изнася.
	Хей! Тук, музиканти!

N	(Влизат Розенкранц и Гилденщерн.)

	__ГИЛДЕНЩЕРН__
	Драги принце, позволете ми да ви кажа две думи.

	__ХАМЛЕТ__
	Ако обичате, дори цяла история, скъпи господине.

	__ГИЛДЕНЩЕРН__
	Кралят, принце…

	__ХАМЛЕТ__
	Е, какво е станало с него?

	__ГИЛДЕНЩЕРН__
	… се оттегли в своите покои и му е неимоверно зле.

	__ХАМЛЕТ__
	От пиене ли?

	__ГИЛДЕНЩЕРН__
	Не, принце, по-скоро от огорчение.

	__ХАМЛЕТ__
	Вашият разум би трябвало да се покаже много по-пъргав и би трябвало да известите това на доктора, а не на мене. Защото, ако бих му предписал аз от моя страна някакво лекарство, то би му докарало може би още повече горчивина.

	__ГИЛДЕНЩЕРН__
	Скъпи принце, сложете вашите речи що-годе между рамки и не се отдръпвайте тъй диво от моята поръчка.

	__ХАМЛЕТ__
	Аз съм кротък, господине. Говорете!

	__ГИЛДЕНЩЕРН__
	Кралицата, вашата майка, в твърде голямо безпокойство ме изпрати при вас.

	__ХАМЛЕТ__
	Вий сте ми приятен гост.

	__ГИЛДЕНЩЕРН__
	Не, добри ми принце, тази учтивост не е искрена. Ако имате желанието да ми дадете един здрав отговор, ще ви кажа поръчката на вашата майка. Ако ли не — извинявайте, — аз ще се върна и с това се свършва моето послание.

	__ХАМЛЕТ__
	Почтени мой, не мога.

	__ГИЛДЕНЩЕРН__
	Какво, принце?

	__ХАМЛЕТ__
	Да ви дам един здрав отговор. Моят ум е болен. Но ако е работата за отговора, който мога да ви дам, тогава, господине мой, можете да заповядате. Или по-добре, както казвате, да заповяда майка ми. Прочее, на въпроса: майка ми, казвате…

	__РОЗЕНКРАНЦ__
	Че, както казва тя, вашето държание я поставя в смущение и удивление.

	__ХАМЛЕТ__
	О, чудовен син, който може тъй много да учуди майка си! Но няма ли нищо друго, което следва подир това майчино учудване? Да видим…

	__РОЗЕНКРАНЦ__
	Тя желае да говори с вас в нейната стая, преди да си легнете.

	__ХАМЛЕТ__
	Ще изпълним това, като да беше тя десет пъти наша майка. Имате ли още нещо да ни съобщите?


	__РОЗЕНКРАНЦ__
	Принце, някога вий ме обичахте.

	__ХАМЛЕТ__
	Също и сега, заклевам се в тези тук джебчии и крадци.

N	(Показва ръцете си.)

	__РОЗЕНКРАНЦ__
	Принце, каква е причината на вашето разстройство? Без съмнение вий затваряте вратата на собствената си свобода, щом скривате болките си от вашите приятели.

	__ХАМЛЕТ__
	Липсва ми напредък, друже мой.

	__РОЗЕНКРАНЦ__
	Как е възможно това, щом имате гласа на самия крал за наследството на Дания?

	__ХАМЛЕТ__
	Да, приятелю, но „докато расте тревата“… пословицата е малко нещо остаряла…

N	(Влизат актьори с флейти.).

	О, ето флейтите! Дайте ми да видя една… За да си поговорим откровено с вас _(като оттегля Гилденщерн настрана)_: какво обикаляте тъй край мене? Гледате да ме прекарате натясно, за да ме уловите в примка ли?

	__ГИЛДЕНЩЕРН__
	О, принце, ако ли предаността ми е твърде дръзка, е ли любовта ми твърде невежлива?

	__ХАМЛЕТ__
	Това го не разбирам както трябва. Бихте ли посвирили с тази флейта?

	__ГИЛДЕНЩЕРН__
	Принце, аз не мога.

	__ХАМЛЕТ__
	Моля ви.

	__ГИЛДЕНЩЕРН__
	Вярвайте ми, не мога.

	__ХАМЛЕТ__
	Послушайте ми волята.

	__ГИЛДЕНЩЕРН__
	Не владея абсолютно никакъв похват, принце.

	__ХАМЛЕТ__
	Та то е лесно като лъжа: управлявайте тези дупки с вашите пръсти и с клапите, духайте с дъха си във флейтата — и тя ще издаде най-сладостна музика. Гледайте, това са стъпките.


	__ГИЛДЕНЩЕРН__
	Но тъкмо тях не владея аз, за да произведа някаква мелодия. Нямам никаква опитност.

	__ХАМЛЕТ__
	Ето, виждате ли за каква нищожна вещ ме смятате? Вий искате да свирите с мене. Вий се поставяте тъй, като че ли познавате моите клапи. Вий искате да изтръгнете сърцето на моята тайна. Вий искате да ме изпитате от най-дълбоката ми нота чак до върха на моята гама — а в тоя малък инструмент има много музика, великолепен глас. Обаче вий не можете да го накарате да заговори! Поврага! Мислите ли вий, че с мене се свири по-лесно, отколкото с една флейта? Наречете ме какъвто искате инструмент, вий можете да ме разстроите, но не и да свирите с мене.

N	(Влиза Полоний.)

	Дал ви Бог добро, почтений.

	__ПОЛОНИЙ__
	Господарю, кралицата иска да говори с вас още сега.

	__ХАМЛЕТ__
	Виждате ли там оня облак, който е почти във вид на камила?

	__ПОЛОНИЙ__
	Ей Богу, наистина прилича на камила!

	__ХАМЛЕТ__
	Струва ми се, че прилича на невестулка.

	__ПОЛОНИЙ__
	Да, има гръб на невестулка.

	__ХАМЛЕТ__
	Или пък като кит?

	__ПОЛОНИЙ__
	Съвършено приличен на кит.

	__ХАМЛЕТ__
	И така, аз ще дойда при майка си още сега. _(Настрана.)_ С техните глупости те изчерпват всичкото ми търпение. _(Високо.)_ Ще дойда на часа.

	__ПОЛОНИЙ__
	Ще съобщя това…

N	(Излиза.)

	__ХАМЛЕТ__
	Лесно е да се каже: на часа. Извинете ме, приятели мои.

N	(Излизат всички освен Хамлет.)

	Сега е час на призраците нощни,
	когато гробищата зеят, ада
	изригва гибел над света — в тозчас
	бих могъл аз да пия жежка кръв,
	да върша всичко, пред което би
	настръхнал в ужас светлий ден… Но тихо,
	сега — при майка ми. Сърце, владей се!
	Нероновият дух да не кипи
	неспирно в тая твърда гръд. Ще бъда
	жесток, но не безбожен! Ще говоря
	за кръв и за кинжали, но не ще ги
	похващам във ръка. Аз трябва хитро
	с език и със душа да се преструвам.
	Макар дори жестоко да ранява
	речта ми, но, сърце — недей я изпълнява!

N	(Излиза.)


>>	Трета сцена

N	Стая в двореца.
N	Влизат кралят. Розенкранц и Гилденщерн.

	__КРАЛЯТ__
	Не ща го тук, без да сме сигурни
	пред буйствата на лудостта му. Затова
	гответе се за път — ще тръгнете
	веднага с него вий за Англия.
	Дългът към нашето достойнство
	не позволява да търпим тъй близо
	пред нас, във всеки час, опасността на
	безумствата му.

	__ГИЛДЕНЩЕРН__
	Ний ще се приготвим.
	Свещен и праведен е тоя страх
	да мислиш за онези много, много
	човешки същества, които покрай Ваше
	Величество живеят и се хранят.

	__РОЗЕНКРАНЦ__
	Дори и простият живот на всеки отделен мъж
	е длъжен да се брани от туй,
	което го заплашва с гибел.
	А още повече, разбира се,
	пък оня, със чието благо свързан е
	живота на мнозина. Не умира
	един монархът само — той увлича
	със себе си и всичко близко. Той е
	огромно колело, изправено
	на върха на висока планина,
	и вързани за неговата ос
	са хиляди неща: политне ли
	то в пропастта — и всяка дребна вещ
	споделя участта му. Напразно не ридай
	монархът, ако ли народът не страдай.

	__КРАЛЯТ__
	Стегнете се за бърз път, моля ви,
	защото трябва да сковем в окови
	страха си, който волно днес се шири.

	__РОЗЕНКРАНЦ И ГИЛДЕНЩЕРН__
	Ний ще побързаме.

N	(Излизат.)

	__ПОЛОНИЙ__
	Кралю, при майка си отива той.
	И аз пък ще се скрия зад завесата,
	за да подслушам разговора. Тя
	ще му надума всичко, както трябва.
	Но умно казахте, че е потребно
	и друг свидетел, освен майката,
	да чуе скришом разговора им.
	Защото, като майка, тя не може
	да бъде безпристрастна. Прочее,
	преди да легнете да спите, аз
	ще дойда да ви кажа всичко чуто.

	__КРАЛЯТ__
	Благодаря ти, скъпи ми Полоний.

N	(Полоний излиза.)

	О, моя смраден грях достига Бога!
	Проклятие най-древно нося аз —
	братоубийство! Нито мога да
	се моля — искам страстно, но не мога.
	Грехът ми — той е по-силен от мойто
	желание. И както някой с две
	дела зает в едно и също време —
	стоя в съмнение над туй, което
	би трябвало най-първом да направя —
	ала не правя нищо. Що от туй,
	че с братска кръв е таз ръка покрита?
	Нима в небето нежно няма дъжд
	да я изчисти като сняг? Защо
	е милостта, ако не зарад прошение?
	Не е ли с двойна мощ молитвата,
	за да предварди от падение
	и да спаси от гибел? Поглед вдигам
	нагоре към небето за молитва.
	Грехът ми е извършен.
	Но, о, с каква молитва да започна?
	„Прости ми скверното убийство…“ — Не!
	Това е невъзможно — че все още
	аз притежавам туй, което беше
	цел на убийството: короната
	и мойта гордост, и мойта кралица.
	Как би могъл да се прости грехът
	на оня, който все пак притежава
	плода на тоя грях? В развратния летеж
	на този свят ръката позлатена
	на грешника разбива всяка правда
	и често престъплението подкупва
	с цената си закона! Но горе там
	не е така. Лъжа там няма, голо
	е всяко дело там — и ние сме
	принудени да сложим върху челото
	на собствения грях признание за всичко.
	Тогаз какво остава? Да се види
	що може да направи разкаянието.
	А що не може то? Но сам додето
	човек не се разкае, що може то?
	О, мъка! О, гръд, черна като смърт!
	О, мойта свързана душа, която
	се бори за освобождение,
	но само още повече затяга
	веригите си!… Милост, ангели!
	Превийте се, корави колене!
	И ти, стоманено сърце, смекчи се
	като плътта на нежен младенец!
	Дано да бъде всичко пак добро.

N	(Отдалечава се и коленичи за молитва.
N	Влиза Хамлет.)

	__ХАМЛЕТ__
	Сега бих свършил лесно — той се моли.
	Да, в този миг!… Ще бъде в миг в небето.
	Но ще ли отмъстя с това? То значи:
	един злодей, убиец на баща ми —
	и аз, едничък негов син, днес да
	изпратя тоя същия злодей
	в небето!
	О, туй ще бъде не мъст, а награда.
	Насън, без страх той е убил баща ми,
	сред майски цвят на греховете му —
	що става с тях, небето само знае.
	Но разумът ни казва, че е зле
	на оня свят за него. И дали
	бих отмъстил аз, ако го сразя сега,
	в тозчас, когато чрез молитвата
	душата му очиства се от грях,
	готова да се пренесе в небето?
	Не.
	Меч, долу днес! По-грозен ти ще блеснеш,
	когато той заспи пиян или
	когато е сърдит, или пък се
	търкаля в удоволствията на
	кръвосмесителното ложе, да,
	при веселба, или когато псува,
	или при нещо друго без следа
	от светост — о, тогаз удри и нека
	с нозе към небесата да политне
	душата му към ада, като ада
	проклета, зла и черна. Но сега
	ме чака майка ми. Не се грижи —
	туй с малко твоите дни ще продължи.

N	(Излиза.)



>>	Четвърта сцена

N	Стаята на кралицата.
N	Влизат кралицата и Полоний.

	__ПОЛОНИЙ__
	Сега ще дойде той. Но вий бъдете
	по-строга с него и кажете му,
	че неговите волности са дързост
	не за търпене и че вашта милост
	се е застъпила за него пред
	гнева на краля. Аз пък ще се скрия
	тук зад завесата… Но моля само —
	не го жалете!

	__ХАМЛЕТ__ _(отвън)_
	Майко, майко, майко!

	__КРАЛИЦАТА__
	Не се грижете за това, аз зная.
	Но скрийте се по-скоро; ето иде.

N	(Полоний се скрива зад завесата.
N	Влиза Хамлет.)

	__ХАМЛЕТ__
	Е, тук съм, какво има, майко?

	__КРАЛИЦАТА__
	Ти оскърби баща си, Хамлете.

	__ХАМЛЕТ__
	Не, ти оскърби баща ми, майко.

	__КРАЛИЦАТА__
	Ела, ела! Ти казваш празни думи.

	__ХАМЛЕТ__
	Върви, върви! Ти казваш грозни думи.

	__КРАЛИЦАТА__
	Що значи, Хамлет, туй?

	__ХАМЛЕТ__
	Добре, що има?

	__КРАЛИЦАТА__
	Забрави ли ме ти?

	__ХАМЛЕТ__
	О, не кълна се, не!
	Вий сте кралица и жена на мъжовия си брат,
	и… да — за жалост — моя майка.

	__КРАЛИЦАТА__
	Не, други ще ти влеят тебе разум!

N	(Иска да излезе.)

	__ХАМЛЕТ__
	Почакайте, седнете. Стойте тук,
	не мърдайте — додето ви покажа
	във огледало вашата душа.

	__КРАЛИЦАТА__
	Какво ще правиш ти? Ще ме убиеш?
	О, помощ, помощ!

	__ПОЛОНИЙ__ _(зад завесата)_
	Помощ, помощ, помощ!

	__ХАМЛЕТ__ _(измъква шпагата си)_
	Що? Мишка? Мъртва, честно слово!

N	(Забива шпагата си в завесата.)

	__ПОЛОНИЙ__ _(зад завесата, пада)_
	О, аз умирам!

	__КРАЛИЦАТА__
	Боже мой! Що правиш?

	__ХАМЛЕТ__
	И сам не зная. Кралят ли е там?

	__КРАЛИЦАТА__
	О, кърваво и безразсъдно дело!

	__ХАМЛЕТ__
	Да, кърваво! Почти тъй зло, о, майко, както
	и да убиеш един крал
	и с брат му след това да се ожениш.

	__КРАЛИЦАТА__
	Що, да убиеш един крал?

	__ХАМЛЕТ__
	Тъй казах, да.

N	(Вдига завесата и открива трупа на Полоний.)

	Ти, жалък, подъл, скучен шут — прощавай!
	За по-голям те взех: каква съдба!
	Но виж, опасно е да се стараеш
	премного.

N	(Към кралицата.)

	Престанете да ломите
	така отчаяно ръце. Седнете —
	без шум! И оставете ме сега
	аз да сломя сърцето ви — да, да, —
	ако могло би то да се сломи,
	ако от зли привички не е станало
	кораво като зид за всяко чувство.

	__КРАЛИЦАТА__
	Какво съм сторила, че тъй суров е
	езикът ти към мене?

	__ХАМЛЕТ__
	О, да — нещо,
	което опетнява всяка скромност;
	което смята честността за глупост;
	от непорочното любовно чело
	откъсва розите и вместо тях
	разлива болест там; което смята
	обетът брачен — празен като клетва
	на лош играч. О, дело, що изтръгва
	свещената душа на всяка дружба и
	превръща всяка вяра в празен шум
	от думи. Да, небесният лик пламва
	и таз неподвижна земна твърд
	помръква в страх и болка — сякаш близо
	е Страшният съд — пред туй мрачно дело.

	__КРАЛИЦАТА__
	Уви, какво престъпно дело вика
	тъй гръмко и крещи чрез твоя глас?

	__ХАМЛЕТ__
	Виж таз картина тук и виж оная —
	портретите на двама родни братя.
	Виж колко прелест има в този лик:
	коси на Аполона, лоб на Зевса
	и взор на Марса — жив закон и страх!
	Изправен като пратеника Хермес*,
	[* Хермес — според митологията — вестител на боговете.]
	току-що спуснал се от висините
	над връх, целуващ светлото небе.
	Наистина такова съчетание и
	такъв възвишен образ — сякаш всеки
	от боговете сложил е на него
	печата си, за да го отличи
	пред целий свят като богоизбран —
	туй беше твоя мъж. Виж тук сега:
	това е твоя мъж — главня сред жито,
	братоубиец!… Имаш ли очи?
	От оня дивен връх си слязла долу
	в туй скверно блато… Имаш ли очи?
	Не казвай ти: любов. На твойта възраст
	вълните на кръвта са тихи, кротко
	те слушат разума! И кой ли разум
	би предпочел това пред онова?
	Ти имаш чувство, да. Как иначе
	могла би да се увлечеш? Но сигурно
	туй чувство е заглъхнало у тебе,
	защото и безумният дори
	дотолкова не би се заблудил —
	безумството дотам не помрачава
	ума, че да не може той да различи
	нещата. О, кой дявол те е тласнал
	в игра на сляпа баба?…
	Очи без чувство, чувство без очи,
	слух без ръце и взор, мирис без всичко —
	да, и частичка от правдиво чувство
	не би се заблудило чак дотам.
	Срам, де е твоя румен? Ад от похот,
	ти пламваш в членовете на матрона,
	а добродетелта е като восък
	пред пламъка на младостта и в него
	се разтопява тя. Недей да викаш
	„О, срам!“ — когато видиш млада кръв
	да пламне буйно. Виж, самият мраз
	избухва като нея в жар, а хладният
	разсъдък става дързък съблазнител
	на волята.

	__КРАЛИЦАТА__
	О, Хамлете, спри, стига!
	Навътре моя поглед ти обръщаш
	към истинската ми душа. И виждам
	там аз петна, тъй черни и дълбоки,
	неизлечимо черни.

	__ХАМЛЕТ__
	Да живееш
	в потта на сладострастно, гнусно ложе,
	прогнила от разврат и скверни ласки!
	Отпаднала в обятия позорни…

	__КРАЛИЦАТА__
	О, стига вече! Като зли ханджари
	забиват се в ушите ми тез думи —
	спри, мили Хамлете!

	__ХАМЛЕТ__
	Злодей, убиец,
	раб! Нито стотна част от твоя първи
	съпруг, пародия на крал, плячкосник
	на власт и кралство, който е задигнал
	короната в потаен час…

	__КРАЛИЦАТА__
	О, спри!

	__ХАМЛЕТ__
	Крал в дрипи и парцали…

N	(Появява се духът на баща му.)

	Спасете ме, закрийте ме с крилата си,
	небесни сили!… О, що искаш ти,
	възвишен образ?

	__КРАЛИЦАТА__
	Боже, той е луд!

	__ХАМЛЕТ__
	Не идваш ли да укротиш ти своя
	ленив син, че пилей напразно време
	и жар — без да извърши страшната
	поръчка, що възложи ти на него?
	О, казвай!

	__ДУХЪТ__
	Не забравяй! Аз дойдох да
	възпламеня онуй, което тлее…
	Но виж: над майка ти е виснал ужас.
	О, застани ти между нея и
	разкъсаната й душа; безсилните,
	безпомощни души са най-чувствителни.
	Заговори й, Хамлете…

	__ХАМЛЕТ__
	Що, майко?

	__КРАЛИЦАТА__
	Уви, що става с тебе, че така
	си втренчил поглед в празния простор
	и разговаряш с въздуха невидим?
	Духът ти в твоя поглед бляска диво
	и — като спящи войни при тревога —
	косите ти увиснали настръхват,
	изправят се страхотно като живи… Мили сине,
	излей връз пламъка на твойта лудост
	търпение студено. Де се взираш?

	__ХАМЛЕТ__
	Към него, него! Виж как, бледен, гледа!
	О, тоя взор и смисъл влял би
	и в камъните мисъл… Не ме гледай
	така! С тоз тъжен вид ти би смекчил
	суровата ми воля и без плод ще
	остане делото ми. Вместо кръв
	ти будиш сълзи…

	__КРАЛИЦАТА__
	На кого говориш?

	__ХАМЛЕТ__
	Не виждаш ли там нищо?

	__КРАЛИЦАТА__
	Нищо. Виждам,
	което е.

	__ХАМЛЕТ__
	Не чуваш ли ти нищо?

	__КРАЛИЦАТА__
	Не, нищо освен нас самите.

	__ХАМЛЕТ__
	Ето —
	виж там! Виж как отива той, баща ми,
	облечен също като приживе,
	виж как в този миг излиза из вратата!

N	(Духът излиза.)

	__КРАЛИЦАТА__
	Това е плод на твоя болен мозък.
	Въображението е всесилно
	във слабите души.

	__ХАМЛЕТ__
	Въображение?
	Кръвта ми, както твойта, бий размерно
	и все тъй здраво пей. Не е то лудост,
	което казвах. Ако искаш — дума
	по дума бих ти го повторил пак
	и ще изчезне всеки вид на лудост.
	За твое благо, майко, недей слага
	лъжовен балсам на душата си —
	че уж не твоят грях, а само моето
	безумие говори тук сега;
	да, той ще скрие грозните петна,
	но язвата отвътре ще остане
	невидимо да гние и дълбае…
	Сама се изповядай пред небето,
	разкай се ти за станалото, отклони
	това, което иде, не оставяй
	да се разраства бурена! Прости
	ми тази моя доблест. Може би
	във тия гнили, тъпи времена
	самата доблест трябва извинение
	да проси от порока, да пълзи
	пред него, за да му направи добрина.

	__КРАЛИЦАТА__
	На две сърцето ми разсичаш, Хамлете!

	__ХАМЛЕТ__
	О, лошата му част хвърли и чисто
	с другата живей ти. Лека нощ!
	Но не във ложето на моя чичо…
	Сдобий се с добродетелта, която нямаш.
	О, навикът, това чудовище,
	което жадно гълта всяко чувство —
	да, той е дявол, но понявга — ангел:
	за чисти и добри дела той дава
	такава дреха или плащ, каквито
	прилягат там. Въздръж се тази нощ;
	тогава второто усилие
	ще бъде не тъй тежко; трети път —
	по-леко и по-леко. Навикът
	изменя и природата дори.
	Той укротява дявола или го
	сразява с дивна сила. Лека нощ —
	повторно! И ако сама желаеш
	спасение, тогава бих се молил
	за твоето спасение.

N	(Като показва към Полония.)

	Разкайвам се за този мъж, но така
	сам Бог поиска: да накаже него
	с мен и мене с него, да му бъда
	палач и раб. За него сам ще се погрижа
	и сам ще отговарям за смъртта му.
	Пак лека нощ!
	Жесток съм — ала от любов жесток.
	Аз зъл съм, но не по-зъл от порок.
	Две думи още, майко!

	__КРАЛИЦАТА__
	Що да сторя?

	__ХАМЛЕТ__
	Съвсем не туй, което аз ти казвам!
	Легни си пак с надутий цар в леглото
	и нека той ти гали бузите,
	да те нарича свое мишче; нека
	да те целува страстно, с блудни пръсти
	да си играй по твойта шия и
	тогава всичко ти му разправи:
	кажи му, че във всъщност аз не съм
	изпаднал в лудост, но че се преструвам
	на луд. Добре ще бъде да го знае.
	Нима една кралица-прелестна
	и честна, мъдра — би укрила от
	един котак, плъхок и гнусна жаба
	такива хубави неща? О, не,
	напук на всеки разум, който те
	съветва да мълчиш и пазиш тайна,
	открий ти коша върху покрива,
	пусни да хвръкнат пилците, а после
	като оназ маймуна влез сама
	за опит вътре — за да си строшиш
	главата и врата.

	__КРАЛИЦАТА__
	О, знай ти: ако думите са дъх, а
	дъхът — живот, аз нямам в себе си живот,
	за да издъхна туй, що ти ми казваш.

	__ХАМЛЕТ__
	Ще трябва да замина аз за Англия —
	ти знаеш ли това?

	__КРАЛИЦАТА__
	Ах, да забравих.
	Тъй решено бе.

	__ХАМЛЕТ__
	Писмата са готови
	и подпечатани. И моите двама
	съученици — на които вярвам
	като на пепелянки — в тях те носят
	заповедта: те път ще ми проправят —
	пътеводители към мерзка гибел.
	Така да бъде! Ала смешно е,
	когато подпалвачът сам загине
	от собствения си барут. Опасна е
	играта, но ще изкопая
	аз яма сто аршина по-дълбока
	от тяхната и с гръм ще ги запратя
	на луната чак!… О, как прекрасно е,
	когато две коварности се сблъскат!…
	Тоз мъж сега ще бъде мой товар.
	Аз ще замъкна неговия търбух
	в друга стая. Майко, лека нощ!
	Виж, тоз съветник днес е тъй спокоен,
	тъй таен и сериозен — а пък приживе
	бе само глупава бъбрица…
	Ела да свърша с тебе, господине.
	Майко, лека нощ!

N	(Излизат на различни страни; Хамлет изнася трупа на Полоний.)




>	Четвърто действие

>>	Първа сцена

N	Стая в двореца.
N	Влизат кралят, кралицата, Розенкранц и Гилденщерн.

	__КРАЛЯТ__
	В тез тягостни въздишки има нещо.
	Открий ни го, да разберем какво е.
	Къде е твоят син?

	__КРАЛИЦАТА__
	За малко оставете ни сами.

N	(Розенкранц и Гилденщерн излизат.)

	Ах, скъпи мой! Какво видях през тази нощ!

	__КРАЛЯТ__
	Какво, Гертруда? Какво прави Хамлет?

	__КРАЛИЦАТА__
	Беснее като буря сред морето.
	Във необузданата си ярост,
	като чу, че зад завесата
	се мърда нещо, в миг измъкна
	шпагата, извика: „Мишка! Мишка!“
	и в безразсъдния си бяс уби
	добрия старец, който беше там прикрит.

	__КРАЛЯТ__
	Уви, уви! Какво ужасно дело!
	Тъй би се случило и с мене също,
	ако бях там. Всички застрашава
	лудостта му — тебе, мене, всички нас.
	О, как ще отговарям аз сега
	за туй ужасно дело? Знам, на мене
	ще легне то, понеже не предвидих
	отрано всичко и не обуздах
	безумствата му, като го поставя
	далеч от хората. Ала голяма
	бе любовта ми, та не сторих туй,
	което трябваше да сторя непременно.
	Но както някой, обзет от зла болест,
	крий болестта си да се не разчуе,
	така и аз оставих го на воля,
	за да разяжда като тайна болест
	сърцето ми. — Къде отиде той?

	__КРАЛИЦАТА__
	Отвлече на убития трупа.
	А лудостта му — като златно зърно
	сред сплав от прост метал — личеше ясно:
	той плачеше за туй, що бе извършил.

	__КРАЛЯТ__
	О, доста, спри Гертруда! Знай, преди
	горите слънцето да позлати,
	той ще отплува с кораб през морето.
	А туй ужасно дело трябва сам аз
	с властта и хитростта си да умия
	и оправдая. Хей там! Гилденщерн!

N	(Влизат пак Розенкранц и Гилденщерн.)

	Приятели, вземете си на помощ
	друг някой още: в свойта лудост Хамлет
	убил Полония и го отнесъл
	от стаята на майка си. Идете
	го намерете и кажете му
	да ви открие де е тялото
	и в черквата след туй го отнесете.
	Но моля ви, побързайте с това.

N	(Излизат Розенкранц и Гилденщерн.)

	Ела, Гертруда. Ще извикаме
	най-мъдрите приятели и там
	ще кажем какво мислим да направим и
	какво — за жалост — се е случило.
	Напук на клеветата, чийто съсък
	пронизва целий свят, тъй както топът
	изпраща право своя смъртен изстрел,
	не ще докосне нашто име и
	безследно ще премине. О, ела,
	в душата ми е страх и болка зла.

N	(Излизат.)



>>	Втора сцена

N	Друга стая.
N	Влиза Хамлет.

	__ХАМЛЕТ__
	Добре е свързан.

	__РОЗЕНКРАНЦ И ГИЛДЕНЩЕРН__ _(отвън)_
	Хамлет! Принц Хамлет!

	__ХАМЛЕТ__
	Що за шум? Кой вика Хамлета? А, ето ги, идат.

N	(Влизат Розенкранц и Гилденщерн.)

	__РОЗЕНКРАНЦ__
	Какво направихте с трупа вий, принце?

	__ХАМЛЕТ__
	Съединих го с праха, с който той е родствен.

	__РОЗЕНКРАНЦ__
	Кажете ни къде е — да го вземем
	оттам и в черквата да го поставим.

	__ХАМЛЕТ__
	Недейте го вярва!

	__РОЗЕНКРАНЦ__
	Какво да не вярваме?

	__ХАМЛЕТ__
	Че мога да запазя вашата тайна, а моята — не.
	И при това — да те пита една гъба!…
	И какво трябва да отвърне на това синът на един крал?

	__РОЗЕНКРАНЦ__
	За гъба ли ме смятате вие, принце?

	__ХАМЛЕТ__
	Да, господине, гъба, която попива настроението на краля, неговите награди, неговите повеления. Но такива слуги оказват на краля най-добра услуга накрая: той ги държи за врата като маймуната — залъка; и — най-напред лапнати, а след това — погълнати… Ако има той нужда от това, което си погълнал ти, той сам ще те изстиска, о гъбо, и ти си пак сух.

	__РОЗЕНКРАНЦ__
	Аз не ви разбирам, принце…

	__ХАМЛЕТ__
	Радвам се. Острите думи дремят в тъпите уши.

	__РОЗЕНКРАНЦ__
	Скъпи принце, вие трябва да ни кажете де е трупът и да дойдете с нас при краля.

	__ХАМЛЕТ__
	Трупът е при краля, но кралят не е при трупа. Кралят е едно нещо…

	__ГИЛДЕНЩЕРН__
	Нещо ли, принце?!

	__ХАМЛЕТ__
	Което е нищо. Добре, заведете ме при него. Скрий се, лисицо, и всички отподир.

N	(Излизат.)



>>	Трета сцена

N	Друга стая в двореца.
N	Кралят със свита.

	__КРАЛЯТ__
	Изпратих аз да го подирят и да
	намерят тялото. Каква опасност
	а всички е туй, дето той се шири
	така свободен, неограничен!
	Нито пък би могло да се наложи
	и нему строгостта на общия
	закон; защото той е тъй любим
	на глупавата сган, която гледа
	с очи, а не с разсъдък. И затуй
	не теглят на виновния вината,
	а неговата мъка. За да бъде
	безшумно и спокойно всичко — трябва
	това внезапно отстранение
	да се представи като мярка, взета
	след дълги размишления. Щом е
	горчива болката — горчив цяр само
	би могъл да помогне или нищо.

N	(Влиза Розенкранц.)

	Какво направихте?

	__РОЗЕНКРАНЦ__
	Кралю, къде е
	трупът — ний не можахме да узнаем
	от него.

	__КРАЛЯТ__
	А къде е той самия?

	__РОЗЕНКРАНЦ__
	Отвън. Той чака вашто разрешение.

	__КРАЛЯТ__
	Тогаз да влезе.

	__РОЗЕНКРАНЦ__
	Влезте, Гилденщерн,
	и доведете принца.

N	(Влиза Хамлет с Гилденщерн.)

	__КРАЛЯТ__
	Хамлет, де е
	Полоний?

	__ХАМЛЕТ__
	На вечеря.

	__КРАЛЯТ__
	На вечеря? Де?

	__ХАМЛЕТ__
	Не там, където яде, но където е изяден. Един особен съвет от държавни червеи се е събрал около него. Да, червеят е за нас едничък наш властелин, колкото се отнася до яденето. Ний угояваме себе си, а себе си угояваме за червеите. Тлъстият крал и мършавият просяк са само различни ястия, две блюда, но за една трапеза — край.

	__КРАЛЯТ__
	Уви, уви!

	__ХАМЛЕТ__
	Някой би могъл да лови риба с червея, който е ял от месото на крал, и да яде после от рибата, която е погълнала червея.

	__КРАЛЯТ__
	Какво искаш да кажеш с това?

	__ХАМЛЕТ__
	Нищо, освен да ви покажа как един крал може да направи обиколка чрез червата на някой беден риболов.

	__КРАЛЯТ__
	Де е Полоний?

	__ХАМЛЕТ__
	В небето. Пратете там да го подирят. Ако вашият пратеник не би го намерил там, търсете го тогава на друго място. Но знайте, че ако не го намерите в продължение на един месец, тогава ще го подушите, като се качвате по стълбите към галерията.

	__КРАЛЯТ__ _(към някои от свитата)_
	Идете го подирете там.

	__ХАМЛЕТ__
	Идете, той ви чака.

N	(Излиза част от свитата.)

	__КРАЛЯТ__
	За да си в безопасност, Хамлете —
	което искрено желаем, както и
	скърбим за туй, което си извършил, —
	ще трябва с бързината на светкавица
	да те отпратим ний далеч оттук.
	Затуй стегни се. Корабът е вече
	готов, попътен вятър вей в платната,
	другари и съпътници те чакат
	и всичко е на път за Англия.

	__ХАМЛЕТ__
	За Англия?

	__КРАЛЯТ__
	Да, Хамлете.

	__ХАМЛЕТ__
	Добре.

	__КРАЛЯТ__
	Да, ако би разбрал ти нашта цел.

	__ХАМЛЕТ__
	Аз виждам един херувим, който я разбира. Но да вървим. За Англия! Прощавай, мила майко!

	__КРАЛЯТ__
	Любвеобилен твой баща, о, Хамлете…

	__ХАМЛЕТ__
	Моя майка. Баща и майка са мъж и жена; мъж и жена са едно тяло, следователно — моя майка. Да вървим към Англия!

N	(Излиза.)

	__КРАЛЯТ__
	Вървете вий по стъпките му! Бързо
	качете го на борда. Незабавно!
	Далеч оттук да бъде тази нощ.
	Напред! Написано и подпечатано
	е всичко. Моля ви се, бързайте!

N	(Излизат Розенкранц и Гилденщерн.)

	И, Английо, цениш ли любовта ми,
	тъй както мойта мощ ти я налага
	(защото твойта рана, що ти е
	нанесъл нашият датчански меч,
	пламти в гърдите ти и ти със страх
	изплащаш своя дълг) — тогаз не трябва
	без страст да пренебрегнеш мойта воля,
	която в туй писмо е изразена —
	най-бърза смърт за Хамлета! Стори го,
	о, Английо! Защото като треска
	гори във мойта кръв и ме измъчва той.
	Но ти ме изцери и дай ми пак покой!



>>	Четвърта сцена

N	Равнина в Дания.
N	Влизат Фортинбрас, капитан и войници в поход.

	__ФОРТИНБРАС__
	Капитане,
	иди да поздравиш от мене краля
	на Дания. Кажи му, че тъй както
	е обещал той, Фортинбрас желае
	свободен пропуск през земите му.
	Ти знаеш де ще бъдем. Ако Негово
	Величество желае да ни срещне,
	сами ще му изкажем верността си.
	Това му извести.

	__КАПИТАНЪТ__
	Слушам, принце.

	__ФОРТИНБРАС__
	Настъпвайте полека.

N	(Излиза Фортинбрас с войниците.
N	Влизат Хамлет, Розенкранц, Гилденщерн и други.)

	__ХАМЛЕТ__
	Приятелю, чии са тез войски?

	__КАПИТАНЪТ__
	Норвежки, господине.

	__ХАМЛЕТ__
	За где отиват, моля ви се, те?

	__КАПИТАНЪТ__
	Зарад едно парче от Полша.

	__ХАМЛЕТ__
	А кой ги води?

	__КАПИТАНЪТ__
	Внукът на норвежкия
	владетел — Фортинбрас.

	__ХАМЛЕТ__
	Отиват ли
	те против цяла Полша или пък
	против граничен някой дял?

	__КАПИТАНЪТ__
	За да говорим право и открито —
	отиваме да завладеем ний
	едно парче земя, което нищо
	не притежава освен свойто име.
	За пет жълтици, пет — не бих го купил.
	Нито на Полша, нито на Норвегия
	би дало нещо, ако бъде то
	продадено на търг.

	__ХАМЛЕТ__
	Навярно Полша няма да го брани…

	__КАПИТАНЪТ__
	Напротив — то е вече укрепено.

	__ХАМЛЕТ__
	Две хиляди души и двеста лири
	не ще решат тоз празен спор. Това
	е циреят на мир и волност, който
	се пука сам отвътре, без да има
	отвън причина да умре човек.
	Покорно ви благодаря.

	__КАПИТАНЪТ__
	Бог да бъде с вас.

N	(Излиза.)

	__РОЗЕНКРАНЦ__
	Ще искате ли да си тръгнем, принце?

	__ХАМЛЕТ__
	Аз ида подир вас. Вървете вий.

N	(Излизат всички без Хамлет.)

	Как всеки случай ме вини и шиба
	за моята ленива мъст! Какво е
	човекът, ако първото му благо
	и дело е да спи и да яде?
	Скот, нищо друго! Да, тоз, който в нас
	назад или напред, не ни е дал той
	способност и богоподобен разум,
	за да заглъхват те напусто. И
	дали у мене туй е скотска тъпост
	или пък нерешително съмнение
	във размисли за точния изход
	на работата — мисъл, на която
	едната четвърт мъдрост е, а трите
	останали са подлост! Но не зная
	защо живея с празни думи: „Трябва
	да се извърши туй!“, макар че имам
	причина, средства, имам мощ и воля
	да го извърша… Примери, корави
	като земята, ми напомнят туй:
	така и туй огромно войнство,
	предвождано от нежен, бледен принц.
	Но неговият дух жадней за слава
	и хвърля се към неизвестен край,
	като излага всичко смъртно свое
	пред всеки жребий, гибел й опасност,
	и то — за лешник! Истински велик
	ще бъдеш само и при важен повод;
	но трябва и за сламка да се бориш,
	ако в това стои честта ти. Как
	тогаз стоя спокоен, щом баща ми е
	убит, а майка ми в позор — за моя
	ум и мойта кръв такъв смел повод?
	Да, за мой срам виждам гибелта
	възвишена на двайсет хиляди
	мъже, които за една прищявка
	и жад за слава лягат волно в гроба
	като в леглото; бият се за някаква
	незнайна нива, във която няма
	дори и място за самия бой,
	която не би имала ни пръст,
	ни гробове за тез, които паднат!
	От тозчас, мисли мои, бъдете в кръв облени
	или проклятие над цял свят и над мене!

N	(Излиза.)



>>	Пета сцена

N	Елсинор. Стая в двореца.
N	Кралицата и Хорацио.

	__КРАЛИЦАТА__
	Не, аз, не искам да говоря с нея.

	__ХОРАЦИО__
	Тя настоява, тя е извън себе си.
	И заслужава милост.

	__КРАЛИЦАТА__
	Но що иска?

	__ХОРАЦИО__
	Говори много за баща си, казва, че
	светът е злобен; стене, бий гърдите си;
	ядосва се от нищо и говори
	неща с неясен смисъл. Думите й
	сами не значат нищо, ала тонът
	им кара тоз, който ги слуша, сам да
	ги свърже и да схване смисъл в тях.
	И тия думи тя изказва с жестове,
	с гримаси тъй, че всеки би помислил:
	„Наистина, в тях има мисъл“… Може
	би не тъй ясна, но във всеки случай —
	печална, безутешна. По-добре е
	да се говори с нея: иначе
	тя би събудила опасни мисли
	у зле настроените духове.

	__КРАЛИЦАТА__
	Пуснете я да влезе.

N	(Излиза Хорацио.)

	Душата ми от грях и мъка болна
	от всяка шушка се бои неволно;
	грехът е пълен с безразсъден страх
	и без да ще, издава, че е грях.

N	(Връща се Хорацио с Офелия.)

	__ОФЕЛИЯ__
	Де е прелестната кралица на Дания?

	__КРАЛИЦАТА__
	Как си, Офелия?

	__ОФЕЛИЯ__ _(пее)_
	Твоята любов от друга
	как бих разпознала?
	Шапката му — в раковини,
	с меч и със сандали*.
	[* „Шапката му — в раковини, с меч и със сандали“. — Облекло на поклонник от Средните векове.]

	__КРАЛИЦАТА__
	Уви, девойко мила, що значи тази песен?

	__ОФЕЛИЯ__
	Какво казвате? Не, моля ви се, чуйте!

N	(Пее.)

	Той умря, изчезна, мила,
	той умря, изчезна,
	при глава му — зеленика,
	при нозете — камък.
	О!

	__КРАЛИЦАТА__
	Ала, Офелия…

	__ОФЕЛИЯ__
	Моля ви се, чуйте.

N	(Пее.)

	Бял като сняг бе плащът негов…

N	(Влиза кралят.)

	__КРАЛИЦАТА__
	Уви! Виж тук, мой мили.

	__ОФЕЛИЯ__ _(пее)_
	И покрит с цветя,
	оросени с топли сълзи,
	сълзите на любовта.

	__КРАЛЯТ__
	Как сте, нежна госпожице?

	__ОФЕЛИЯ__
	Добре — Божа воля! Казват, че кукумявката била хлебарска дъщеря*. Ах, Господи, ний знаем какво сме, но не знаем какво трябва да бъдем. Бог да ви благослови трапезата!
	[* „… кукумявката била хлебарска дъщеря“. — Според една английска народна легенда Господ превърнал хлебарската дъщеря в кукумявка заради коравосърдечието й.]


	__КРАЛЯТ__
	Намек за баща й.

	__ОФЕЛИЯ__
	Моля ви се, нека да не говорим за това. Но ако ви питат какво значи това, кажете:

N	(Пее.)

	Утре е ден на свети Валентин*,
	[* Ден на Свети Валентин — 14 февруари, английски народен празник на любовта.]
	ти ще ме чакаш самин
	и под прозореца — млада мома, аз
	твоя ще съм, Валентин.
	Той й отвори — в най-нова премяна
	влезе тя вътре сама.
	Пусна мома той да влезе при него
	но не излезе мома.

	__КРАЛЯТ__
	Нежна Офелия!

	__ОФЕЛИЯ__
	Вярвайте, ха! Без да се заричам, но ще довърша.

N	(Пее.)

	Дево света и света Катерино!
	В срам ме сърцето боли!
	Всеки млад момък тъй също би сторил —
	боже, ах, колко са зли!
	Казва тя: „Ти преди туй обеща ми
	да се ожениш за мен“.
	Той отговаря й:
	„Вярвай, оженил се бих — да не беше
	влязла ти вече при мен.“

	__КРАЛЯТ__
	И откога е тя все тъй?

	__ОФЕЛИЯ__
	Надявам се, че всичко ще бъде добре. Трябва само да бъдем търпеливи. Но аз не мога да не плача, като помисля, че са го сложили в студена пръст. Трябва да се каже на брат ми за това. И така, благодаря ви за добрия съвет. Тук, кочияш! Лека нощ, госпожи. Лека нощ, мили госпожи, лека нощ! Лека нощ!

N	(Излиза.)

	__КРАЛЯТ__ _(към Хорацио)_
	Вървете подир нея. И пазете я, моля ви се.

N	(Излиза Хорацио.)

	О, това е страшната
	отрова на дълбока скръб, която
	извира само от внезапната
	смърт на баща й. О, Гертруда! Знай,
	когато идат скърбите, не идат
	те поотделно, дебнешком, а вкупом,
	на цели пълчища. Баща й — мъртъв,
	а след това — и твоят син изчезнал,
	сам той безумен, буен причинител
	на своето заслужено изгнание;
	народът във смущение, изпълнен
	от мрачни, злобни мисли за смъртта
	на скъпия Полоний! И сами ний
	постъпихме неумно, като го
	погребахме набързо и потайно.
	А ето и злочестата Офелия,
	откъсната от себе си и своя
	прекрасен ум, без който ние сме само
	едни картини или безсловесни
	животни. И най-после туй, което е
	най-важното от всичко — нейният
	брат тайно е дошъл от Франция,
	бълнува чудеса, скрит в облаци,
	а пък не липсват и клюкари,
	които тровят неговия слух
	с измислици най-мръсни за смъртта на
	баща му… Да, и знай: при сгоден случай,
	макар против самата истина,
	мълвата не ще закъснее да
	похули нашта чест. О, мила ми
	Гертрудо! Всичко туй с безброй стрели
	отвред над мене сипе смърт, която
	е незаслужена.

N	(Шум зад сцената.)

	__КРАЛИЦАТА__
	О, боже мой!
	Какъв е тоя шум?

	__КРАЛЯТ__
	Къде са моите
	швейцарци?* Нека здраво да пазят входа!
	[* „Къде са моите швейцарци?“ — През Възраждането много крале са използвали за телохранители наемни швейцарци.]

N	(Влиза един благородник.)

	Какво е това там?

	__БЛАГОРОДНИКЪТ__
	О, господарю,
	спасявайте се! Нито океанът,
	прелял из своите брегове, поглъща
	полята с по-безумна бързина —
	тъй както в тоя час Лаерт, застанал
	начело на една бунтовна сбирщина,
	сломява вашите слуги. Тълпата
	го прогласява крал. И сякаш че
	не е било, като че не е имало,
	от днес започва свят, като че нищо
	тук, никакви обичаи — обичаи,
	които са едничката подпора
	на всяка власт, — тълпата вика вън:
	„Да изберем Лаерт за крал, Лаерт!“
	Ръце, езици, шапки възхваляват
	го чак до небеса: „Лаерт да бъде крал!
	Крал, крал — Лаерт!“

	__КРАЛИЦАТА__
	Как весело крещи
	тълпата в свойто заслепление!
	Това е бунт, о вий, неверни псета!


N	(Шум отвън.)

	__КРАЛЯТ__
	Вратите са разбити.

N	(Влиза Лаерт, въоръжен: след него датчани.)

	__ЛАЕРТ__
	Къде е кралят?… Стойте вий отвън!

	__ДАТЧАНИТЕ__
	Не, не! Да влезем!

	__ЛАЕРТ__
	Оставете ме
	самичък тук.

	__ДАТЧАНИТЕ__
	Добре, добре.

	__ЛАЕРТ__
	Така,
	благодаря ви! Стойте на вратата!
	О, подъл крал! Върни баща ми!

	__КРАЛИЦАТА__
	Лаерте, тихо…

	__ЛАЕРТ__
	Тази тиха капка
	във мойта кръв — о, тя ме прогласява
	за незаконен син, баща ми пък —
	за рогоносец, и жигосва мойта
	любима майка като блудница,
	тук — между целомъдрените й
	невинни вежди.*
	[* „… между целомъдрените й невинни вежди“. — Уличните жени са били дамгосвани на челото с нажежено желязо.]

	__КРАЛЯТ__
	Но какво, Лаерте,
	повдига в твоята душа такъв
	огромен бунт? Гертруда, остави го,
	не бой се ти за мен, о, не! Защото
	една божественост закриля краля,
	така че всякаква измяна,
	с каквато и да бъде цел, не може
	да му стори нищо.
	Кажи, Лаерте, от какво си тъй
	сърдит и разгневен? Пусни го ти
	Гертруда. Говори, човече.

	__ЛАЕРТ__
	Де е
	баща ми?

	__КРАЛЯТ__
	Мъртъв.

	__КРАЛИЦАТА__
	Но не от смъртта си.

	__КРАЛЯТ__
	Не, нека пита сам.

	__ЛАЕРТ__
	А как е той
	умрял? Не искам да се гаврят с мене!
	Мри в ада, вярност! Клетва — дявол взел те!
	Благоволение и съвест — вий
	в най-черни преизподни потънете!
	Не се боя от грях! Тук аз стоя,
	презрение над двата свята хвърлям —
	да става щото ще! Едно аз искам:
	да отмъстя, да отмъстя докрай за
	баща си!

	__КРАЛЯТ__
	Нима някой би те спрял?

	__ЛАЕРТ__
	Не, нито целий свят пред мойта воля!
	С моите средства, здраво съчетани,
	ще зная с малкото да сторя много.

	__КРАЛЯТ__
	Добри Лаерте, ако искаш ти
	да знаеш истината за смъртта
	на твоя скъп баща — дали си вписал
	под твойто отмъщение смъртта
	на всеки враг или другар, бил той
	печелещ или губещ?

	__ЛАЕРТ__
	О, не: само
	смъртта на враговете му.

	__КРАЛЯТ__
	А знаеш ли
	кои са те?

	__ЛАЕРТ__
	Приятелите си
	посрещнал бих с отворени обятия
	и като пеликана, който сам
	се жертва, аз бих им дал кръвта си.*
	[* „… като пеликана, който сам се жертва, аз бих им дал кръвта си“. — Имало поверие, че пеликанът храни малките си със собственото си тяло и кръв.]

	__КРАЛЯТ__
	Така, сега говориш като верен
	син и достоен благородник, да.
	Че аз не съм виновен за смъртта на
	баща ти и че жаля най-дълбоко
	за нея — туй ще блесне като ден
	пред твоя поглед.

	__ДАТЧАНИТЕ__ _(отвън)_
	Нека влезе вътре!
	Пуснете я!

	__ЛАЕРТ__
	Какъв е тоя шум?

N	(Влиза Офелия окичена с фантастични цветя и венци.)

	О, жар, сърце ми изсуши ти! Сълзи
	горчиви, седем пъти прегорете
	вий силата на моите очи!
	Кълна се! Ще платя за
	твойта лудост аз, докле везните
	към мен се наклонят… О, майска розо!
	Девойко скъпа! Мила сестро! Нежна
	Офелийо! О, небеса! Възможно


	ли е ума на младата девица
	да е тъй смъртен, както и живота
	на стария баща? Природата
	е нежна в любовта и в свойта нежност
	тя плаща скъпоценна жертва за
	любимото.

	__ОФЕЛИЯ__ _(пее)_
	Положиха го в смъртен саркофаг,
	ой-нон — нони — нони — ой-нони!
	И сълзите обляха гробний праг…
	Прощавай, гълъб мой!

	__ЛАЕРТ__
	Да беше с ум и нам за мъст да беше
	напомнила, не би било тъй силно.

	__ОФЕЛИЯ__
	Вий трябва да пейте: Надолу! Надолу!
	А вий го изпращате долу…
	О, как приглася чекръкът! Лъжлив пазител е този,
	който остави да грабнат дъщерята на господаря му.

	__ЛАЕРТ__
	Туй нищо значи повече от нещо.

	__ОФЕЛИЯ__
	Ето розмарин*, който е за спомен — моля ти се, мили, помни ме! А ето теменугите са за вярност.
	[* „Ето розмарин…“ — Всяко цвете и трева са имали особено значение. Розмаринът се давал за спомен, теменугата — за вярност, копърът означавал ревнивост и т.н.]

	__ЛАЕРТ__
	Една мъдрост в лудостта: спомен и вярност съединени.

	__ОФЕЛИЯ__
	Ето ви копър и гълъбовка… Ето пък звъника за вас, а тук малко за мене. Вий бихте могли да я наречете трева на благодатта на света Неделя. О, вий бихте могли да носите вашата звъника не тъй, както аз. Ето тук маргаритки. Исках да ви дам и теменуги, но те всички увехнаха, откакто е умрял баща ми. Казват, че умрял спокойно…

N	(Пее.)

	Ах, моят любезен е моята радост.

	__ЛАЕРТ__
	Печал и спомен, страст и болна мъка
	огряват образа й с дивна прелест.

	__ОФЕЛИЯ__ _(пее)_
	Той няма ли да дойде пак?
	Той няма ли да дойде пак?
	Не, не! Той мъртъв е, уви!
	И ти към своя край върви.
	Той няма да се върне пак.
	Брадата му бе бяла като сняг
	и като лен му бе косата;
	изчезна той, изчезна,
	и всяка скръб е безполезна.
	Бог нека му спаси душата!
	И душите на всички християни.
	Моля Бога за това.
	Бог да бъде с вас!

N	(Излиза.)

	__ЛАЕРТ__
	Ти виждаш ли това, о Господи?

	__КРАЛЯТ__
	Лаерте, трябва да докосна твойта
	печал. Недей отхвърля туй ми право.
	Ала върви и избери от своите
	приятели най-мъдрите и нека
	те бъдат съдници между нас двамата.
	Намерят ли ме те виновен в нещо —
	далечно или близко, — аз ти давам
	живот, корона, царство, давам всичко,
	което аз наричам мое, в твое
	наследство. Ала ако не — бъди
	доволен и ме остави спокоен.
	Сдружен със твоята душа, аз вярвам,
	че ще й дам утеха.

	__ЛАЕРТ__
	Тъй да бъде!
	Безвестната му смърт — погребан скришом,
	без меч, без герб, без знаци върху гроба,
	без литургия и без почести —
	о, всичко туй е вик гърмящ между
	небето и земята, който вика
	към мене, че аз длъжен съм да питам.

	__КРАЛЯТ__
	О, да, разбира се. И над виновната глава
	съдийската секира ще падне след това.
	Ела със мен.

N	(Излизат.)



>>	Шеста сцена

N	Друга стая в двореца.
N	Хорацио и един слуга.

	__ХОРАЦИО__
	Какви са тези, що искат да ме видят?

	__СЛУГАТА__
	Моряци, господарю. Казват, че
	писма до вас те носят.

	__ХОРАЦИО__
	Нека влязат.

N	(Слугата излиза.)

	Не знам от кой край на света получил
	бих аз привет, ако не от принц Хамлет.

N	(Влизат моряци.)

	__ПЪРВИ МОРЯК__
	Дал ви Бог добро, господине.

	__ХОРАЦИО__
	И на тебе също.

	__ВТОРИ МОРЯК__
	Ако му е воля, господине. Носим едно писмо за вас, господине. То е от пратеника, който отиваше за Англия… ако вий сте Хорацио наистина, както ми разправяха.

	__ХОРАЦИО__ _(чете)_
C>
	„Хорацио, когато прочетеш настоящето, помогни на тези хора да се явят пред краля; те носят писма за него. Едвам бяхме прекарали два дена сред морето, когато един пират със силно въоръжение ни нападна. Тъй като ний не можехме да плуваме твърде бързо, трябваше да се сдобием с необходимата храброст. В борбата аз се прехвърлих в техния кораб, но в същия миг те опразниха нашия и аз останах като едничък техен пленник. Те се отнесоха с мене като милосърдни разбойници; но те знаеха какво вършат — аз трябваше да им доставя добра полза. Погрижи се да получи кралят писмата, които пращам; и ела при мене с такава бързина, с каквато би бягал от смъртта. Имам да ти пошушна думи на ухото, от които ти би онемял, но и те са твърде леки спрямо тежестта на работата. Тези добри приятели ще те доведат тук, където съм аз. Розенкранц и Гилденщерн продължават пътя си за Англия: имам много да ти разправям за тях. Прощавай!
@	Твой, както знаеш, Хамлет“
C$
	Елате, аз ще ви препратя с вашите
	писма където трябва; но по-скоро,
	защото след това ще отведете
	и мен при този, който ви е пратил.

N	(Излизат.)



>>	Седма сцена

N	Друга стая в двореца.
N	Кралят и Лаерт.

	__КРАЛЯТ__
	Да, твойта съвест трябва да признае
	невинността ми; и като приятел
	в сърцето си ти трябва да ме сложиш.
	Защото — чу ти сам, че този, който
	уби достойний ти баща — той готви и мойта
	смърт.

	__ЛАЕРТ__
	Това е явно. Но
	кажете ми: защо не взехте мерки
	вий против тия грозни злодеяния,
	тъй както ви заставя вашта мъдрост
	и вашта безопасност като крал?

	__КРАЛЯТ__
	По две причини главно. Може би
	за тебе те да са без важност, но
	за мене са всесилни. Майка му,
	кралицата, живее почти само
	от неговия поглед, а за мене —
	било по моя слабост или щастие —
	тя е тъй сляна с моята душа
	и със живота ми, че както всяка
	звезда се движи в свойта сфера само,
	така и аз не мога да живея
	без нея. Втората причина за
	това, че пазя тайна, е огромната любов,
	която храни днес тълпата към него!
	Във своя сляп възторг поглъща
	тя всичките му грешки — и тъй както
	превръща извора дървото в камък,
	така и тя превръща всички негови
	пороци в най-блестящи добродетели.
	А моите стрели са твърде леки
	срещу такъв луд вятър и възвили
	се биха те назад към мене вместо
	към този, към когото ги изпращам.

	__ЛАЕРТ__
	И ето че загубих моя скъп
	баща, потънала във отчаяние
	сестра ми — тя, чиято добродетел,
	ако са позволени днес похвали,
	бе на върха на всички векове,
	без равна ней… О, отмъщение
	жадувам аз!

	__КРАЛЯТ__
	Напразно не смущавай
	спокойния си сън! Недей да мислиш,
	че съм създаден аз от хладно и
	лениво вещество, та бих допуснал
	нещастието под носа си чак,
	че седнал бих да си играя с него.
	Ще чуеш скоро повече: обичах
	баща ти аз, обичахме се двама —
	туй, вярвам, ще те убеди, че аз…

N	(Влиза вестоносец.)

	Що има? Какви новини ми носиш?

	__ВЕСТОНОСЕЦ__
	Писма от Хамлета, кралю. Това
	за вас, това пък за кралицата.

	__КРАЛЯТ__
	От Хамлета? А кой ги е донесъл?

	__ВЕСТОНОСЕЦ__
	Моряци, господарю, казват. Сам аз
	не ги видях. Писмата Клавдио
	ми даде — той получил ги от тях.


	__КРАЛЯТ__
	Лаерте, стой да чуеш какво пише.

N	(Към вестоносеца.)

	Иди си.

N	(Излиза вестоносецът.)
C>
	„Висший и Всевластния! Трябва да ви съобщя, че стоя гол във вашето царство. Утре ще искам позволение да се явя пред вашите кралски очи. Тогава, след като ви помоля за извинение, ще ви разкажа на какво се дължи моето внезапно и тъй чудновато завръщане.
@	Хамлет.“
C$
	Що значи туй? Те всички ли се връщат? Или това е някаква измама?

	__ЛАЕРТ__
	Познавате ли почерка?

	__КРАЛЯТ__
	На Хамлета. „Гол“… и в една добавка
	тук пише „сам“ — Какво ще кажеш ти?

	__ЛАЕРТ__
	Кралю, аз не разбирам нищо… Нека
	обаче дойде! Туй ще стопли мойто
	замръзнало сърце. Ще му извикам
	аз под носа: „Убиецът си ти!“

	__КРАЛЯТ__
	Но щом е тъй, Лаерте… нима би
	могло да бъде иначе? Желаеш ли
	да ме послушаш?

	__ЛАЕРТ__
	Да, кралю; ако
	не ще ме уговаряте за мир…

	__КРАЛЯТ__
	За твоя собствен мир. Ако се върне
	той и откаже да замине пак,
	ще му устроя аз една игра,
	която съм намислил и в която той
	без друго ще пропадне. И ни лъх от
	съмнение за неговата смърт ще
	повей над нас. Дори и майка му
	не ще съзре в туй никаква измама,
	а ще си мисли, че е само проста
	случайност — нищо повече.

	__ЛАЕРТ__
	Готов съм, господарю. И особено
	ако направите така, че аз
	да съм оръдието.

	__КРАЛЯТ__
	Тъкмо тъй.
	Откакто си заминал, тук за теб се
	говори много — и говори се
	пред Хамлета — за една твоя дарба,
	една способност, във която, казват,
	си бил непостижим. Дори и всичките
	ти други дарби вкупом не събуждат
	в душата му такава завист, както
	едничка само тази — според мене
	обаче най-неважната.

	__ЛАЕРТ__
	Каква
	е тази дарба, господарю?

	__КРАЛЯТ__
	Само
	нищожна лента върху шапката
	на младостта. Обаче твърде нужна,
	защото на младежите прилича
	небрежна, лека дреха не по-зле,
	отколкото самурената шуба
	на старостта доставя чест и здраве.
	Преди два месеца бе тук един
	нормандски рицар. Виждал съм и зная
	добре французите, когато с тях
	се бихме — зная ги, че са способни
	в езда на кон. Но тоз галантен мъж
	бе просто чародеец — сякаш сраснал
	бе със седлото и в такива чудни
	игри премяташе той своя кон,
	че рекъл би човек, че той е слян
	със своя дивен кон. Тъй порази
	той мисълта ми, че едва ли бих
	измислил някои игри и скачки,
	които да надминат тез, които
	видях от него.

	__ЛАЕРТ__
	Той е бил нормандец?

	__КРАЛЯТ__
	Нормандец, да!

	__ЛАЕРТ__
	Заклевам се — Ламорд!

	__КРАЛЯТ__
	Той същия.

	__ЛАЕРТ__
	Познавам го добре.
	О, да, наистина, той е украса
	и бисер на народа си.

	__КРАЛЯТ__
	И той
	разправяше за тебе тук с такива
	блестящи комплименти и похвали,
	за твоето изкуство и умелост
	в оръжието, главно в шпагата,
	че сам извика: „О, наистина,
	ще бъде дивна гледка, ако някой
	излязъл би да мери сили с него!“
	Той се кълнеше, че във тяхната
	страна не се намирал фехтовач
	да устои пред тебе по замах,
	по удар, ловкост или пък отбрана.
	Таз негова похвала, драги мой,
	отрови Хамлета с такава завист,
	че той желаеше от все сърце
	по-скоро да се върнеш, за да може
	да се опита с теб. Но все едно…

	__ЛАЕРТ__
	Но как тъй все едно, кралю?

	__КРАЛЯТ__
	Лаерте,
	баща ти скъп ли е за теб? Или
	скръбта е само нарисувана
	върху лицето ти, без да я носиш
	в сърцето си?

	__ЛАЕРТ__
	Защо е тоз въпрос?

	__КРАЛЯТ__
	Не искам аз да кажа, че не си
	обичал ти баща си. Но аз зная,
	че всяка обич е до време. Зная
	от опит аз, че времето охлажда
	искрите и жарта на любовта.
	В самата жар на любовта се крие
	един вид пепел, от която тя
	сама гасне — няма нищо трайно
	във свойта доброта. Че добротата,
	разцъфнала докрай, сама умира
	от свойта безпределност. И това,
	което ний желаем да направим,
	би трябвало да го направим бързо
	и тутакси — защото туй „желаем“
	е променливо и непостоянно
	и може да се измени или
	забави толкоз много, колкото
	ръце, езици и случайности
	са в тоя свят възможни всеки миг;
	а нашто „трябва“ е една безплодна
	въздишка със безплодно облекчение…
	Но да се върнем пак на нашта болка.
	Хамлет ще дойде; и тогаз какво
	би предприел, за да покажеш ти,
	че си достоен за баща си син —
	ала на дело, не на думи само?

	__ЛАЕРТ__
	Бих го заклал, и в черквата дори!

	__КРАЛЯТ__
	Наистина убийството не знае
	свещено място; отмъщението
	не трябва да стои обвързано.
	Но, драги ми Лаерте, ако ти
	желаеш да направиш туй — веднага
	се затвори във стаята си. Щом
	пристигне Хамлет, ще му кажем ний,
	че ти си тук; ще наредим да хвалят
	пред него твойта бляскава способност,
	със блясък двойно по-голям,
	отколкото описваше я тук французина;
	най-сетне ще ви срещнем един с друг
	за състезание. Понеже той е
	небрежен, благороден, доверчив,
	не ще избира много сабите,
	а ти ще можеш лесно, с пипане
	или с опитване, да си намериш
	една по-остра шпага — и с един
	решителен замах да отмъстиш за баща си.

	__ЛАЕРТ__
	Да, ще го направя! Само
	че за да бъда по-сигурен, аз
	ще взема да намажа мойта шпага.
	Бях купил преди време от един
	евреин смес — тъй смъртоносна,
	че ако само се допре кръвта
	до нож, намазан с тая смес — не могат
	ни редки балсами, ни лековити
	треви, варени под луната, да
	спасят от смърт тогова, който е
	макар одраскан само. Ще наквася
	аз мойто острие със тази течност,
	така че, ако само го докосна,
	смъртта да бъде сигурна за него.

	__КРАЛЯТ__
	За туй ще видим после; ще размислим
	с какви възможности от време и
	от средства ще достигнем нашта цел.
	Но не успее ли, или пък
	ако по наше невнимание
	се схване нашта цел — тогава по-добре
	да не се мъчим повече. Затуй пък,
	за всеки случай, нашият план трябва
	да има втора част — та ако първата
	пропадне като опит, втората
	без друго да успее. Тихо! Чакай
	да видя… Ний ще дойдем там тържествено
	на вашия двубой, тържествен оброк
	ще сложа аз за вашто състезание…
	Да, ето:
	щом от борбата се разгорещите
	и ожаднейте (а затуй бъди
	ти по-жив и по-буен), той ще иска
	да пие нещо и за тоя случай
	ще му приготвя една чаша, от
	която, ако близне само — в случай,
	че би избягнал твоя удар, — в миг
	постигната ще бъде нашта цел.
	Но тихо! Що за шум?

N	(Влиза кралицата.)

	Какво, кралице?

	__КРАЛИЦАТА__
	Едно нещастие по стъпките
	на другото — как бързо се редят!
	Сестра ви е удавена, Лаерте!

	__ЛАЕРТ__
	Удавена? Къде?

	__КРАЛИЦАТА__
	Върба се свежда над потока там,
	огледала в прозрачните вълни
	листата си печално-сиви. Там
	дошла тя със венци от маргаритки,
	иглика, крин и кукувича прежда
	— която волни пастири зоват
	тъй грубо, ала скромните моми
	й казват „мъртви пръсти“. Там като
	се покачила тя, за да накичи
	венците си по сведените клони —
	една лъжовна вейка се откъртва
	и нейните цветя изпадали
	ведно със нея във потока плачущ.
	Широко над водата разпрострели
	се дрехите й и понесли я
	като сирена. А тя пеела
	мелодии от стари песни, сякаш
	не схващала нещастието си
	или пък е била наистина
	родена за това… Но не за дълго —
	натегналите от водата дрехи
	увличат я, нещастната, надолу
	от нейното вълшебно, звучно ложе
	дълбоко в тинестата смърт.

	__ЛАЕРТ__
	И що,
	уви! Удавена е, значи, тя?

	__КРАЛИЦАТА__
	Удавена, удавена!

	__ЛАЕРТ__
	Ти имаш,
	о, горка ми Офелия, тъй много
	вода — затуй задържам моите сълзи.
	И все пак — ах, така ни е създала
	природата и здраво тя държи
	обичая си. Нека да говори
	срамът каквото ще — изчезнат ли
	сълзите — ще изчезне и жената.
	Аз имам огнени слова, които
	се биха развилнели в буйни пламъци,
	ако не би ги угасило туй
	безумие.

N	(Излиза.)

	__КРАЛЯТ__
	Да го последваме,
	Гертруда! С колко мъка уталожих
	гнева му аз! Но страх ме е, че пак,
	той ще разбие своите прегради.
	Затуй — да го последваме.

N	(Излизат.)



>	Пето действие

>>	Първа сцена

N	Гробища.
N	Влизат двама гробари с лопати и копачи.

	__ПЪРВИ ГРОБАР__
	А дали тя ще бъде погребана по християнски, тъй като навярно тя е дирила сама своето спасение във водата?

	__ВТОРИ ГРОБАР__
	Казвам ти — така ще бъде. Затова копай по-скоро гроба й. Следователят я гледа и реши да се погребе по християнски.

	__ПЪРВИ ГРОБАР__
	Как може да бъде това, ако тя не се е удавила за своя защита?

	__ВТОРИ ГРОБАР__
	Да, и така именно е решено.

	__ПЪРВИ ГРОБАР__
	Но това трябва да стане se offendendo*. Не може и да бъде другояче. Защото — тук е възелът; ако аз съзнателно се удавя, това означава едно действие. А едно действие има три части: да действаш, да вършиш и да правиш. Значи, тя е удавила съзнателно сама себе си.
	[* Se offendendo — гробарят, в желанието си да блесне с юридическите си знания, бърка offendendo с defendendo. Латинският израз „se defendendo“ означава „убийство при самозащита“.]

	__ВТОРИ ГРОБАР__
	Ах, но слушай, добри гробокопачо…

	__ПЪРВИ ГРОБАР__
	Имай търпение! Ето — тук е водата. Добре. Ако сега човекът иде към тази вода и се удави, това значи иска, не иска — но отива. Виждаш ли? Но ако водата иде при него и го удави, той не се е удавил сам. Тъй че, значи — който не е виновен сам за своята собствена смърт, не скъсява сам своя собствен живот.

	__ВТОРИ ГРОБАР__
	Но общ закон ли е това?

	__ПЪРВИ ГРОБАР__
	Да, да! Така е по закона на гробарския следовател.

	__ВТОРИ ГРОБАР__
	Искаш ли ти да знаеш истината в тази работа? Ако тя не беше някаква благородница, нямаше да я погребат по християнски.

	__ПЪРВИ ГРОБАР__
	Да, прав си. И жалкото е, че големците биват по този начин повече насърчавани да се давят и да се бесят тук, на този свят, отколкото техните прости събратя християни. Чакай, лопатата ми! Няма обаче по-стари благородници от градинарите и гробарите: те поддържат вярата Адамова.

	__ВТОРИ ГРОБАР__
	Та благородник ли е бил той?

	__ПЪРВИ ГРОБАР__
	Той е бил първият, който е носил оръдие и сечива.

	__ВТОРИ ГРОБАР__
	Не, той е бил без сечива.

	__ПЪРВИ ГРОБАР__
	Какво! Ти езичник ли си? Как схващаш ти писанието! Писанието казва: „Адам изкопа.“ Е, можеше ли той да копае без сечива? Но искаш ли да ти задам друг въпрос? Ако не ми отговориш направо, признай, че…

	__ВТОРИ ГРОБАР__
	Казвай де!

	__ПЪРВИ ГРОБАР__
	Кой е този, който гради по-здраво от зидаря, корабостроителя или дърводелеца?

	__ВТОРИ ГРОБАР__
	Строителят на бесилки — защото неговата постройка преживява хиляди хора.

	__ПЪРВИ ГРОБАР__
	Харесвам твоето остроумие, да — повярвай ми! Бесилката прави добро, но какво добро прави тя? Тя прави добро на онези, които правят зло. А ето че ти правиш зло, като казваш, че бесилката е по-здраво построена от черквата. Тъй че, значи — бесилката би ти направила добро. Но да почнем отначало. Хайде!

	__ВТОРИ ГРОБАР__
	Кой строи по-здраво от зидаря, корабостроителя или дърводелеца?

	__ПЪРВИ ГРОБАР__
	Да, кажи ми това и ще си поотдъхнеш.

	__ВТОРИ ГРОБАР__
	А-ха… ето, сега знам да ти кажа…

	__ПЪРВИ ГРОБАР__
	Хайде!

	__ВТОРИ ГРОБАР__
	Дявол го взел! Не знам.

N	(Влизат Хамлет и Хорацио, малко отдалечени.)

	__ПЪРВИ ГРОБАР__
	Недей си би повече главата с това, тъй като твойто глупаво магаре няма да тръгне по-бързо, колкото и да го биеш. И ако някой ти зададе този въпрос друг път, кажи: гробарят! Домовете, които прави той, траят чак до второто пришествие: Хайде, върви при кръчмаря, донеси ми малко ракия.

N	(Излиза вторият гробар.)

	__ПЪРВИ ГРОБАР__ _(копае и пее)_
	На младост, ах, кога любих,
	любих с безмерна сладост;
	и времето си пръснал бих
	за всяка малка радост.

	__ХАМЛЕТ__
	Няма ли този приятел чувство за работата, която върши, та се е разпял тук, макар че копае гроб?

	__ХОРАЦИО__
	Навикът е направил това за него нещо обикновено.

	__ХАМЛЕТ__
	Така е. Чиято ръка малко работи, е нежна и с тънко чувство.

	__ПЪРВИ ГРОБАР__ _(пее)_
	Но старост дебнешком влезна
	и в тоя дом нападна,
	из мойто царство ме изгони
	и днес съм сянка хладна.

N	(Изравя един череп.)

	__ХАМЛЕТ__
	Този череп е имал някога език и е можел да пее. А как го захвърли онзи негодник по земята, сякаш е челюстта на Каина, който пръв на света е убил! Това може да е главата на някой политик, който е искал да излъже Господа, а ето че това магаре го надхитри, нали?

	__ХОРАЦИО__
	Възможно е, принце.

	__ХАМЛЕТ__
	Или пък някой дворянин, който би могъл да каже: „Добро утро, скъпи принце! Как е работата, мили принце?“ Тук сигурно един господин еди-кой си, който е хвалил коня на господина еди-кой си, когато е искал да му го подарят. Нали?

	__ХОРАЦИО__
	Да, принце.

	__ХАМЛЕТ__
	Да, да, разбира се. А ето след това госпожа Червейка на работа; и днес е той оголен и удрян по главата от лопатата на един гробар. Виж ти какво хубаво превращение! Да имахме само възможност да го проследим. Нима трябваше да се хранят тези кости само за да можем да играем сега кегел с тях? И моите дори ме заболяват, като си помисля това.

	__ПЪРВИ ГРОБАР__ _(пее)_
	Един ковчег и кръст, и кръст,
	и бяла плащаница,
	и ров един, и шепа пръст
	ме чакат — гост в тъмница…

N	(Изхвърля още един череп.)

	__ХАМЛЕТ__
	Ето още един. Защо пък да не бъде той черепът на някой съдия? Де са сега неговите дела, неговите пререкания, неговите случаи, неговите защити, неговите отводи? Защо търпи той в този миг този груб негодник да го удря по черепната кухина с една кална лопата и не му заявява, че би се обжалвал за това? Хм! Този приятел пък трябва да е бил на времето си някакъв голям прекупвач на земя; и ето го днес с всички негови ипотеки, сделки, даждия, с неговите двойни лихви, неговите крепостни и изпълнителни актове, че без изпълнителен акт е оставил да изпълнят неговия изпразнен череп с една безобразна кал? И няма ли да му издължат неговите длъжници нещо повече от своите дългове — освен един трап, голям колкото дължината и широчината на два разтворени договора? Дори и крепостните му актове само едва ли биха се сместили в тоя сандък — а защо пък самият земевладелец да не владее малко повече земя от тази тук?

	__ХОРАЦИО__
	Нито педя повече, принце.

	__ХАМЛЕТ__
	Нали пергаментът се прави от овчи кожи?

	__ХОРАЦИО__
	Да, принце, а също и от телешки.

	__ХАМЛЕТ__
	Овци и телета са тези, които дирят сигурност в един пергамент… Но нека да заговорим с този приятел. Чий гроб е този, приятелю?

	__ПЪРВИ ГРОБАР__
	Мой е, господине.

N	(пее)

	И ров един, и шепа пръст
	ме чакат — гост в тъмница.

	__ХАМЛЕТ__
	Да, наистина, вярвам, че е твой, понеже си легнал в него.

	__ПЪРВИ ГРОБАР__
	Вий стоите вън от него, господине, и затова той не е ваш. А колкото за мене пък — аз не лежа в него, но той е мой.

	__ХАМЛЕТ__
	Ти лъжеш в него, защото си в него и казваш, че е твой. Той е обаче за мъртвите, а не за живите. Значи, ти не лежиш, но лъжеш.

	__ПЪРВИ ГРОБАР__
	Да, жива лъжа, господине, която отива от мене до вас.

	__ХАМЛЕТ__
	За кой мъж го копаеш ти?

	__ПЪРВИ ГРОБАР__
	За никакъв мъж.

	__ХАМЛЕТ__
	За каква жена тогава?

	__ПЪРВИ ГРОБАР__
	Нито пък за жена.

	__ХАМЛЕТ__
	Но кой ще бъде погребан в него?

	__ПЪРВИ ГРОБАР__
	Една бивша жена, господине. Но — мир на душата й — тя е вече мъртва.

	__ХАМЛЕТ__
	Я го гледай какъв е остроумец! С него трябва да се говори със закрити карти или той би ни уморил от двусмислици. Наистина, Хорацио, от три години насам забелязвам това нещо: всички са станали тъй остроумни и пръстите на селяните вървят тъй близо до петите на дворянина, че му настъпват мазола… _(Към гробаря.)_ Колко време си бил ти гробар?

	__ПЪРВИ ГРОБАР__
	През всичките годишни дни. Аз станах гробар тъкмо в оня ден, когато бившият наш крал Хамлет победи Фортинбраса.

	__ХАМЛЕТ__
	Колко време има оттогава?

	__ПЪРВИ ГРОБАР__
	Та нима не знаете? Всеки глупец може да ви го каже: то беше тъкмо в деня, в който се роди младият Хамлет. А сега той е полудял и е изпратен в Англия.

	__ХАМЛЕТ__
	А-ха! Защо е изпратен той в Англия!

	__ПЪРВИ ГРОБАР__
	Защо ли? Че защото е полудял. Там той щял да намери ума си. Пък ако не го намери — няма нищо от това.

	__ХАМЛЕТ__
	Защо?

	__ПЪРВИ ГРОБАР__
	Няма кой да му забележи това — всички са толкова луди, колкото и той.

	__ХАМЛЕТ__
	Как е полудял той?

	__ПЪРВИ ГРОБАР__
	Съвършено чудно, казват.

	__ХАМЛЕТ__
	Но как тъй чудно?

	__ПЪРВИ ГРОБАР__
	Ей Богу, тъкмо тъй, че си е изгубил ума.

	__ХАМЛЕТ__
	Но каква е била почвата за това?

	__ПЪРВИ ГРОБАР__
	Ами че, разбира се — датчанска, на датчанска земя. Аз съм тук от тридесет години гробар*, още като момък и до днес — на старини.
	[* „Аз съм тук от тридесет години гробар…“ — Думите на гробаря определят възрастта на Хамлет. Но от други места на пиесата се разбира, че принцът е по-млад. Някои тълкуватели смятат, че за Шекспир не е бил важен биологическият, а обществено-философският и поетически облик на Хамлет, който е по-млад в чувствата си и по-зрял по интелект: струва ни се, че Хамлет е едновременно и двадесет, и тридесетгодишен.]

	__ХАМЛЕТ__
	Колко трябва да лежи човек в земята, докато изгние?

	__ПЪРВИ ГРОБАР__
	Вярвайте ми, ако той не е загнил още преди да умре — тъй като в днешно време често ни падат готови разплути трупове, които едвам утрайват до заравянето, — тогава той ще ви принуди да го чакате с някакви осем-девет години. Кожарят — девет години.

	__ХАМЛЕТ__
	Защо той повече от другите?

	__ПЪРВИ ГРОБАР__
	Защо ли? Ами че, господине, неговата кожа е тъй ощавена приживе, че задържа по-дълго водата. А пък водата, знаете, е такъв един злобен разрушител на развратното мъртво тяло!… Ето още един череп. Този череп ви е чакал в земята двадесет и три години.

	__ХАМЛЕТ__
	Чий е той?

	__ПЪРВИ ГРОБАР__
	На един глупав негодник. Чий мислите да е той?

	__ХАМЛЕТ__
	Не зная.

	__ПЪРВИ ГРОБАР__
	Чума да го вземе, този луд нехранимайко! Веднъж той ми изля цяло шише рейнско вино на главата. Същият този череп, господине, е черепът на Йорик, кралския шут.

	__ХАМЛЕТ__
	Този ли?

	__ПЪРВИ ГРОБАР__ Тъкмо този.

	__ХАМЛЕТ__
	Дай да го видя. _(Взема черепа.)_ Уви, бедният Йорик! Аз го помня, Хорацио. Един веселяк с безпределна шеговитост и чудесна изобретателност. Той ме е носил хиляди пъти на гърба си. А сега — как е поразено въображението ми, задушавам се пред вида му! Ето, тук са стояли устните, които съм целувал кой знае колко пъти. О, де са днес твоите закачки? Твоите игри? Твоите песни? Твоите светкавици от духовитост, които караха цялата трапеза да избухва в смях? И няма нито един днес, който да се хили на твоя ухилен череп! Всичко е изчезнало! Иди сега в стаята на почтена някоя красавица и кажи й, че и един пръст белило да си тури, все пак в края на краищата тя ще бъде ето такъв един образ — и, виж, дано я разсмееш с това!… Моля ти се, Хорацио, кажи ми едно само.

	__ХОРАЦИО__
	Какво, принце?

	__ХАМЛЕТ__
	Вярваш ли, че в земята и Александър* е имал такъв също вид?
	[* Александър — Александър Македонски, прославен пълководец и завоевател в древността (четвърти век пр.н.е.).]

	__ХОРАЦИО__
	Тъкмо такъв.

	__ХАМЛЕТ__
	И тъй ли е вонял той? Пфу!

N	(Хвърля черепа.)

	__ХОРАЦИО__
	Тъкмо тъй, принце.

	__ХАМЛЕТ__
	До какъв отвратителен край трябва да достигнем ний, Хорацио! Защо да не проследи въображението благородния прах на Александра, додето го видим, че послужи за замазване на някаква бъчва?

	__ХОРАЦИО__
	Да се разглеждат нещата тъй, ще рече да се разглеждат извънредно подробно.

	__ХАМЛЕТ__
	Не, драги мой, ни най-малко. Ето — следвай разумно все в тази посока, като имаш пред очи възможното. Например: Александър умира, Александър беше погребан, Александър се е превърнал в прах, прахът е пръст, от пръстта се прави кал. И защо сега да не се залепи с тази кал, в каквато се е превърнал той, една бъчва например?
	Великий Цезар, под пръстта изтлял, превърнат е сега на пръст и кал. О, тази пръст — страх нявга за света — лепи стени пробити от дъжда. Но тихо, тихо! Настрана — тук иде кралят.

N	(Влиза погребално шествие — свещеници и пр. с тялото на Офелия; Лаерт и опечалени следват; кралят, кралицата, тяхната свита и др.)

	__ХАМЛЕТ__
	Кралицата, придворни… де отиват?
	Кого изпращат те с такава скромност?
	Това показва, че той е посегнал
	с отчаяна ръка на собствения си
	живот. Но той е от дворянски род.
	Ела тук да се скрием и внимавай.

N	(Оттеглят се с Хорацио.)

	__ЛАЕРТ__
	Какви обреди още?

	__ХАМЛЕТ__
	Този е Лаерт,
	един достоен юноша — внимавай!

	__ЛАЕРТ__
	Какви обреди още!

	__СВЕЩЕНИКЪТ__
	Опелото й ний извършихме, доколкото
	е позволено туй: смъртта й е
	съмнителна и ако да не бе
	с върховен указ изменен редът ни,
	тя трябваше в неосветена пръст да
	лежи до Страшния съд чак. Вместо
	упокоителни молитви трябваше
	прах, камъни и пясък да затрупат
	ковчега й. Но тя пак ще получи
	девически венец и прелестни
	цветя над гроба, погребален звон
	и погребение.

	__ЛАЕРТ__
	Но няма ли
	освен туй нищо друго?

	__СВЕЩЕНИКЪТ__
	Нищо друго.
	Ще оскверним надгробните обреди,
	ако изпеем „упокой“ и „с миром“
	над нея, както над души, спокойно

	починали.
	__ЛАЕРТ__
	Спуснете я в земята!
	От дивната й, непорочна плът
	ще цъфнат теменуги! Знай ти, о
	суров свещениче: върховен ангел
	ще бъде моята сестра, а ти
	ще виеш в ада.

	__ХАМЛЕТ__
	Как! Офелия?

	__КРАЛИЦАТА__
	На прелестната — прелести. Прощавай!

N	(Посипват цветя над гроба.)

	Надявах се, че Хамлету съпруга
	ще бъдеш; мислех брачното ти ложе,
	девойко нежна, а не твоя гроб
	с цветя да украся.

	__ЛАЕРТ__
	О, тройна скръб!
	Ти десет пъти тройна, порази
	проклетата глава на този, който
	със свойто злодеяние отне ти
	спокойний ум. Недейте хвърля пръст —
	аз искам сетен път да я прегърна.

N	(Скача в гроба.)

	Засипвайте сега с пръст мъртвата
	и живия — додето се издигне
	връх по-висок от древний Пелион и
	небесний лоб на синия Олимп!*
	[* Пелион, Олимп — високи планини в Гърция.]

	__ХАМЛЕТ__ _(приближава)_
	Кой е този тук,
	чиято скръб е тъй велеречива?
	Чиято жална реч заклина и
	възпира в техний път блудящите
	звезди, сразени от учудване гръмовно?
	Аз, Хамлет съм, принц датски.

N	(Скача в гроба.)

	__ЛАЕРТ__
	Сатана
	душата ти да вземе!

N	(Борят се двамата.)

	__ХАМЛЕТ__
	Зле се молиш ти.
	О, чуй, ръцете си махни от мене!
	Защото аз, макар и да не съм
	тъй як и жилав — ала нося нещо
	опасно в себе си. Бъде разумен
	и се пази от мен! Назад ръцете!

	__КРАЛЯТ__
	Но разтървете ги!

	__КРАЛИЦАТА__
	О, Хамлет! Хамлет!

	ВСИЧКИ
	Но, господа!
	__ХОРАЦИО__
	Стойте мирно, принце.

N	(Някои от свитата ги разтървават и те излизат от гроба.)

	__ХАМЛЕТ__
	Как! С него за това се бих сражавал,
	додето моите клепки се затворят.

	__КРАЛИЦАТА__
	О, сине! За какво?

	__ХАМЛЕТ__
	Аз любех жарко
	Офелия. Четиридесет хиляди
	такива братя с тяхната любов
	не ще достигнат моята. Какво
	би сторил ти за нея?

	__КРАЛЯТ__
	Той е луд, Лаерте!

	__КРАЛИЦАТА__
	За Бога — остави го!

	__ХАМЛЕТ__
	Дявол взел те!
	Кажи, какво би сторил ти? Би плакал?
	Би се сражавал? Би постил? Би се разкъсал?
	Изпил би злъчка? Ял би крокодили?
	Аз също! Тук дошъл си да пищиш ли?
	За да ме дразниш, скачаш в нейний гроб! —
	Заровят ли те с нея жив — аз също!
	И щом за планини бърбориш — нека
	да хвърлят милиони камъни върху ни,
	додето техний връх докосне
	със чело слънцето и Оса* бъде
	[* Оса — планина в Гърция.]
	пред него като зърно! Да, щом знаеш
	ти пищни думи — аз ги зная също!

	__КРАЛИЦАТА__
	Това е само лудост. Но припадъкът
	му трае само малко; след това
	е тих и кротък като гълъбица,
	излюпила дечицата си златни —
	и тишина крила над него спуща.

	__ХАМЛЕТ__
	Но чуйте, господине мой! Защо се
	отнасяте така с мен? Аз съм ви
	обичал винаги… но все едно…
	О, нека Херкулес да прави туй, що знай —
	ще мяука котката, а кучето ще лай.

N	(Излиза.)

	__КРАЛЯТ__
	Аз моля ви, добри Хорацио,
	вървете подир него.

N	(Излиза Хорацио.
N	Към Лаерт.)

	Да закрепне
	в търпение това, което снощи
	говорихме; веднага ще започнем.
	Гертрудо, мила, бди над своя син.
	Жив паметник над този гроб ще дигнем.
	Ще видим скоро ний спокоен час —
	търпение и тайна дотогаз.

N	(Излизат.)



>>	Втора сцена

N	Зала в двореца.
N	Влизат Хамлет и Хорацио.

	__ХАМЛЕТ__
	Затуй, мой драги — толкова; сега
	ще видиш друго — спомняш ли си всичко?

	__ХОРАЦИО__
	Как, принце? Да си спомням!

	__ХАМЛЕТ__
	В гърди ми вреше някаква борба,
	която не ми даваше покой;
	и мислех, че съм по-зле от разбойник
	в окови. Бързо — и затуй аз славя
	днес бързината — да, понякога
	и неразумността помага доста,
	ако пропадне умният ни план.
	А туй ни казва, че незнаен промисъл
	ни води към един незнаен край,
	макар че ние го желаем не такъв.


	__ХОРАЦИО__
	Безспорно.

	__ХАМЛЕТ__
	Излязъл от кабината си тихо,
	загърнат в морския си плащ, сред мрака
	към тях тръгнах аз пипнешком, намерих
	ги, грабнах техния вързоп и после
	отдръпнах се в кабината си пак.
	И смело (моят страх забрави всяка
	традиция) разчупих в миг печата
	на кралското писмо. И що, Хорацио?
	О, височайша подлост!… Просто заповед,
	окичена с безброй причини и
	съображения — все за доброто
	на Дания, а също и на Англия,
	ха-ха, и със заплашвания също, —
	в миг, без да се отлага, не, дори без
	да чакат, за да се наточи ножа:
	да ми отнемат там главата.

	__ХОРАЦИО__
	Как! Нима е
	възможно?

	__ХАМЛЕТ__
	Ето ти заповедта;
	чети я в друг, свободен час. Обаче
	желал ли би да знаеш как постъпих?

	__ХОРАЦИО__
	Да, моля ви се.

	__ХАМЛЕТ__
	Ограден така
	с разбойници — преди да се обърна
	към своя ум, той беше почнал вече, —
	аз седнах и съставих ново писмо,
	написано красиво. Нявга мислех
	и аз като мнозина големци,
	че е просташко и неблагородно
	да имаш хубав почерк и залягах
	да го забравя. Но сега, мой драги,
	той ми оказа майсторска услуга.
	А искаш ли да знаеш що написах?

	__ХОРАЦИО__
	Да, мили принце.

	__ХАМЛЕТ__
	Неотменна, строга
	присъда от страна на краля:
	ако е вярна Англия към него
	и ако трябва всявга между тях да
	цъфти любов; ако мирът, с венец
	от житни класове, окичен, трябва
	да свързва в неизменна дружба двете
	страни — и още много все такива
	„ако“, все важни и ненарушими, —
	то, щом разтворят настоящето,
	без много размишления, веднага,
	да отведат на бърза смърт онези,
	които носят туй писмо — без време
	за изповед дори!

	__ХОРАЦИО__
	Ами печата?

	__ХАМЛЕТ__
	Ха — и за туй се бе погрижил Господ.
	При мене бе печата на баща ми,
	първообраз на днешния печат.
	И Също тъй аз сгънах пак писмото,
	надписах го, ударих му печата
	и сложих го на мястото му, без
	да знае някой за размяната.
	На другия ден беше вече боя
	и що се случи — знаеш го добре.

	__ХОРАЦИО__
	Но Гилденщерн и Розенкранц нима
	на смърт отиват?

	__ХАМЛЕТ__
	Ха, друже, те сами
	стремяха се към туй и никак не
	тежат на съвестта ми; гибелта
	им произтича от самото тяхно
	вмешателство. Как жалко е, когато
	нищожното попадне между бесния
	звънтеж на два враждебни силни меча.

	__ХОРАЦИО__
	Та крал ли е това? Така ли мислиш?

	__ХАМЛЕТ__
	О, знам какво ме чака. Този, който
	уби баща ми, краля, и направи
	развратница от мойта майка; който
	ограби щастието ми и моите
	надежди; който над живота ми
	така коварно хвърли своите мрежи —
	не казва ли умът, че с него трябва
	да се разправя с меча? И не е ли
	грях, че тъй дълго ний търпим
	тоз рак да се забива в нашто тяло?

	__ХОРАЦИО__
	От Англия веднага ще му известят
	как е изпълнена заповедта му.

	__ХАМЛЕТ__
	Веднага, да.
	Но дотогава времето е мое.
	Животът на един е додето кажеш
	„едно“. Но жал ми е, Хорацио,
	че сбърках пред Лаерта, защото виждам
	в неговото дело част от мойто.
	Ценя достойнствата му аз. Но, да —
	гръмливостта на неговата скръб
	ме разгневи ужасно.

	__ХОРАЦИО__
	Тихо! Някой иде!

N	(Влиза Озрик.)

	__ОЗРИК__
	Поздравявам Ваше Височество с възвръщането му в
	Дания.

	__ХАМЛЕТ__
	Благодаря ви покорно, господине.

N	(Настрана, към Хорацио.)

	Познаваш ли този бръмбар?

	__ХОРАЦИО__
	Не, добрий ми принце.

	__ХАМЛЕТ__
	Толкоз по-добре за тебе, защото порок е да го знаеш. Той владее много плодородна земя: щом като едно говедо е крал на говеда, неговата ясла ще бъде наред с кралската трапеза. Това е цяла сврака, но както ти казах, с обширни владения на крал.

	__ОЗРИК__
	Възлюблений принце, ако Ваше Височество има свободно време, бих искал да ви съобщя нещо от Негово Величество.

	__ХАМЛЕТ__
	Готов съм да го чуя, господине, с всичкото внимание на духа си. Но турете си шапката на мястото й — тя е направена за главата.

	__ОЗРИК__
	Благодаря, Ваше Височество — твърде е горещо.

	__ХАМЛЕТ__
	Не, уверявам ви, напротив — твърде е студено. Духа вятър от север.

	__ОЗРИК__
	Наистина, господарю, студеничко е.

	__ХАМЛЕТ__
	Но струва ми се, че е твърде задушно и горещо според мойто разположение…

	__ОЗРИК__
	Извънредно много, принце — твърде задушно. Тъй да се каже… просто не може да се каже… Но… Негово Величество кралят ми поръча да ви известя, че той е сложил голям облог за вас. Работата е…

	__ХАМЛЕТ__
	Но, моля ви се, не забравяйте.

N	(Принуждава го да си тури шапката.)

	__ОЗРИК__
	Не, любезни ми принце, тъй ми е по-удобно, вярвайте. Ваше Височество, неотдавна пристигна при двора Лаерт. Повярвайте ми, същински джентълмен, с много забележителни качества, с твърде нежно държане в обществото и с великолепна външност. Наистина — ако искаме да говорим разумно за него — той е образец и журнал на благородство, защото в него ще намерите същността на всичко, което един кавалер би желал да притежава.

	__ХАМЛЕТ__
	Почтений мой, във вашата уста не се губи нищо от пълното изчисление на неговите дарби, макар да зная, че сметководната сила на паметта би се уморила, ако се залови да състави инвентар на неговите достойнства; и все пак този инвентар ще бъде винаги непълен, като се вземе пред вид неговият крилат напредък в тази посока. Но истината в хвалбите е, че аз го смятам за един голям дух; а неговите вътрешни способности са така скъпоценни и редки, че за да се изразим съвсем точно: само неговото отражение е негово подобие; а който иска да ни го изобрази, ще изобрази само сянката му, нищо повече.

	__ОЗРИК__
	Ваше Височество, говорите съвършено безпогрешно за него.

	__ХАМЛЕТ__
	Но какъв е собствено въпросът? Защо да докосваме този изящен кавалер с грубия дъх на нашите думи?

	__ОЗРИК__
	Принце?

	__ХОРАЦИО__
	Не разбирате ли такъв език? Вий разбирате, господине, сигурно!

	__ХАМЛЕТ__
	Сиреч: какво означава това, че споменаваме името на този благороден момък?

	__ОЗРИК__
	На Лаерта ли?

	__ХОРАЦИО__
	Неговата кесия се изпразни: изчерпаха се всичките му златни думи.

	__ХАМЛЕТ__
	За него, почтений мой.

	__ОЗРИК__
	Зная, че вий не сте неосведомен…

	__ХАМЛЕТ__
	Бих желал дано да знаете това; но и така да е, вярвайте, то не ще ме вълнува твърде. Е, добре, господине.

	__ОЗРИК__
	Вий не сте неосведомен върху съвършенството на Лаерта…

	__ХАМЛЕТ__
	Аз не бих могъл да призная това, за да не би да се помисли, че се сравнявам с него по съвършенство. Но да познаваш някого както трябва, значи да познаваш самия себе си.

	__ОЗРИК__
	Думата ми е, принце, за неговото изкуство в оръжието. Според мнението, което имат всички за него, той е неподражаем…

	__ХАМЛЕТ__
	Какво оръжие владее той?

	__ОЗРИК__
	Шпага и кинжал.

	__ХАМЛЕТ__
	Това са две от оръжията му. Е, добре?

	__ОЗРИК__
	Кралят, Ваше Височество, се е обзаложил с него на шест арабски жребци, срещу които той е заложил както се научавам, шест френски шпаги и кинжали заедно с принадлежностите като например: колан, закопчалки и прочие; три от принадлежностите наистина са твърде изящни на вид, твърде подходящи за ножницата, много тънко изработени принадлежности и с красива форма.

	__ХАМЛЕТ__
	Какво разбирате вий под принадлежности?

	__ХОРАЦИО__
	Аз знаех, че ще трябва да изслушате и неговите коментарии, преди той да се изкаже.

	__ОЗРИК__
	Принадлежностите — то са закопчалките, господарю.

	__ХАМЛЕТ__
	Този израз би подхождал повече за работата, ако бихме носили топове със себе си; но дотогава — нека да си бъдат закопчалки. Но да видим: шест арабски жребци срещу шест френски меча, техните принадлежности и три тънко изработени закопчалки. Един френски залог срещу датчанския. Защо е всичко това заложено, както казвате вий?

	__ОЗРИК__
	Кралят, Ваше Височество, се зарича, че от дванадесет удара, разменени между вас и Лаерта, той ще има най-много три повече от вас. Той се обзалага за дванадесет срещу девет. И би трябвало веднага да се направи проба, ако Ваше Височество бихте се отзовали благосклонно към това.

	__ХАМЛЕТ__
	Но ако кажа „не“?

	__ОЗРИК__
	Искам да зная, Ваше Височество, гледището, което ще заеме вашата личност спрямо тази проба.

	__ХАМЛЕТ__
	Господине, аз ще се разхождам тук из салона. Ако обича Негово Величество — нека знае, че в този час на деня аз искам да дишам чист въздух. Нека донесат рапирите. И щом благородният кавалер е съгласен и кралят държи обещанието си — бих се постарал да спечеля неговия залог, ако мога. Ако ли не — ще трябва да понеса само срама и ненужните удари.

	__ОЗРИК__
	Мога ли да съобщя това?

	__ХАМЛЕТ__
	В този смисъл, почтений господине; с украшения, каквито отговарят на вашия вкус.

	__ОЗРИК__
	Имам чест да представя своята покорност на Ваше Височество.

N	(Излиза.)

	__ХАМЛЕТ__
	Вам предан. _(Към Хорацио.)_ Добре прави той, че сам представя своята покорност: иначе едва ли някой чужд език би бил на негово разположение.

	__ХОРАЦИО__
	Този синигер изхвръкна с черупка на главата си.*
	[* „Този синигер изхвръква с черупка на главата си.“ — Хорацио се присмива на шапката на Озрик, оприличава Озрик на птица, която още с излюпването си излита от гнездото с черупка на главата.]

	__ХАМЛЕТ__
	Той и от майка си не е сукал току-така без комплименти. Защото той — и много още от същата порода, в които зная, че е влюбен тоя суетен век — е схванал само тона на времето и външната премяна на разговора: един вид въздушна лека смес, с която се надуват, за да прехвръкнат успешно именно през най-глупавите и най-празните хорски мнения. Но духни ги само за опит — и сапунените мехури ще се пукнат.

N	(Влиза един придворен.)

	__ПРИДВОРЕН__
	Ваше Височество, господарят ви се представи чрез младия Озрик, който му донесе обратно вашия отговор, че вий желаете да го чакате в този салон. Той праща да узнае дали вашата охота да се състезавате с Лаерта продължава, или пък желаете да отложите това за по-сетне.

	__ХАМЛЕТ__
	Аз стоя на моето обещание, нека се направи, каквото желае кралят. Ако той е свободен, готов съм сега и винаги, като предполагаме, че и сега съм такъв, какъвто бих бил и после.

	__ПРИДВОРЕН__
	Кралят и кралицата, и всички други ще дойдат тук.

	__ХАМЛЕТ__
	Тъкмо навреме.

	__ПРИДВОРЕН__
	Кралицата желае, щото вий да кажете няколко любезни думи на Лаерта, преди да започнете вашата фехтовка.

	__ХАМЛЕТ__
	Тя добре ме съветва.

N	(Придворният излиза.)

	__ХОРАЦИО__
	Вий ще загубите този облог, принце.

	__ХАМЛЕТ__
	Съвсем не мисля тъй. Откакто е заминал той за Франция, аз постоянно съм се упражнявал. Аз ще спечеля въпреки неравенството. Ала ти знаеш колко тежко ми е на душата. Но туй няма никакво значение.

	__ХОРАЦИО__
	Не, скъпи принце…

	__ХАМЛЕТ__
	Това е просто глупост. Но то е такова едно настроение, което би изплашило може би една жена.

	__ХОРАЦИО__
	Ако нещо е противно на душата ви, слушайте я. Аз ще преваря тяхното идване и ще кажа, че не сте разположен.

	__ХАМЛЕТ__
	Ни най-малко — аз съм враг на всякакви предчувствия. Има едно особено провидение, което бди над съдбата на едно врабче дори. Ако бъде сега — няма да бъде после; ако няма да бъде после — ще бъде сега; ако няма да бъде сега — ще бъде после. Важното е да бъдеш готов. Никой не знае какво ще загуби. Какво, ако го загуби по-рано? Да бъде тъй.

N	(Влизат кралят, кралицата, Лаерт, велможи, Озрик и свита; донасят шпаги и пр.)

	__КРАЛЯТ__
	Ела, ела тук, Хамлете, вземи от мене таз ръка.

N	(Кралят поставя ръката на Лаерт в Хамлетовата.)

	__ХАМЛЕТ__ _(към Лаерт)_
	Почтений мой,
	аз искам от вас прошка,
	но прошката на вашто благородство.
	Тук всички знаят
	и трябва също да сте чули как се
	измъчвам аз от тежка раздвоеност.
	Туй, що извърших, като грубо с него
	възбуждам ваший гняв и чест, и доблест,
	признавам откровено: то бе лудост.
	Нима Лаерта Хамлет е обидил?
	Не, нивга Хамлет! Щом сам Хамлет е
	от себе си откъснат, раздвоен —
	не е обидил той Лаерта; да,
	не е виновен, значи, Хамлет, той
	отрича туй. Но кой тогава? Лудостта му.
	А щом е тъй — пострадал е той сам.
	Да, лудостта е Хамлетовий враг.
	Пред всички тук аз нека
	откажа смело, че съм мислил зло;
	и казвам го пред вашта горда доблест,
	че без да зная, хвърлих аз стрела
	и тя прониза моя брат.

	__ЛАЕРТ__
	Това е
	достатъчно за моя дух — макар
	че трябваше да диря мъст. Но верен
	на свойта мъжка чест, оставам твърд;
	и примирен ще бъда чак, когато
	мъже по-стари и с достойна чест
	съвет и мъдрост ми дадат за мир —
	но с чест за моя герб. А дотогаз
	приемам любовта ви за любов —
	да, за да бъде справедлив към нея.

	__ХАМЛЕТ__
	Приятно ми е туй и доблестно
	ще се държа аз в тоя братски облог.
	Тук шпагите!

	__ЛАЕРТ__
	Да, и една за мене.

	__ХАМЛЕТ__
	Лаерте, аз съм нищо зарад вас.
	Над моето невежество ще блесне
	като звезда сред тъмнината вашето
	изкуство.

	__ЛАЕРТ__
	Вий се подигравате…

	__ХАМЛЕТ__
	О, не, в ръката си кълна се.

	__КРАЛЯТ__
	Дайте
	им шпагите вий, Озрик.
	Сине Хамлете, вий
	знаете за наший облог — да?

	__ХАМЛЕТ__
	Отлично, господарю. Вашта милост
	е сложила надмощието към
	по-слабата страна.

	__КРАЛЯТ__
	Не се страхувам.
	Видял съм ви и двамата: додето
	се учеше той — ти беше готов.


	__ЛАЕРТ__ _(като взема една шпага в ръката си)_
	Таз ми е тежка. Нека видя друга.

	__ХАМЛЕТ__
	Таз ми приляга. Равно ли са дълги?

	__ОЗРИК__
	Да, господарю.

N	(Те се готвят да започнат.)

	__КРАЛЯТ__
	Сложете ми шише със вино тук,
	на масата. Щом Хамлет пръв и втори
	удар сполучи и възвърне трети,
	кажете всички топове да гръмнат:
	за Хамлетово здраве аз ще пия
	и в чашата ще пусна бисер скъп —
	по-скъп от този, който вече четири
	крале са носили един след друг
	на датската корона. Дайте
	ми чашата. Тръбата нека екне
	към барабана, барабанът пък
	към топа, топът към небето, а
	небето към земята: „Кралят пий
	днес зарад Хамлета!“ Да почнем вече.
	А вие, съдниците, бдете зорко.

	__ХАМЛЕТ__
	Да почнем, драги мой.

	__ЛАЕРТ__
	Да почнем, принце.

N	(Бият се.)

	__ХАМЛЕТ__
	Едно.

	__ЛАЕРТ__
	Не.

	__ХАМЛЕТ__
	Нека кажат.

	__ОЗРИК__
	Удар, явно — докоснат!

	__ЛАЕРТ__
	Нищо. Пак!

	__КРАЛЯТ__
	Спри! Вино дайте!…
	Този бисер, Хамлете, е твой.* Наздраве!
	[* „Този бисер, Хамлете, е твой“. — Клавдий пуска в чашата бисер, потопен в отрова. За да вземе бисера, Хамлет трябва да пресуши чашата.]
	Подайте му да пие.

N	(Тръби и топовен гръм зад сцената.)

	__ХАМЛЕТ__
	Ще изкарам
	и този път; почакайте — след малко.
	Да почнем.

N	(Бият се.)

	Втори удар! Що?

	__ЛАЕРТ__
	Признавам.
	Докоснат, да, докоснат.

	__КРАЛЯТ__
	Нашият син
	ще победи.

	__КРАЛИЦАТА__
	Той е така разгорещен
	и се задъхва. Хамлете, вземи —
	таз моя кърпа, избърши си челото…
	За твое щастие, мой Хамлете!

	__ХАМЛЕТ__
	О, мила майко!

	__КРАЛЯТ__
	Не, не пий, Гертруда!

	__КРАЛИЦАТА__
	Ще пия, мъжо. Моля, остави ме.

	__КРАЛЯТ__ _(настрана)_
	В таз чаша бе отровата, но — късно!

	__ХАМЛЕТ__
	Не трябва, майко аз да пия още. След малко.

	__КРАЛИЦАТА__
	Дай да ти избърша челото.

	__ЛАЕРТ__
	Кралю, тоз път ще го ударя вече.

	__КРАЛЯТ__ Не вярвам…

	__ЛАЕРТ__ _(на себе си)_
	И почти се аз разкайвам…

	__ХАМЛЕТ__
	Да почнем трети път, Лаерте — вий обаче си играете! О, моля, бъдете с пълна сила. Аз боя се, че вий ме смятате за маловажен.

	__ЛАЕРТ__
	Така ли казвате? Добре!

N	(Бият се.)

	__ОЗРИК__
	От двете
	страни — без удар.

	__ЛАЕРТ__
	Този път — пази се!

N	(Лаерт ранява Хамлета, после в своята разпаленост те разменят шпагите си и Хамлет ранява Лаерта.)

	__КРАЛЯТ__
	О, спрете ги! Те се разгорещиха.

	__ХАМЛЕТ__
	Не, още, пак…

N	(Кралицата пада.)

	__ОЗРИК__
	Кралицата — о, вижте!

	__ХОРАЦИО__
	И двамата са в кръв… Какво е туй?

	__ОЗРИК__
	Какво е туй, Лаерте?

	__ЛАЕРТ__
	Да, глухар,
	попаднал в собствената своя мрежа, Озрик.
	От мойта собствена измяна падам.

	__ХАМЛЕТ__
	Какво е на кралицата?

	__КРАЛЯТ__
	Припадък —
	понеже вижда кръв.

	__КРАЛИЦАТА__
	Не, не — туй вино!
	Туй вино — мили Хамлете! Туй вино!…
	Туй вино, вино! Чашата с отрова…

N	(Умира.)

	__ХАМЛЕТ__
	Злодейство!? О!… Пазете там вратите.
	Измяна! Де е тя?

N	(Лаерт пада.)

	__ЛАЕРТ__
	Тук, Хамлете.
	Ти сам убит си, Хамлете, и няма
	в тоз свят лекарство, чрез което би се
	спасил. Не ще живееш нито час.
	Злодейското оръжие е в твоята
	ръка — отровено, непритъпено.
	Измяната ми падна върху мене.
	Виж, тук лежа и няма вече да стана.
	Отровена е майка ти… Не мога
	аз вече… Кралят, кралят е виновен!

	__ХАМЛЕТ__
	Върхът отровен също!… Довърши тогаз,
	отрова, свойто дело!

N	(Пронизва краля.)

	ВСИЧКИ
	Измяна! Измяна!

	__КРАЛЯТ__.
	О, помогнете! Аз ранен съм само.

	__ХАМЛЕТ__ _(като дава на краля да доизпие отровата)_
	Кръвосмесител и убиец! Скверний
	датчанино! На, пий, изпий таз чаша!
	Тук ли е бисерът?… След мойта майка
	върви!

N	(Кралят умира.)

	__ЛАЕРТ__
	Въздава му се правда! Тази
	отрова е приготвена от него.
	Да се простим взаимно, Хамлете!
	На татка ми и мойта смърт не ще ти
	тежат, ни твоята — на мене!

N	(Умира.)

	__ХАМЛЕТ__
	Небето нека ти прости! Аз ида,
	след тебе. Чуй, Хорацио — умирам.
	Кралице клета, сбогом! Вий, които
	сте неми зрители на таз развръзка,
	да имах време, но смъртта,
	тоз злобен стражар, тъй бързо той залавя!
	О, разказал бих ви… но така да бъде!
	Хорацио, умирам… Ти живееш —
	пред всички разкажи ти истината.

	__ХОРАЦИО__
	Не вярвай нивга. Аз съм повече
	стар римлянин, отколкото датчанин.
	Остава още вино тук…

	__ХАМЛЕТ__
	Ти, скъпи
	о, дай ми чашата, о, не, за Бога!
	Слушай, дай я! Боже! О, Хорацио,
	какво ужасно име ще остане
	след мене, щом остава всичко тъмно?
	Ако в сърце си носил си ме нявга,
	от вечното блаженство откажи се
	и остани в тоз мрачен свят да дишаш
	в томление, но разкажи съдбата ми.

N	(Тропот надалеч и гърмежи зад сцената.)

	Какъв е този буен шум?

	__ОЗРИК__
	От Полша
	завръща се победно Фортинбрас;
	към пратениците от Англия
	изпраща войнствен привет.

	__ХАМЛЕТ__
	Умирам,
	Хорацио! Могъщата отрова
	обгръща в мрак духа ми! Жив не ще съм
	да чуя вестите от Англия,
	но аз предричам — изборът ще блесне
	над Фортинбраса: моя глас му давам
	пред гроба си. Кажи му всичко ти,
	за всички ужаси и злодеяния…
	Останалото е мълчание.

N	(Умира.)

	__ХОРАЦИО__
	Едно възвишено сърце се пръсва.
	Спи, лека нощ, мой мили принце!
	Рой ангели ще те приспят в покой!…
	Защо се приближава барабанът?

N	(Тропот отвън.
N	Влизат Фортинбрас, английските пратеници и други.)

	__ФОРТИНБРАС__
	Къде е зрелището тук?

	__ХОРАЦИО__
	Какво
	желаете да видите? Било
	то ужас или чудо — тук е всичко.

	__ФОРТИНБРАС__
	Тълпата вика: сеч! О, горда смърт!
	Какъв огромен празник ти устройваш
	във своя вечен дом, та толкова
	князе с един-едничък удар само
	заграбваш, кървава?

	__АНГЛИЙСКИ ПРАТЕНИК__
	О, страшен вид!
	И късно ний пристигаме от Англия —
	безчувствени са днес ушите, що
	би трябвало да чуят нашта вест, че е
	изпълнена заповедта и мъртви
	са Розенкранц и Гилденщерн. Кой
	ще ни благодари сега?

	__ХОРАЦИО__
	Не той,
	ако бе жив, би вам благодарил;
	той никога не е издавал заповед за
	смъртта им. Но щом така ненадейно
	пристигате във тоя кървав час
	— от Полша вий, а вий от Англия, —
	кажете да се изнесат отвън
	тез трупове, върху една трибуна,
	пред погледа на всички. След това
	пред цял свят ще разправя всичко аз,
	за да го знаят всички. И ще чуете
	тогава за свирепи, кървави
	и неестествени дела, за бързо
	издадени присъди, за случайни
	убийства, за коварна смърт, наложена
	без право, и за тъмни замисли,
	при тоя страшен край, които се
	стоварват на главата на тоз, който
	ги е измислил… Всичко туй аз зная
	най-истинно и точно да разправя.

	__ФОРТИНБРАС__
	По-скоро нека чуем туй и нека
	се свикат всички благородни тук.
	А аз със скръб посрещам свойто щастие;
	аз имам старо право над туй царство
	и него случаят ми днес отдава.

	__ХОРАЦИО__
	За туй аз също имам да говоря —
	с устата на тогова, чийто глас
	увлякъл би мнозина. Ала нека
	да го покажем незабавно вън,
	защото духовете са безумни,
	та да не би и друго по-голямо
	нещастие от лоши замисли
	и смут на туй отгоре да се случи.

	__ФОРТИНБРАС__
	Четирима капитани нека вземат
	и възнесат до трона Хамлета
	като войник. Велик и царствен щеше
	да бъде той, ако би стигнал там!
	И нека при туй шествие гръмовно
	боева музика да отдаде
	военна чест на него.
	Вземете мъртвите тела. Такава
	картина е за бойното поле,
	но тук тя ужасява.
	Вървете, заповядайте да стрелят.

N	(Погребален марш. Излизат всички, като изнасят телата, след което се раздава топовен салют.)
