P>
	Сред нощния мрак — къща.
	Сред къщата — стая със самотно светещ кът.
	И в него — главата ми, наведена над книга.

	А после настъпва чудатият полет:
	хем съм там, хем не съм.
	Потънал съм в четене.

	„То те грабва и отнася от тебе самия“.
	Без усилия, сякаш вадя ръката от джоба.
	Само че ръцете не отлитат.

	Шумно мракът разтърсва стъклата.
	В крушката шумно се блъскат рояци молци.
	Все така потънал съм в четене.

	Тялото ми странно се смалява.
	От четенето става плоско, с положение, но без обем
	като в геометрията на Евклид.

	Подир час отново се завръща.
	Бавно, бавно, сякаш падащо със парашут.
	Зяпвам в прозявка и отивам да се облекча.

	Дърпам презглава завивките в леглото.
	Нощни стражи в стаята въдворяват ред.
	И молците чинно се залепват за стената.

	Прекалил съм с четенето.
	И насън не спирам да чета.
	Образи и думи се изливат върху мен.

	Пейка някаква, полита от Палацо Веккио
	и натрошава на парчета
	ръката на Микеланджеловия Давид.

	Възстановена, тя започва да гори.
	И пласт от мътен дим белия мрамор застила.
	А китката ми маха през езиците на огъня.
P$
