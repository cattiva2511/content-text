P>
	Тя ще изчака да влезете във кухнята,
	за да подуши въздуха, и ще докосне рамото ви
	сякаш сте натъпкани със конски косми.

	Ще се вглежда във очите ви за образа на другата,
	запечатан в тях, а после ще попита:
	— Какво бе времето във три следобед?

	Ще оглежда вашата кола със лупа,
	таблото ще избърше, ще дири отпечатъци от пръсти, влакънца,
	или пък пръст и песъчинки. Ще бъдете подложени на разпит.

	Ще провери километража, налягането в гумите,
	наклона на седалките,
	капака ще отвори, бензина ще източи.

	Ще вземе мобифона ви
	и ще го стъпче с ток,
	и ще пресее късчетата за непознати телефонни номера.

	Ще вземе кръвна проба от ваша вена,
	ще подложи на анализ съдържанието на стомаха ви
	да търси риба, мазно ядене и манго.

	Докато спите, ще среже семенниците ви
	и семенните ви каналчета за скорошни следи от сперма,
	ще изследва вашата простата — ще й се стори твърда.

	Ще лежи до вас,
	ще дебне устните ви да прошепнат друго име,
	ще наблюдава клепките ви как припърхват от кошмарен сън.

	Ще разцепи черепа ви с брадва,
	ще разрови с пръсти образите, изпопадали
	от очния ви нерв, все още ли е топъл мозъкът?

	А после в събота или в неделя двамата ще си попушите,
	ще изпиете бутилка вино и тя ще се засмее,
	докато й казвате шегата, която друга е подхвърлила.
P$
