P>
	Преди начало да положиш, навярно има още нещо,
	което би желал да кажеш най-авторитетно

	или понеже във съня ти е изникнало наскоро,
	в реклама или разговор, и ти изглежда важно.

	Смаляващо завръщане е то и с него ще се бориш цял следобед,
	една поема е ракета и тежките парчета

	на земята падат със ужасен трясък, който никой не долавя,
	защото в техните уши барабанът на кръвта бумти.

	Притискаш до прозореца носа си. Камъни, следи,
	цъфтящи кактуси се свиват в океана сиво-жълт

	и море от хоризонта блика, тъй както залезът
						в обратната посока,
	когато своята парабола дълбаеш високо над планетата

	и костите ти стават леки. Откопчай колана си,
	над масата приведен, вече пишеш без усилие.

	Забрави за телефона и часовника,
	за песен на линейки, които чакат неизбежното ти връщане,

	и стой във орбита, дорде ти свърши кислородът.
	Кажи какво е да си тъй далеч от къщи.
P$
