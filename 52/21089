>
#	Действащи лица

	__АНТИГОНА__ — Едипова дъщеря
	__ИСМЕНА__ — Едипова дъщеря
	__ХОР__ от тивански старци
	__КРЕОН__ — цар на Тива
	__СТРАЖ__
	__ХЕМОН__ — син на Креон
	__ТИРЕЗИЙ__ — Аполонов жрец
	__ВЕСТИТЕЛ__
	__ЕВРИДИКА__ — съпруга на Креон
	__СЛУГА__

	_Мястото на действието е царският дворец в Тива; надясно път към града, наляво — към полето._



>	Пролог

	__АНТИГОНА__

	Исмено, сестро, нямат край бедите,
	които наследихме от Едип*,
	[* Едип, син на тиванския цар Лай и на Йокаста, след раждането му подхвърлен на планината Китерон. Не познавал истинския си баща, защото израсъл в двореца на коринтския цар Полиб. Когато възмъжал, отишъл при делфийския оракул да научи бъдещето си. Оракулът му отговорил, че ще убие баща си и ще има деца от майка си. Смятайки, че е син на Полиб, Едип решил да не се връща в Коринт. В странстването му към Тива съдбата го срещнала с истинския му баща, Лай. Двамата се спречкали и Лай ударил Едип с меча си, а Едип го пребил с тоягата си. По-късно Едип бил провъзгласен за цар на Тива и се оженил за царица Йокаста, без да знае, че тя е негова майка. От брака им се родили дъщерите Антигона и Исмена и синовете Етеокъл и Полиник. След години в Тива се появили много нещастия и болести. Най-страшна била чумата, от която добитъкът измирал, а посевите не давали плод. Загрижен за спасението на града, Едип изпратил Креон, брат на Йокаста, при оракула в Делфи. Волята на бога била убиецът на Лай да получи възмездие. Слепият ясновидец Тирезий разкрил на Едип истината за неговия произход. Като научил истината, Едип си избол очите и напуснал Тива. Йокаста се обесила в дома си.]
	с които ни е до живот отрупал.
	И без това не ни остана горест,
	ни зло, ни срам, ни хули, ни безчестие,
	които ти и аз да не изпатим.
	И ето, казват, царят
	е заповед издал в града отново.
	И знаеш ли? Не си ли чула ти
	за новите беди, които враговете
	за нашите приятели приготвят?

	__ИСМЕНА__
	Ни радостна, ни скръбна вест
	за нашите приятели не съм
	аз чувала, откакто в оня ден
	изгубихме и двамата си братя,
	самоубили се един друг*. А нощес
	[* Етеокъл и Полиник, върху които тегне проклятието на баща им Едип, веднага след изпращането му в изгнание започват спор за тиванския престол. Като вождове на две враждебни войски те загиват от взаимните си удари.]
	избягали войските аргивянски* —
	[* Аргивянски (или аргивски) са войските на град Аргос, начело на които Полиник дохожда под стените на Тива.]
	туй само зная, друго нищо, нищо,
	ни радостно, ни скръбно.

	__АНТИГОНА__
	Знаех аз
	и затова от къщи те извиках,
	да ти го кажа насаме…

	__ИСМЕНА__
	Какво е?
	Ти нещо си унесена, бленуваш.

	__АНТИГОНА__
	О, как? Креон е заповед издал
	единия ни брат да погребат
	а другият остава на позора.
	Той Етеокъл, казват, е погребал
	И го изпратил с чест при мъртъвците;
	а за окаяния труп на Полиник
	на гражданите строго забранил
	чрез глашатаи — никой да не смее
	да го погребва, нито пък оплаква;
	без плач, без гроб — така да го захвърлят —
	на хищни птици плячка подарена.
	Това, говорят, благият Креон го правил
	за тебе и за мене… Да, за мене!
	Той сам ще дойде тук да обяви
	високо волята си пред онези,
	които още я не знаят. Не мисли,
	че мярката е слаба: всеки
	непослушен сред града пребит
	със камъни ще бъде от народа.
	Това е всичко; ще покажеш днес
	дали си с благородна кръв, или
	на благородни — щерка недостойна.

	__ИСМЕНА__
	Що бих могла, злочеста, аз да сторя?

	__АНТИГОНА__
	Бъди до мен, на мен ела на помощ.


	__ИСМЕНА__
	В каква опасност? Що си наумила?


	__АНТИГОНА__
	Трупа да вдигнем — ти да ми помогнеш.

	__ИСМЕНА__
	Нима грешила си да го погребваш
	против заповедта всеобща?

	__АНТИГОНА__
	Ако не искаш,
	аз ще заровя твоя брат и моя.

	__ИСМЕНА__
	Клетнице, против волята на Креон?

	__АНТИГОНА__
	Не може никой от дълга
	към своите да ме лиши?

	__ИСМЕНА__
	Уви!
	Спомни си, сестро, как загина сам
	в презрение обвит баща ни:
	като узна за своите злодеяния,
	самичък той очите си извади.
	Жена му, също майка, как с въже
	прекъсна живота си след него;
	а после двата ни злочести братя
	в един ден се убиха. Ние
	сами сега останахме. И нас
	още по-плачевна участ ни очаква,
	ако престъпим волята, закона
	на нашия властител. Разбери,
	че ние сме жени, не можем да се борим
	със мъжете. Тез, които заповядват,
	по-силни са от нас и ние трябва
	да им се подчиняваме не само
	за това, във всичко — даже и в по-лошо.
	Умрелите за прошка моля аз —
	на сила да се противя, не мога.
	На тез, които имат власт в ръце,
	се подчинявам; няма смисъл
	неизпълнимото да предприемаш.

	__АНТИГОНА__
	Не те насилвам; ако даже ти
	сама сега би пожелала, няма
	аз за другарка да те взема. Ти
	свободна си да правиш всичко;
	сама ще си го погреба, и сладко
	ще ми бъде да умра за него.
	Светия дълг изпълнила, ще легна
	при него, милия, за него мила аз;
	по-драга ще съм за онез, които
	са под земята, нежели за тез.
	В Аида* ще почивам вечно,
	[* Аид — подземният свят, обитаван от сенките на покойниците.]
	а както щеш, презирай ти това,
	на почит що е и от боговете.

	__ИСМЕНА__
	Не го презирам — нямам сили
	на волята на гражданите
	да се противя.

	__АНТИГОНА__
	Тогава остани си тук,
	а аз на брат си гроб отивам да приготвя.

	__ИСМЕНА__
	О, клетнице, за тебе се боя!

	__АНТИГОНА__
	За мене не за себе си се бой.

	__ИСМЕНА__
	Поне не казвай никому за туй,
	пази го в тайна, същото и аз ще правя.

	__АНТИГОНА__
	О, не! Разгласяй; повече омразна
	за мен ще си, ако мълчиш, отколкото
	да разгласиш по целий свят.

	__ИСМЕНА__
	Недей да бъдеш сприхава, защото
	сега ти трябва хладнокръвие.

	__АНТИГОНА__
	С които трябва да съм мила,
	ще бъда. Сърцето ми е с тях.

	__ИСМЕНА__
	Да, би могла; но туй е труд безплоден.

	__АНТИГОНА__
	Какво от туй! Ще спра, когато силите ми свършат.

	__ИСМЕНА__
	Не е ли по-добре сега
	от невъзможното да се откажеш?

	__АНТИГОНА__
	Ако така говориш, ненавистна
	ще бъдеш ти за мене, и презряна
	за оногоз, когото няма вече.
	Но остави ме с мойта безразсъдност
	да понеса съдбата си. Каквато
	и да е ужасна, пак
	ще си умра със слава.

	__ИСМЕНА__
	Върви,
	щом вече си решила, знай,
	че си безумна, ала вярна.

N	Излизат.



>	Парод

	__ХОР__

#	Първа строфа

	Ясно слънце не изгряло
	до ден-днешен по-прекрасно
	ти на седмоврата Тива*.
	[* Седмовратата Тива — беотийска Тива означавана обикновено като седмоврата, за разлика от стовратата Тива в Египет.]
	Най-подир изгря,
	око на ясний ден,
	над диркейски светий извор* —
	[* Диркейски свети извор — изворът Дирка в западната част на Тива.]
	и пред теб смутен избяга
	воина с щита бял,
	дошъл от Аргос
	с оръжия безброй.*
	[* _… воина с щита бял, / дошъл от Аргос / с оръжия безброй_ — отличителен белег на аргивците били белите щитове.]
	Той против нас се вдигна,
	да възвърне похитените
	му уж права на Полиник.
	И над нашите глави
	той връхлетя като през облак —
	горд орел белокрилат,
	със свойта смела рат безбройна,
	със сияйни шлемове
	и остри копия.


#	Първа антистрофа

	Свойта рат той спря над Тива;
	със смъртоносните си копия
	опаса кръвожадно
	седмовратия ни град —
	на смърт да предаде.
	Но, без да се налочи с кръв,
	той отстъпи: не докосна
	огънят от факлите му
	крепостните ни стени.
	Зад крепостта Арес*
	[* Арес е богът на войната.]
	с рев зловещ стресна дракона*.
	[* Драконът като символ на тиванската мощ се противопоставя на орела — символ на аргоската войска.]
	Зевс, хвалби що ненавижда,*
	[* _… Зевс, хвалби що ненавижда…_ — Капаней е един от седемте вождове, участвали в похода на Полиник срещу Тива. Според мита Зевс го поразил с мълнията си, защото се хвалел надменно, че никой, дори Зевс не може да го възпре. Името му станало синоним на богохулник.]
	като го видя
	вихром да се вие,
	горд със копията свои златни,
	с гръм водителя събори,
	който беше се приготвил
	над стените
	да изпей победна песен.


#	Втора строфа

	Гръм го повали и падна с трясък на земята,
	с факела в ръцете, миг преди да полети върху ни —
	грозен, яростен, буреподобен.
	Безпощадният Арес за миг
	тяхната участ реши,
	и ги разпръсна,
	и ги погуби,
	седем вожда, настанени
	срещу седемте тивански порти.
	Бягат, медните доспехи
	хвърлиха — на Зевс подарък.
	Само двама клети братя,
	от един баща и майка,
	се нахвърлиха един връз друг,
	с копия освирепели.
	И смъртта и двамата постигна!


#	Втора антистрофа

	Влезе възславена в Тива, с безброй колесници,
	гръмко богиня Победа. Всичко премина.
	Нека забравиме вече войната.
	Нека през цялата нощ
	в храмове ний се стечем
	с песни и танци, —
	Бакх* ще ни води!
	[* Бакх (Бакхус) — едно от многото прозвища на Дионис, бог на виното, веселието и опиянението. Син на Зевс и Кадмовата дъщеря Семела. В Тива бил почитан като местно божество.]



>	Първи епизод

	__ХОР__
	Ето сам Креон тук иде,
	царят ни новоизбран,
	син Менойкеев*, отреден
	[* Креон е син на Менойкей, един от защитниците на Тива. При обсадата от Седемте Менойкей сам доброволно се пронизал с меча си заради предсказанието на гадателя Тирезий, че защитниците ще победят, ако се даде кръвна жертва.]
	от самите богове.
	Види се, той мисли нещо,
	нещо трябва да ни каже,
	затова той свика тук
	чрез глашатаи нас — старейте на Тива.

	__КРЕОН__
	Граждани, от крушение спасиха
	боговете кораба държавен, който
	от грозни бури беше връхлетян.
	Ако вас единствено призвах
	с особените пратеници тука, то е,
	че знаех вашта преданост и почит
	към Лай, престола му и към властта;
	и верността ви към Едип,
	загинал, след като спаси града;
	към неговите синове. Но ето —
	и двамата една съдба ги стигна,
	самоубили се позорно в един ден.
	След тях, като на родственик най-близък,
	на мен престолът и властта се падна.
	Не можем ний да знаеме душата,
	ни чувствата, ни мислите човеку,
	догдето той не ни покаже сам
	в законите и във властта
	опитността си. Според мене този,
	който управлява, без да се придържа
	към добрите начала, или от страх
	езика си задържа, ми се струва —
	ми се е струвал — най-негоден цар.
	А също онзи, който предпочита
	приятеля пред своя роден край,
	негодник е пред моите очи.
	Защото аз, всевидящият Зевс е
	свидетел, няма никого да скрия,
	когато гибел виждам над града,
	а не спасение, и не ще приема
	врага народен за приятел свой,
	защото знам, че ний сме здрави само,
	когато е отечеството здраво!
	Приятели се всякога намират,
	когато плува корабът държавен
	уверено. И ето, с тези начала
	да възвиша града аз искам: ето
	на какво облегнат заповед издадох
	за синовете на Едип: за Етеокъл,
	със слава, който в бой умря, в защита
	на родния си край, да погребат в гроб
	с почести, каквито се въздават
	на най-отбрани граждани; а пък
	за Полиника, който от изгнание
	се върна с цел земята
	на своите бащи да предаде
	на плен и на пожар; с кръвта на своите
	да се опие; да ги превърне
	в роби по неволя — вече възвестих:
	от гражданите никой да не смее
	да го погребва, нито пък оплаква:
	трупът му непогребан да остане
	на хищни птици и на псета плячка.
	Такава е присъдата ми: нивга
	на злите почит няма да въздам,
	каквато се полага на добрите!

	__ХОР__
	Такава е съдбата, о, Креоне,
	сине Менойкеев, която ще държиш
	на нашето отечество —
	и над другари, и над врагове. С каквито
	искаш ти закони управлявай
	и живите, и мъртвите си поданици.

	__КРЕОН__
	Над моите закони вие бдете.

	__ХОР__
	На по-млади този дълг възложи.

	__КРЕОН__
	Има стража вече над трупа да пази.

	__ХОР__
	Тогаз каква възлагаш грижа нам?

	__КРЕОН__
	Към гордите бъдете непреклонни.

	__ХОР__
	Кой би на смърт, безумен, сам излязъл?

	__КРЕОН__
	Да, то е тъй, но много, много пъти
	е хората полъгвал подкуп.

N	Влиза страж.

	__СТРАЖ__
	Царю,
	не бързах аз и нищо ме не караше
	насам да бързам: в безпокойство
	спирах често, неведнъж
	ме караше от пътя да се върна.
	Говореше ми всякой път сърцето:
	„Нещастни, ти на казън* сам отиваш.
	[* Казън — смъртно наказание.]
	Но спрял ли би се? Други пак Креону
	ще каже тази вест и как тогава
	от неговия гняв ще се избавиш?“
	И с тая мисъл аз вървях полека,
	и пътят къс за мен бе дълъг в мъки.
	Най-сетне тук реших да се явя;
	макар и сам да зная твърде малко,
	при все това аз трябва да говоря:
	с единствена утеха, че съдбата,
	което е решила, то се не избягва.

	__КРЕОН__
	От що е този страх, в какъвто аз те виждам?

	__СТРАЖ__
	За себе си ще кажа най-напред.
	Не съм виновен в нищо и не зная
	виновен кой е. Би било неправо
	грехът да падне върху мене.

	__КРЕОН__
	Виждам,
	ти с хиляди изврътки се ограждаш;
	не носиш ли тревожна вест?

	__СТРАЖ__
	Внушава
	то страх велик, предчувствия злокобни.

	__КРЕОН__
	Кажи — и се по-скоро отърви.

	__СТРАЖ__
	Ще кажа всичко аз. Незнайно някой
	дойде, трупа със суха пръст покри,
	като извърши чрез това над мъртвия
	обреда погребален.

	__КРЕОН__
	Какво говориш?
	Кой мъж се осмели?

	__СТРАЖ__
	Не зная аз.
	Земята непокътната е —
	ни с търнокоп, нито с лопата; там
	не вижда се от колесница диря
	не е оставил никакви следи
	виновният. Чак призори видяхме
	и ужас ни обхвана.
	Невидим бе мъртвецът, непогребан,
	но с прах надгробен припокрит,*
	[* Древните гърци смятали, че голям грях върши онзи, който не се погрижи да погребе изоставен мъртвец. Погребалният обред се смятал за извършен дори тогава, когато върху мъртвия се посипело малко пръст.]
	от светотатство всякакво предпазен.
	Не бе оставил никой диря там —
	ни хищен звяр, ни пес.
	Трупът стоеше непомръднал. Псувни и викове
	тогава се дигнаха помежду ни:
	един на друг стоварвахме вината;
	към остър край вървеше разпрата
	и нямаше там кой да ни смири,
	а подозрението бродеше по всички;
	но никой не признаваше,
	а всякой се закриляше. Така
	най-сетне ний решихме да вземем
	в ръцете ся желязо разжежено,
	през огън да преминем, боговете
	да призовем свидетели, че никой
	не е виновен в заговора таен,
	нито в престъпното му изпълнение.
	Един от нас тогава свойто мнение
	изказа — и всички сведохме глави,
	в смущение, защото никой инак
	не знаеше бедата как да махне;
	а неговий съвет бе да разкажем
	на тебе всичко, без да таим нещо.
	Съветът се прие; да го изпълня
	по жребий мен се падна, злочестник,
	аз дойдох противно свойта воля,
	а може би и против твойта; знам,
	омразен е на всеки онзи вестоносец,
	който донася вест злокобна.

	__ХОР__
	О, царю,
	отдавна мислех — тая случка
	не е ли от самите богове?

	__КРЕОН__
	Мълчи. Гнева ми не буди; не давай
	на хората повод на старини
	да те помислят за безумен. Нима
	посмя да кажеш, че за тоя труп
	ще имат грижа боговете? Те ли
	ще почитат като добродетел
	човека, който дойде да ограби
	многоколонните им храмове
	и дарове свещени, да съсипе
	и градовете с техните закони?
	Боговете да почитат злия! — Не,
	това е немислимо. Но отдавна
	тук неколцина граждани, противници
	на заповедта, против мен роптаят,
	глави в закана вият недоволни,
	не искат те чело да преклонят
	пред меча на закона и пред моите
	наредби. Знам, това са те, които
	са стражата подмамили и с подкуп
	в туй престъпление въвлекли.
	Защото зло най-грозно са парите.
	Те разрушават градове, пропъждат
	от бащин дом човека, развращават
	невинните души от правилния път.
	Парите заблуждават, тласкат
	в зли помисли, в деяния нечестни.
	Но и за продажните ще дойде
	час — отплатата си да получат!

N	(Към стража)

	Не! Ако самите вие не откриете
	онез, които са погребали трупа,
	и ги при мен не доведете — знайте,
	кълна се в името на Зевс, за вас
	смъртта ще бъде милост; ще ви обеся
	живи да висите, докогато
	виновния не кажете; така
	за в бъдеще ще ви науча как
	да търсите парите — и да знайте
	по кой се път богатството сдобива.
	Погубва винаги, а не спасява
	човеците безчестната печалба.

	__СТРАЖ__
	Ще мога ли да кажа още нещо?

	__КРЕОН__
	Каква утеха в твоите слова?

	__СТРАЖ__
	Слуха ли дразня аз, или
	сърцето ти, Креоне?

	__КРЕОН__
	И за какво ти е да знаеш?

	__СТРАЖ__
	Виновният сърцето оскърбява,
	вестителят — ухото.

	__КРЕОН__
	Очевидно.
	Роден си ти за моя мъка само.

	__СТРАЖ__
	При все това не съм виновен
	в това ужасно престъпление.

	__КРЕОН__
	Извършил си го ти;
	душата си продал си за пари.

	__СТРАЖ__
	О, тежко е, когато се съмняваш,
	да се измамиш в своите съмнения.

	__КРЕОН__
	Ти за съмнението говори
	каквото искаш; не ми ли виновник доведете,
	ще ви принудя да признайте, че
	безчестната печалба ражда мъки.

N	Излиза.

	__СТРАЖ__ _(на себе си)_
	Да го намерят, само туй желая,
	ще бъде ли намерен той, или пък не,
	съдбата само знае, но повторно
	не ще се върна тука. Ненадейно съм
	избавен от моите страхове;
	таз милост аз дължа на боговете.

N	Излиза.



>	Първи стазим

	__ХОР__

#	Първа строфа

	Светът е пълен с чудеса,
	ала какво по-чудно от човека?
	Той през кипящите морета
	от вихри и от бури тласкан
	безстрашен си пробива път,
	земята, първата богиня,*
	[* _… земята, първата богиня…_ — Земята била смятана за майка на самия Зевс.]
	страдалницата, вечно жива,
	той изтощава ежегодно
	с конете като я бразди,
	и с плуга, впрегнат за конете.


#	Първа антистрофа

	Той в своите мрежи да примамва
	умее лекокрили птици,
	и дивеч всякакъв, и риби,
	живеещи си под водата.
	С изплетени изкусно мрежи
	свирепи зверове той хваща
	в горите и ги укротява;
	и коня гъстогрив, и бика
	неукротим — в ярем превива.


#	Втора строфа

	Със словото и с пъргав ум
	умее той да управлява.
	Държави със закони свои
	изгражда той; въздушни вихри
	и мраз умее да избягва;
	навсякъде прокарва път,
	във всяко бъдеще прониква,
	не може само да избегне
	смъртта; но пак намира лек
	за болестите най-опасни.


#	Втора антистрофа

	И в безграничното изкуство
	на своите хитрости се впуска
	той леко от добро към зло;
	потъпква родните закони,
	свети, божествени завети.
	И гражданинът най-почтен
	ще бъде от града прогонен,
	щом дръзне да докара зло.
	Убежище или съчувствие
	такъв у мен не ще намери!



>	Втори епизод

N	Отдалеч се показва Антигона, водена от стражи.

	__ХОР__
	Боже, какво е туй чудно видение?
	Ти ли си това, Антигоно,
	на многозлочестия Едип
	злочеста дъщеря?
	Защо ли тук те водят стражи?
	Ти единствена ли не зачете
	волята на господаря?

	__СТРАЖ__
	Това е престъпницата. Ние
	я хванахме внезапно пред трупа,
	който погребваше. Но къде е
	Креон?

N	Креон излиза от двореца.

	__КРЕОН__
	Какъв е тоя шум отново?

	__СТРАЖ__
	Царю, за нищо да се никой не зарича;
	защото често размислите сетни
	изобличават първата ни мисъл.
	От твоите закани стреснат, аз
	зарекох се повторно да не стъпвам,
	но радостта — защото няма нищо
	по-радостно от щастие внезапно, —
	ме пак възвърна тука: водя аз
	престъпницата, същата, която
	извършваше обреда погребален,
	бе там внезапно хваната. Но знай,
	че тоя път не падна се по жребий
	поръка да изпълня: аз я хванах
	и славата е моя, моя само,
	изпитай я ти сам, изобличи я;
	но отсега аз вече съм свободен,
	от всяко наказание избавен.

	__КРЕОН__
	Която водиш, где и как я хвана?

	__СТРАЖ__
	Погребваше трупа: това е всичко.

	__КРЕОН__
	Ти знаеш ли какво говориш сам
	и колко правда има в твоите думи?

	__СТРАЖ__
	Видях я как трупа погребва,
	което беше забранил. Какво
	по-ясно и по-чисто?

	__КРЕОН__
	Но кажи
	как я завари, как я улови!

	__СТРАЖ__
	Така се случи: щом на своя пост
	се върнахме, и от мъртвеца махнахме прахта,
	изплашени от твоите закани,
	като го пак оставихме да се разлага,
	ний седнахме на хълма срещу вятъра
	вонята да избегнем — с ругатни
	един към друг отпъждахме съня
	от себе си и бодро се държахме.
	Така стояхме ние до часа,
	когато слънчевият кръг застана
	насред небето, пръскайки лъчи златисти.
	И изведнъж изви се бурен вихър,
	небесен бич, и с прах застла полята,
	обрули на дърветата листата
	и затъмни небето. Зажумели,
	ний чакахме да мине урагана,
	от боговете ни изпратен. И когато
	най-сетне той премина, ний съзряхме
	приведена над трупа таз девойка
	да плаче и нарежда, като птица
	намерила гнездото опустяло,
	без малките си, скъпи рожби.
	Намерила трупа оголен пак,
	с ридание кълнеше люто тя
	онез, които са разпръснали пръстта.
	Тогава на ръце донесе
	тя суха пръст и пак покри трупа.
	От меден съд кован поръси
	трикратно мъртвия. Не се възпротиви
	на стражите. За всичко
	си призна и нищо не укри.
	Признанието нейно бе за мен
	и радостно, и скръбно: че избегнах
	смъртта, се радвах, и скърбях — че тя,
	достойната за обич, е обречена.
	Но най е скъп на нас животът собствен.

	__КРЕОН__ _(към Антигона)_
	Ти защо така привела си глава,
	признаваш ли това, или отричаш?

	__АНТИГОНА__
	Направих го; далеч не се отричам.

	__КРЕОН__ _(към стража)_
	Свободен си, върви където щеш.
	От тебе падна всяка отговорност…
	А ти кажи, без много уговорки,
	накъсо: ти за мойто запрещение
	не знаеше ли?

	__АНТИГОНА__
	Знаех — да, как не?
	Навсякъде бе разгласено то.

	__КРЕОН__
	Тогаз,
	как дръзна ти да, го не зачетеш?

	__АНТИГОНА__
	Не забрани това ни Зевс, нито
	богинята на правдата*, живееща
	[* Богинята на правдата — Дика (Дике), дъщеря на Зевс и Темида.]
	сред богове подземни. И не мислех,
	че тъй са твоите заповеди силни,
	че смъртният могъл би да потъпче
	законите божествени, които,
	неписани, стоят незаличени:
	не са от днес те, нито пък от вчера,
	те вечни са — началото им кой ли знае?
	От страх на смъртен волята да скърша,
	не бих понесла наказание
	от боговете. А че ще умра,
	аз зная и без твоето решение.
	Не се страхувам да умра
	без време. Онзи, който като мен
	в злочестини живее, нима за него
	няма да е щастие смъртта?
	Съдбата, дето чака, не е грозна,
	но ако бях оставила без гроб
	трупа на своя брат едноутробен,
	би имало тогава за какво
	аз да скърбя, но не за мойта участ!
	Ти може би си мислиш, че
	безумно съм постъпила, но казвам;
	безумен е — безумна кой ме счита!

	__ХОР__
	На дъщерята в нрава упорит личи
	Едиповата упоритост; тя
	в нещастието не отстъпва.

	__КРЕОН__
	Знай, че коравите сърца
	най-лесно се пречупват; също както
	най-твърдото желязо, разкалено
	от огъня, ломи се и разпръсква.
	Аз зная как и конят вироглав
	се укротява с късичка юзда:
	за подчинените такава гордост
	не е прилична. И преди, когато
	престъпи моите заповеди още,
	тя дръзка се показа; но сега,
	като извърши свойто престъпление,
	се хвали с него и на смях го взема —
	това е втора дързост. Значи аз
	не ще съм мъж, а тя ще е — ако
	за свойто престъпление остане
	безнаказана. Дори да бъде
	сестрино ми чедо и рода
	най-близка — от съдба жестока пак
	не ще избегне, нито пък сестра й.
	В туй погребение аз подозирам,
	че съучастничка ще е сестра й.
	Повикайте я тук. По-рано я видях
	залисана, без памет, там във къщи.
	Душа, която в тъмнина
	кове потайни замисли, наяве
	издава се сама. Но ненавиждам
	онез, които — в зло изобличени —
	се мъчат за добро да го представят.

	__АНТИГОНА__
	От смърт за мен какво ли повече желаеш?
	__КРЕОН__
	О, нищо: с нея всичко аз постигам.

	__АНТИГОНА__
	Защо тогава още чакащ? О, как са
	противни твоите думи, и противни
	завинаги за мен ще бъдат, — както
	такива са и моите за теб.
	Каква ли слава по-добра бих имала
	от тази — своя брат да погреба?
	И всички тук, които днес ни слушат
	се биха съгласили с мен, ако страхът
	не бе сковал в мълчание устата.
	Тиранът е от всички най-честит —
	да върши и говори всичко има власт.

	__КРЕОН__
	От всичките чеда на Кадъм*, само
	[* Кадмейци, т.е. потомци на Кадъм, се наричали тиванците, по името на Кадъм, основателя на града.]
	ти единствена тъй мислиш.

	__АНТИГОНА__
	Не!
	Те също както мене мислят, но
	пред теб гласът им е сподавен.

	__КРЕОН__
	Ти —
	срам нямаш ли, защо не бъдеш като тях?

	__АНТИГОНА__
	Рода си да почиташ не е срам.

	__КРЕОН__
	Не беше ли твой роден брат и онзи,
	на бойното поле убит?

	__АНТИГОНА__
	Да, брат,
	роден от същите баща и майка.

	__КРЕОН__
	Защо тогава него безчестиш?

	__АНТИГОНА__
	Това не би го казал моят брат.

	__КРЕОН__
	Когато даже го сравниш с безчестния?

	__АНТИГОНА__
	Но не умря той негов роб, а брат.

	__КРЕОН__
	И враг на своя роден край — защитник
	чийто Етеокъл бе.

	__АНТИГОНА__
	Какво от туй!
	Законите в Аида са за всички.

	__КРЕОН__
	Престъпникът и праведният не са равни.

	__АНТИГОНА__
	При мъртвите това дали е тъй?!

	__КРЕОН__
	Врагът и мъртъв пак е враг.

	__АНТИГОНА__
	Но аз
	не съм родена за вражда,
	а за любов.

	__КРЕОН__
	Тогаз върви в Аида!
	И с жажда за любов там мъртъвците
	люби; аз няма да оставя —
	докато жив съм, мен жена да съди.

N	Влиза Исмена.

	__ХОР__
	Ето на прага Исмена,
	с сълзи горчиви оплаква
	своята бедна сестра,
	облак от скръб е засенчил
	нейното чисто лице;
	нейните бузи прекрасни
	в огън от сълзи пламтят.

	__КРЕОН__ _(към Исмена)_
	Ела, ехидно, в моите палати
	примъкваш се да пиеш мойта кръв.
	Не знаех аз, че крия две змии,
	два врага на престола мой. Ела
	и говори: признаваш ли,
	че си погребвала и ти
	трупа на Полиник,
	или ще се преструваш на невинна?

	__ИСМЕНА__
	Това направих аз. Ако сестра ми
	виновна се признава, заедно
	да споделя вината искам с нея.

	__АНТИГОНА__
	Не си ти в право да споделяш: ти
	отрече — твойта помощ нямах аз.

	__ИСМЕНА__
	В нещастие като те виждам, аз
	не се страхувам с теб да бъда.

	__АНТИГОНА__
	Аида знае само моите другари
	и сенките на мъртвите. Презирам
	на думи само който ме обича.

	__ИСМЕНА__
	Не ме презирай, сестро; заедно
	желая да умрем, когато вече
	изпълнила съм длъжността си към мъртвеца.

	__АНТИГОНА__
	Не си достойна с мене да умреш.
	Сама да съм в смъртта аз искам.

	__ИСМЕНА__
	Защо ми е без тебе тоз живот?

	__АНТИГОНА__
	Креон попитай: неговата воля
	тачиш ти.

	__ИСМЕНА__
	Каква ли полза имаш,
	Когато тъй ме унизяваш?

	__АНТИГОНА__
	Присмивам ти се, но със скръб голяма.

	__ИСМЕНА__
	С какво ли друго мога аз да ти помогна?

	__АНТИГОНА__
	За себе си грижи се: аз не ти завиждам
	И не желая твоето участие.

	__ИСМЕНА__
	Злочеста аз! Съдбата ти не мога
	да споделя!

	__АНТИГОНА__
	Избра си да живееш,
	аз пък — да умра.

	__ИСМЕНА__
	Не те ли молих аз…

	__АНТИГОНА__
	За мъдра ти се мислеше, ала такава
	съм аз — пред тези, що ги няма вече.

	__ИСМЕНА__
	Но ние с теб сме заедно виновни.

	__АНТИГОНА__:
	Живей, отдавна вече аз съм мъртва,
	обичана единствено от мъртви.

	__КРЕОН__
	И двете са безумни, виждам аз:
	едната е така родена, другата
	сега изгубва своя разум.

	__ИСМЕНА__
	Душата се променя от страдание
	и всичко е така нетрайно.

	__КРЕОН__ _(насмешливо)_
	Поне у теб — как инак би желала
	да споделиш на лошите съдбата!

	__ИСМЕНА__
	Как бих могла без нея да живея?
	__КРЕОН__
	Не говори за нея:
	сред живите я няма вече.

	__ИСМЕНА__
	Как? Уби
	невестата на своя син?

	__КРЕОН__
	Достатъчно
	жени и други има: за орача
	безкрайни са нивята плодородни.

	__ИСМЕНА__
	Девойка като нея няма друга.

	__КРЕОН__
	За своя син не искам аз такава
	жена порочна.

	__АНТИГОНА__
	Мили мой, Хемоне!
	Как те безчести самият твой баща!

	__КРЕОН__
	О, махай се, не искам аз да чувам
	за тебе и за твоята любов!

	__ХОР__
	Ще разделиш ли своя син
	от таз, която той обича?

	__КРЕОН__
	Смъртта ще ги разлъчи.

	__ИСМЕНА__
	Ще умре —
	спасение за нея няма!

	__КРЕОН__
	Тя ще умре — за теб, за мен, за всички!
	От тук ги изведете, роби,
	в затвора ги добре пазете —
	не трябва да ги виждат, нито да излизат,
	защото всеки гледа да избяга,
	когато мечът е увиснал над главата.

N	Робите отвеждат Исмена и Антигона.



>	Втори стазим

	__ХОР__

#	Първа строфа

	Щастливци са, които нещастие не знаят!
	Горко на тез, които ги постигне
	проклятие от боговете — бедата
	от род на род ще се предава.
	Гонени от бурите тракийски
	сред тъмните подводни бездни,
	надигат се вълни, изравят пясък черен
	и с рев засипват бреговете с него.


#	Първа антистрофа

	Още отколе в дома Лабдакидов*
	[* _… в дома Лабдакидов…_ — от името на Лабдак, цар на Тива, внук на Кадъм. Софокъл споделя възгледа за родовото проклятие, което споделя не само непосредственият извършител на престъпно деяние, но и лично невинните негови потомци.]
	всекиго стига нещастие грозно —
	първия прадед и сетния внук.
	Бог ги безжалостен гони и отдих не дава.
	Само един от дома на Едип
	крехка си вяра опази;
	грее сега тя
	с лъчи от надежда… Но вече и тебе
	с кървавий сърп те поженват, о, жертво.


#	Втора строфа

	Може ли човешка гордост,
	Зевсе Гръмовержец,
	твойта мощ да надделее?
	Ти един се не поддаваш
	на съня, що все оборва
	на времето потока:
	вечно млад и вечно силен,
	на Олимп светлосияен
	с вечен блясък ти сияеш!
	Ние — бедни, слаби
	и преди, и днес,
	и утре — под властта сме
	на един закон:
	с него непричастно
	няма нищо, нищо!


#	Втора антистрофа

	О, примамлива надежда —
	майка на тъги —
	ни увлича, като слъгва
	лекокрилите желания,
	и неопитните води
	към смъртта, когато мислят,
	че отиват те към слава
	и словата на мъдреца
	вечно паметни остават:
	бог кога желае
	злото на човека,
	то му се представя
	за добро —
	тогаз спасение
	няма от погибел.



>	Трети епизод

N	Отдалеч се показва Хемон.

	__ХОР__
	Царю, ето го Хемон,
	твоят син последен.
	Той дали не иде
	в скръб за Антигона,
	негова невяста,
	да оплаква свойто брачно,
	изгубено ложе?

	__КРЕОН__
	И без гадател ние по-добре
	ще го узнаем. Сетната присъда
	след като чу за своята невяста,
	ти с гняв ли дойде, синко, при баща си?
	Или каквото ний да сме решили,
	за тебе пак ще бъдем драги?

	__ХЕМОН__
	Татко,
	аз твой съм. Твоите праведни съвети
	ме ръководят, аз по тях и следвам.
	Какъв по-ценен брак за мен от онзи,
	във който ти си мой наставник.


	__КРЕОН__
	Тъй,
	мой синко, трябва всякога да мислиш,
	пред всичко имай бащината воля.
	Ако възнасят хората молби
	към боговете за чада послушни,
	то то е на врага да въздадат те
	за злото зло, и също кат баща си
	приятел с почест да посрещат.
	А онзи, който в своите чада
	поддръжка няма, за него
	ще рекат, че е обречен
	на мъки и на присмехи от враговете.
	Пази, мой синко, своя разум от
	съблазни женски, и помни: жената,
	с коя живот и ложе ще делиш,
	щом зла е, то и нейните обятия
	противни са. Каква по-лоша язва
	от зъл другар — и от такваз девойка,
	като от враг ти отвърни се; нека
	в Аида дири тя съпруг достоен,
	той като тя, една от целий град,
	на мойта заповед не подчини се.
	Но пред града лъжец
	не ще да бъда аз: тя ще умре!
	И нека моли се на Зевса, покровител
	на родството; защото, ако аз
	във своя дом нехайство не прощавам,
	то още повече не бих простил на чужди.
	В дома си който е добър, в града
	за справедлив почита се. Но онзи,
	законите престъпно който тъпче
	и над властта налага свойта воля,
	да не очаква моята похвала.
	Държавният глава, щом е избран,
	за всяко нещо трябва да се слуша:
	в голямо, в малко, в право и в неправо,
	и тоз избраник, казвам го направо,
	от своя дълг не ще се отклони;
	сред вихъра на битките безстрашен
	и мъжествен ще стои на своя пост,
	като на стража пред честта и верността.
	От безначалието няма по-ужасно:
	то заразява градове, съсипва
	къщи. Разпръсква в бой войски! Една
	покорността народите спасява,
	реда поддържа с разум и пред
	женските омаи не отстъпва.
	Ако ще паднеш, като мъж падни,
	и от жена по-слаб не се показвай.

	__ХОР__
	Ако ума ни старост не е взела,
	то струват ни се твоите думи прави.

	__ХЕМОН__
	От всичките блага, които боговете
	са ни дали, разумът най-висш е, татко!
	Не знам, нито пък мога аз да кажа,
	че ти не казваш право: но дали,
	в подобен случай всякога гласът
	на другите не е по-прав? И аз
	съм в положение да зная повече
	какво за теб говорят или правят,
	и връз кого се хули сипят. Твойто
	присъствие на всички вдъхва страх,
	пред теб не смее никой да изкаже
	за тебе думи неприятни. Но
	аз чувам как потайно из града
	окайват на девойката съдбата —
	и за постъпка славна как безславно
	умира най-достойна от жените.
	Нима онази, своя брат убит
	в сражение без гроб що не остави
	на псета и на хищни птици плячка,
	по-бляскава награда не заслужава?
	Такваз потайна носи се мълва.
	За мене, татко, скъпа преди всичко
	е честта ти. Наистина, каква
	чест по-достойна има за чедата
	от щастието бащино, тъй както
	и теглото за него? Затова,
	ти не мисли, че само твоите думи
	са истинни — а другото лъжа е.
	Знай, разумен който сам се мисли
	и отрицава у другите
	език и знания, той сам е пуст.
	И даже на`й мъдрец да е човек,
	не срам е още нещо да научи,
	пред истината да не е упорен…
	Виж тези гъвкави дървета над брега,
	когато буйният порой ги налети —
	привеждат се и скланят своите вейки;
	онез, що се възправят непреклонно,
	изтръгнати от корен често биват.
	И лодката с разперени платна,
	която срещу вятъра върви,
	подмятат я, разбиват я вълните.
	Смири гнева си, отстъпи! Макар
	и млад, бих могъл свойто мнение
	да кажа: най-доброто е човек
	да знае всичко; но понеже
	обикновено тъй не е, добре е
	ако се вслушваме и в чуждите съвети.

	__ХОР__
	О, царю! Ако говори вярно той,
	послушай го. И ти баща си слушай.
	И двамата говорите добре.

	__КРЕОН__
	На тез години аз нима ще вземам
	от децата ум?

	__ХЕМОН__
	Та какво от туй?
	Не възрастта се гледа, а делата.

	__КРЕОН__
	Престъпните дела ли да почитам?

	__ХЕМОН__
	Не казвам аз да се въздава почит
	на злините.

	__КРЕОН__
	А нима не страда тя
	от болестта на злото?

	__ХЕМОН__
	Инак мислят
	тиванците, съгражданите всички.

	__КРЕОН__
	Градът на мен не е ли подчинен?

	__ХЕМОН__
	Ти заговори сам като дете.

	__КРЕОН__
	Над таз земя не съм ли аз властител?

	__ХЕМОН__
	Принадлежи свободната земя
	на всички.

	__КРЕОН__
	Как, нима градът не е
	на онзи, който има власт над него?

	__ХЕМОН__
	О, как чудесно би царувал ти
	над пустата земя!


	__КРЕОН__ _(насмешливо)_
	Как храбро той
	воюва за жена!

	__ХЕМОН__
	Когато сам си ти като жена,
	за тебе трябва да се грижа.

	__КРЕОН__
	Как?
	Въставаш ти, негодник, връз баща си?

	__ХЕМОН__
	Грешиш ти против правдата.

	__КРЕОН__
	Греша,
	защото искам уважение
	на свойта власт?

	__ХЕМОН__
	Грешиш, когато ти
	божествений закон не уважаваш.

	__КРЕОН__
	О, слабодушний робе на жена!

	__ХЕМОН__
	Но роб на низки чувства аз не съм.

	__КРЕОН__
	Нима не са за нея всички твои думи?

	__ХЕМОН__
	За твойта чест, за мене и за всички
	подземни богове.

	__КРЕОН__
	Жена — не се
	надявай да я имаш вече ти.

	__ХЕМОН__
	Когато тя умре — и друг със нея
	ще умре.

	__КРЕОН__
	Ти смееш да заплашваш!

	__ХЕМОН__
	Безумни думи само гдето има.
	Защо да те заплашвам?

	__КРЕОН__
	Знай, за думите си
	ще се каеш, и безумни сам
	ще наречеш.

	__ХЕМОН__
	Нарекъл бих те аз
	безразумен, баща да ми не беше.

	__КРЕОН__
	Роб на жена, да хулиш престани!

	__ХЕМОН__
	Говориш ти, а отговор не искаш.

	__КРЕОН__
	Нали така? Тогава знай, кълна се
	в Олимп: не радост тебе те очаква
	за твоите хули. Доведете тук
	престъпницата горда — пред очите
	на нейния жених тя да умре.

	__ХЕМОН__
	Не, само не пред мене. Няма тя
	в мое присъствие да умре:
	очите ти не ще ме видят вече.
	Безумствай, но само пред онези,
	които искат да те слушат.

N	Излиза.

	__ХОР__
	Царю,
	излезе гневен той. А безнадеждност
	в едно сърце тъй младо вдъхва страх.

	__КРЕОН__
	Да прави щото иска; и да може
	повече, отколкото на смъртните е позволено,
	пак няма той от смърт да ги спаси!

	__ХОР__
	Нима и двете мислиш да погубиш?

	__КРЕОН__
	Ти имаш право: няма да погубя
	оназ, която до трупа се не докосна.

	__ХОР__
	За другата каква смърт отреди?

	__КРЕОН__
	Аз ще поръчам да я отведат
	в пустинята, където
	човешки крак не стъпва. Жива там
	ще я заровя в пещера подземна;
	ще й оставя само толкова храна, та
	смъртта й да не оскверни града ни.

N	Излиза.



>	Трети стазим

	__ХОР__

#	Строфа

	Ерос, бог непобедим!
	Ти, що властваш над всички
	земни властелини, който
	нежните ланити пазиш
	и на всякоя девойка;
	ти, морета що прелиташ,
	и в свърталищата влизаш
	на самотните сираци,
	от теб никой не избягва —
	ни безсмъртен, ни човек.
	И безумство обладава
	победените от тебе.


#	Антистрофа

	Ти увличаш във неправда
	праведни сърца, за тяхна
	пагуба и грозна чест;
	в мирните семейства носиш
	крамоли и разпри. Само
	погледа невинен на девойка
	под отпуснати ресници
	над законите най-святи
	и божествени сияе —
	а над нас богиня
	Афродита, вечно млада
	за препятствия световни
	никакви не ще да знае.



>	Четвърти епизод

N	Отдалеч се появява Антигона, водена от стража.

	__ХОР__
	Волята на царя днешна
	тук пред гледката печална,
	аз самият наруших.
	Как сълзите си да скрия,
	като виждам да отива
	Антигона в тоя час
	не към брачен одър драг,
	а към мъртвите покои.


#	Първа строфа

	__АНТИГОНА__
	Гледайте, граждани, днес за последен
	път аз пътувам и гледам последно
	светлия вечерен свят.
	Слънцето няма аз вече да видя:
	води ме мрачний Аид неотстъпно
	на Ахерон* към брега.
	[* Ахерон — една от реките в подземното царство.]
	На Хименея* честта ми убегна,
	[* Хименей — син на бог Аполон и музата Калиопа, божество — олицетворение на сватбената песен.]
	сватбена песен аз няма да чуя —
	мой е съпруг Ахерон.

	__ХОР__
	Вечна слава ти постигна,
	и при мъртвите отиваш
	не отвлечена от болест,
	ни пронизана от вражи меч,
	а единствена от всички живи
	волна, жива и свободна
	в Аида ти отиваш,
	със деня, при младини.


#	Първа антистрофа

	__АНТИГОНА__
	Там на високия връх на Сипила,
	в камък превърна скръбта Ниобея*:
	[* Ниоба (Ниобея) — дъщеря на фригийския цар Тантал. Била горда със своите четиринадесет деца и не скривала гордостта си пред Латона, която родила само Аполон и Артемида. Аполон и Артемида отмъстили на Ниоба, като убили всичките й синове и дъщери. Самата Ниоба боговете превърнали в плачещ камък.]
	като листа от бръшлян,
	около нея нараснаха камъни…
	сняг я затрупва и дъжд я облива,
	тя неподвижно стои —
	лее в безмълвие сълзи поройни…
	— Днес и за мене приготви съдбата
	подобна на нейната смърт.

	__ХОР__
	Тя богиня бе родена,
	а пък ний сме смъртни рожби,
	человечески чада;
	но на онзи, що умира,
	всякога е позволено
	с богове да се равни.


#	Втора строфа

	__АНТИГОНА__
	Смейте се вие… Защо ме, нещастна,
	вий оскърбявате? Още съм жива,
	с волята божия аз.
	Извор диркейски, честити граждани,
	Тива прекрасна с безброй колесници,
	вий сте свидетели как
	неоплакана аз от другарки —
	невинна отивам в земята,
	в новоизровений гроб;
	и в тоз нечуван гроб
	сама ще остана аз,
	ни мъртва между мъртви,
	ни жива сред живи.

	__ХОР__
	С гордост устреми се
	ти на справедливостта
	към блесналия трон.
	Чадо, ти защо се
	спря, разколебана?
	Види се, изкупваш
	бащин някой грях!


#	Втора антистрофа

	__АНТИГОНА__
	С вашите думи разравяте вие
	в мойта душа най-горчивите рани;
	о, не напомняйте вий
	за злата съдба на баща ми,
	грозната чест на дома Лабдакидов,
	и пагубния му брак,
	майка и син, що на ложе престъпно
	сведе, та мене родиха — безбрачна
	днес да отида при тях.
	Братко мой, и твоят
	съюз бе нещастен*
	[* Антигона смята за причина за своята смърт брака на Полиник. Полиник се оженил за дъщерята на аргоския цар Адраст. Последица от този брак е участието му в похода срещу Тива и неговата смърт. Смъртта на Полиник задължава Антигона да изпълни „свещения дълг“ — погребението на мъртвия брат. Тя изпълнява дълга си, но е осъдена на смърт.]
	и умря ти напразно,
	моите дни покосил.

	__ХОР__
	То е благочестие
	мъртвите да тачиш;
	но онез, що власт
	имат — на властта им
	ти бъди покорна…
	Само твоята гордост
	те погубва днес.

	__АНТИГОНА__
	Сетен път пътувам днес
	без другари и безбрачна,
	неоплакана от никой.
	Няма веч да видя, клета,
	слънчевия лик свещен!
	Няма с сълзи на очи
	никой мен да пожалее.

N	Креон излиза от двореца.

	__КРЕОН__
	Вие знайте ли — с стенание и плач
	престъпникът да може си помага,
	той нивга няма да ги прекрати.
	Водете я тогава вий по-скоро,
	и както ви казах, я затворете
	в подземната тъмница, и сама
	я оставете тамо да умре,
	или ако тя трябва да умре,
	заровена в гроб, жива да остане.

	__АНТИГОНА__
	О, гроб подземен, вечен мой приют,
	чертог мой брачен! Там отивам аз,
	где сенки толкоз мили зарад мен
	прибрала е при себе Персефона*!
	[* Персефона — богиня на плодородието; царица на подземния свят и на сенките на мъртвите, дъщеря Зевс и Деметра.]
	Днес слизам аз, последна между тях
	и най-злочеста, но в сърце с надежда,
	че там ще ме посрещнете със радост
	ти, татко мой, и нежна моя майко,
	и мили братко. С молитви аз,
	след вашта смърт телата ви обмивах,
	със почит ви редях и възлияния
	извършвах аз над гробовете ваши;
	а днес на смърт отивам аз, защото
	на Полиник тялото погребах.
	Това не бих направила за свойте
	чада, ако сама била бих майка,
	нито за своя мъж, като съпруга,
	щях да постъпя против вашта воля,
	о, граждани. А пък защо ли?
	Мъртъв мъж бих заменила с друг,
	и с други бих добила пак деца,
	да бяха те умрели — ала брат,
	кой би ми брата дал, когато
	и майка ми отиде, и баща ми
	там, откъдето няма връщане назад?
	Теб най-вече почитах, и затова
	осъди ме жестоко, мили мой.
	Той днес на робите поръча
	във гроб да ме насила отвлекат
	бездетна и незнаеща любов,
	на сладости съпружески незнайна,
	на майчината радост чужда.
	Злочеста, без другари, както виждаш,
	отива в гроба твоята сестра,
	отива жива между мъртъвците.
	Какъв закон божествен не зачетох?
	Злочеста аз, защо ли вдигам поглед
	към боговете? И кого от тях
	за помощ викам? Гина си безчестна,
	макар че там въздадох благочестие!
	Ако ли волята на боговете
	е в мнението общо — то тогава
	признавам се страдающа виновно;
	ако ли пък са моите съдии
	виновни — там не бих желала аз
	от мене по-ужасно да страдаят!

	__ХОР__
	Все тези бурни чувства
	душата й вълнуват.

	__КРЕОН__ _(към стражите)_
	Да не докара сълзи тази буря
	на тези, що се бавят да я водят!

	__АНТИГОНА__
	Тези думи бърз вестител на смъртта са.


	__КРЕОН__ _(към хора)_
	Напразно ти се не надявай; няма
	тя от смъртта да се спаси.

	__АНТИГОНА__
	Умирам,
	о, бащин дом, о, родни богове!
	Свърши се всичко вече.
	Стареи тивански, вижте как
	последна от дома
	на ваший цар върви на смърт
	за свойто благочестие.

N	Стражите извеждат Антигона.



>	Четвърти стазим

	__ХОР__

#	Първа антистрофа

	Така от небесния свят бе лишена
	Даная* във медна тъмница:
	[* Даная — дъщеря на аргоския цар Акризий. На Акризий било предсказано, че ще умре от ръката на своя внук, който ще му роди Даная. Затова той я затворил в медна кула. Но Зевс проникнал при нея във вид на златен дъжд. Даная родила от него героя Персей, който убил дядо си.]
	макар че от славна рода, тя загина
	в гробница подобна запряна.
	При все че и Зевс сам при нея низхожда
	любовно, в дъжд златен превърнат,
	грозна е, мощна, съдбата:
	ни богатство, ни твърдини,
	ни войска, нито в морето
	черни кораби люляни
	не избавят, не спасяват!


#	Втора антистрофа

	Така Дионис в пещерата затвори
	Дриантовий син* непокорен,
	[* Има се предвид Ликург, син на Дриант, митичен цар на тракийското племе едони. Той се възпротивил на въвеждането на култа към Бакх в своята страна, разгонил спътничките на бога — вакханките, а него хвърлил в морето. Наредил да изсекат всички лози. Бакх наказал със слепота Ликург, който посякъл своя син, защото го помислил за лоза.]
	едонския цар, за безумна му гордост;
	тъй всяко безумство изчезва:
	пред силата божия гневът се смирява
	в безсилната гръд человешка.
	Той се разкая, че Бакхус
	оскърби с горди думи;
	от вакханките, че грабна
	факлите и наскърби
	музите, богини нежни.


#	Втора строфа

	Там, гдето се виждат скалите Киански,
	от бурно море разделени,
	на Босфорски бряг Салмидес, непристъпен
	там властва Арес, безпощадния.
	Нечакана смърт и ужасна постигна
	двоица Финееви сина:
	мащеха злобна извади
	очите им там със вретено
	и своите ръце с кръв обагри.
	Тъй в миг и навеки угасна
	божия свят зарад тях.*
	[* Хорът има предвид историята на Клеопатра, дъщеря на се верния вятър Борей, и нейните синове. Клеопатра била омъжена за Финей, цар на тракийския град Салмидес. Родила му двама сина — Плексип и Пандион. По-късно Финей за оженил за Идея и хвърлял Клеопатра в тъмница. Според една версия на преданието той сам, подбуден от Идея, ослепил синовете си. Според друга, която приема и Софокъл, Идея избола очите на Плексип и Пандион със совалка.]


#	Втора антистрофа

	Нещастници, в скърби оплакваха там
	съдбата на своята майка,
	от древния царствен род Ерехтеев*;
	[* Ерихтей (или Ерихтоний) — древен атически герой, цар на Атина, син на Хефест и Гея.]
	Борей* в пещерите далечни
	[* Борей — бог на северния вятър.]
	я нея отхрани, отгледа грижовно
	и с своите бури погубва.
	От вихрен кон по-бърза
	тя побягна в горите
	непристъпни, — но и там
	нея Парките* стигнаха,
	[* Парки — латинското наименование на мойрите, трите сестри старици, дъщери на Нощта и богини на съдбата]
	както всички ни, мое чедо.



>	Пети епизод

N	Влиза прорицателят Тирезий, воден от дете.

	__ТИРЕЗИЙ__
	Старей тивански, ний вървиме двама.
	Но гледа сал единият от нас:
	че слепият не може без водач.

	__КРЕОН__
	Що има ново, драги ми Тирезий?

	__ТИРЕЗИЙ__
	Ще ти обадя: само слушай ти.

	__КРЕОН__
	Не съм отхвърлял твоите съвети,
	поне до днес.

	__ТИРЕЗИЙ__
	До днес честито
	държавния ни кораб управляваш.

	__КРЕОН__
	И много аз на теб дължа.

	__ТИРЕЗИЙ__
	Но знай,
	че твойто щастие бедата застрашава.

	__КРЕОН__
	Що има? Твоите думи ме смущават.

	__ТИРЕЗИЙ__
	Ще разбереш ти всичко, щом ти кажа
	предвестите на моето изкуство.
	Аз бях в свърталището, гдето
	предвестниците-птици се събират,
	и чух зловещ и гневен писък — с крила
	една се с друга биеха и скубеха
	те яростно там свойта перушина.
	Обзет от ужас, мъртвите от тях
	на жертвеника турих аз — и пламък
	не се въззе над него; разтопена
	маста им се изкапа в пепелта,
	с цвъртение и дим. И злъч се пръсна
	по въздуха: оголените кости
	разтлеяха. Това са предвещания
	зловещи — тях каза ми ги отрокът:
	той води мен, а аз народа водя.
	О, царю, знай — за твоята присъда
	тез ужаси града ни сполетяха.
	По храмове, по домове, навред
	разнесоха месата на убития
	Едипов син и птиците, и псетата.
	И затова ни нашите молитви,
	ни жертви боговете ни приемат,
	ни жертвен дим. И благовестен звук
	не дават вече птиците, напити
	с кръв от тялото на падналия мъж.
	Мисли за туй, мой синко! Всички ний
	грешим — така на смъртните е отредено.
	Ала сгрешилия човек не е безумен,
	нито нещастен — ако напразно
	не упорства, и се покае за греха си;
	упорството невежество показва.
	Към мъртвия бъди ти милостив,
	на падналия не мъсти. Каква ли слава
	над мъртвия да се погавриш, синко?
	А да послушаш благ един съвет
	приятно е, щом полза носи той.

	__КРЕОН__
	О, старче, аз единствен съм целта
	против когото в сговор мятате
	стрели. Сами гадателите мен
	не пощадиха; моите роднини
	на врага ме продадоха с измяна…
	О, радвайте се, сбирайте имот,
	индийско злато и янтар от Сарди*;
	[* _… индийско злато и янтар от Сарди…_ — в древността Индия била прочута с несметните си богатства; Сарди е столицата на Лидия, царството на баснословно богатия Крез.]
	но чрез това вий няма да сдобиете
	гроб за трупа. Не, дори орлите
	Зевсови да отнесат от
	кървавата плячка на трупа до неговия трон,
	не се боя от таз нечистота
	и няма да позволя погребение;
	защото знам, че с нищо боговете
	да оскверни не може человек.
	Най-хитрият от смъртните, Тирезий,
	на срамно се падение излага.
	С подкупна цел кога се предаде,
	на недостойни и лъжливи думи.

	__ТИРЕЗИЙ__
	Уви! Разбира ли, замисля ли се някой…

	__КРЕОН__
	Как? Какво
	тез твои празни думи означават?

	__ТИРЕЗИЙ__
	… какво съкровище е разумът
	за всички.

	__КРЕОН__
	Това е вярно.
	Както и че безразсъдството е висше зло.

	__ТИРЕЗИЙ__
	Това е злото, в теб което дреме.

	__КРЕОН__
	Не искам аз с обида да отвръщам,
	гадателю, на теб.

	__ТИРЕЗИЙ__
	Но правиш го. Пророческите думи
	нали сам ти подкупни назова?

	__КРЕОН__
	Гадателите за пари са жадни.

	__ТИРЕЗИЙ__
	А всичките тирани пък обичат
	безчестно да печелят.

	__КРЕОН__
	Ти знаеш ли, така като говориш,
	че си пред своите господари?

	__ТИРЕЗИЙ__
	Знам
	кому дължиш, че ти спаси града!

	__КРЕОН__
	Изкусен си гадател, но другар
	и на лъжата.

	__ТИРЕЗИЙ__
	С това ще ме принудиш
	да изкажа тайната, в душата ми
	запазена до днес.

	__КРЕОН__
	Говори.
	Но подкупът чрез твоите слова
	да не говори.

	__ТИРЕЗИЙ__
	Мислиш ли, че аз до днес
	съм само лъгал?

	__КРЕОН__
	Не ще разклатиш моето решение.

	__ТИРЕЗИЙ__
	Тогава знай: не много пъти още
	на слънцето кръгът ще се обърне,
	и смърт един от твоите любими,
	ще покоси — отмъщение ще бъде
	туй от онез, кои ги няма вече.
	Защото хвърли във Аида ти
	обречената на живот душа
	и я зарови жива в гроб; защото
	мъртвеца от приют лиши последен,
	обезчести трупа му; извърши
	онова, което не е властен
	ни човек, ни бог да го направи;
	за наказание, грозните Еринии*,
	[* Еринии — богини на възмездието, обитателки на подземния свят.]
	Аида и небето що владеят,
	час сгоден пазят да ти отмъстят
	и мъки мъките ще следват.
	Сега ще назовеш ли пак подкупни
	пророческите думи? Близо час е
	и ще изпълнят твоя дом стенания
	и плач. Ще се надигнат градове,
	в които пси и птици са развлекли
	от трупа непогребани меса
	и с неговия дух са осквернили
	домашните огнища. А стрелите,
	събудени от твоите поругания,
	аз гневно мятам в твоето сърце:
	ръката ми е вярна и летят
	те пряко към целта — за теб
	отърване няма!… У дома
	да си вървим, дете, и нека той
	на младите да вади своя гняв;
	да си вървим по-скоро: ще научи
	как пред съдбата гордостта си ще смири.

N	Излиза.

	__ХОР__
	О, царю, гневен си замина той,
	като остави грозни предсказания!
	А откогато времето мени
	от черна бяла моята коса,
	не помня той лъжовно предсказание
	да е изричал.

	__КРЕОН__
	Както ти, уви,
	знам това и аз. И сърцето ми
	в смущение трепери — да отстъпя
	боя се, а да следвам — още повече!

	__ХОР__
	Креон, Менойкеев син, бъди разумен.

	__КРЕОН__
	Какво да правя? Казвай, аз ще слушам.

	__ХОР__
	Невинната от гибел избави,
	и за мъртвеца гроб създай.

	__КРЕОН__
	Да отстъпя,
	съветваш ме, уви, и аз прекланям:
	необходимост на това ме кара.

	__ХОР__
	Побързай, и заради себе си
	за тях се погрижи.

	__КРЕОН__
	Ето ме, отивам.
	По-бързо, роби, тичайте насам,
	и вие, с търнокопите, по-скоро
	побързайте към хълма там, отдалечен,
	самичък аз в тъмница я затворих
	и своята присъда сам отменям,
	като й връщам свободата. Кой знае
	дали най-мъдро е да се живее
	като пазител на престижа на закона.



>	Пети стазим

	__ХОР__

#	Първа строфа

	Ти, под много имена*
	[* _… под много имена / когото всички славят…_ — има се предвид Дионис, който наистина имал много имена и прозвища: Бромий, Евий, Якх, Дитирамб, Бакх (Бакхус) и др.]
	когото всички славят — гордост
	на кадмейската девица*,
	[* _… кадмейската девица_ — Семела, дъщеря на Кадъм и майка на Бакх.]
	син на Зевса Гръмовержец,
	Дионисий, покровител
	на полята италийски,
	на долини елевзийски,
	за Деметрини* тайнства
	[* Деметра — богиня на плодородието и земеделието, покровителка на брака. Дъщеря на Кронос и Рея.]
	гдето идват вси народи, —
	Бакхус, в Тива що живееш,
	родината на вакханки.
	Над Исменовия извор,
	тамо, где посени бяха
	драконските грозни зъби.*
	[* _… тамо, где посени бяха / драконските грозни зъби_ — според легендата Кадъм, основателят на Тива, трябвало да се бори с един дракон. Кадъм убил дракона и следвайки съвет на Атина, заровил зъбите му в земята. От драконовите зъби израсли първите жители на Тива.]


#	Първа антистрофа

	Бакхус, който там седиш
	със сияен ореол
	на скалата двоевърха*,
	[* _… скалата двоевърха_ — планината Парнас, където се намирала Корикската пещера. Пещерата била обитавана от нимфи, които участвали във вакхическите празненства.]
	във вакхически игри
	корикийските нимфи бродят
	покрай извора касталски;
	ти, що от гората Низа,
	със бръшлян зелен обвита
	и обкичена с лозя,
	слизаш с хор свещени химни
	долу в улици тивански,
	град от тебе най-обичан,
	заедно със свойта майка,
	поразена от гърма.


#	Втора строфа

	Днес, когато градът страда
	от жестоко зло, ела,
	като минеш склонове парнаски,
	чрез вълните морски, чрез проливи,
	в спасителен бяг.


#	Втора антистрофа

	Ти, водач на хора звезден,
	със възторжения сонм
	деви Бакха славещи всенощно
	с песни, с танци — бог всерадостен,
	ела при нас!



>	Екзод

N	Влиза вестител.

	__ВЕСТИТЕЛ__
	Съграждани на Кадма, Амфиона*,
	[* Амфион — син на Зевс и Антиопа. Заедно с брата си близнак Зет построили крепостта на Тива.]
	живущи в светлите чертози,
	на смъртните животът е такъв,
	че аз не мога, той догдето трае,
	да го възхвалям, ни пък укорявам:
	защото по прищявка на съдбата
	към щастие той ту ни възвишава,
	ту пак в нещастие низвергва. Няма
	гадател, който би ни предвещал
	каква съдба ни в бъдеще очаква.
	Креон, града от гибел що спаси,
	и с власт дарен, за завист бе достоен.
	А днеска всичко в прах изчезна. Живи
	са мъртъвци за мен онез, които
	на щастието радостта изгубват
	завинаги. Богатство и величие,
	и сила имай: липсва ли ти радост,
	каквато имаш — всичко сянка е от дим.

	__ХОР__
	Каква ти вест нещастна носиш пак
	за царя наш?

	__ВЕСТИТЕЛ__
	Умряха вече те,
	а за смъртта виновникът е жив.

	__ХОР__
	Виновен кой е, мъртвите кои са?
	Ти отговори.

	__ВЕСТИТЕЛ__
	Хемон го няма вече: той умря
	от своята ръка.

	__ХОР__
	От своята ли,
	или от ръката на баща си?

	__ВЕСТИТЕЛ__
	Сам
	той с ръката си се умъртви,
	в гняв към баща си, заради смъртта
	на Антигона.

	__ХОР__
	Сбъдват се, уви,
	на стареца пророческите думи.

	__ВЕСТИТЕЛ__
	Щом това се сбъдна, и за друго
	вече трябва да се мисли.

	__ХОР__
	Виждам аз
	да иде тук злочеста Евридика,
	жената на Креон. За своя син
	дали е чула тя, или случайно
	из своите чертози е излязла?

N	Влиза Евридика.

	__ЕВРИДИКА__
	Съграждани, чух разговора ви,
	когато аз из храма на Палада
	излизах. Тъкмо портите отварях,
	когато за семейното нещастие
	вест до слуха ми долетя. В несвяст
	аз паднах на слугините в ръцете.
	Каквато ще да бъде тази вест,
	подробно вий кажете ми я пак.
	Достатъчно съм патила и мога
	да изслушам всичко.

	__ВЕСТИТЕЛ__
	Всичко ще ти кажа,
	царице, нищо да укрия няма.
	Защо да лъжа, когато подир миг
	ти правдата ужасна ще узнаеш,
	и по-ужасна още след измама.
	Съпруга ти аз придружавах горе
	чак до високий хълм, на Полиника
	где тлей трупът, от псета разпокъсан.
	След като се молихме ний там на
	Хеката* и Плутон** да притъпят
	[* Хеката — богиня на подземния свят, магьосница с власт над тайнствените природни сили, господарка на душите, които напускат тялото.]
	[** Плутон (Аид, Хадес) — бог на подземното царство.]
	гнева си, и на трупа останките
	обмихме, съчки току-що набрани
	накладохме и трупа изгорихме
	над тях, и там издигнахме му гроб
	от родна пръст — а после в брачний трем
	на младата невяста под земята
	побързахме, там гдето ни Плутон
	очакваше. Един от нас дочу
	изпод земята вик сподавен. Той
	побърза на Креона да обади.
	Креон се спря пред пещерата там
	й чу плачевни думи: „О, злочестйй аз!“
	Покъртено, с въздишка промълви:
	„Не е ли туй най-грозното“ нещастие,
	което си приготвих сам? Достигна
	до слуха ми гласът на моя син.
	По-скоро вий, що идете след мен?
	При пещерата тичайте и вижте;
	като свалите плочата надгробна:
	Хемон това дали е, или аз
	от боговете съм измамен. Бързо
	изпълнихме ний неговите думи.
	И в пещерната глъбина видяхме
	обесената Антигона да виси
	на тънка връв от своите одежди.
	В обятията си трупа прегърнал,
	оплакваше той своята невяста
	без време тъй отвлечена в Аида,
	жестокостта си бащина, и своя
	брак злочест. Креон, като видя
	сина си, до него приближи:
	„Нещастнико, къде си? Какво направи ти;
	и на каква съдба си се обрекъл?
	Излез оттука, моля те излез!“
	Но мълком той в баща си впери поглед
	с презрение и своя меч двуостър
	измъкна. Царят плахо от удара
	се отклони и вън избяга. Гневен,
	нещастният, тогава своя меч
	към себе си обърна — и прониза
	гърдите си: но още във съзнание
	прегърна той с треперещи ръце
	трупа на свойта мила — тежко дишащ,
	опръска той с горещата си кръв
	на Антигона бледните ланити.
	При трупа падна труп. Тъй стана
	в чертога на Плутона брака им
	злочест: разбрахме всички, че прибързаността
	най-пагубна от всичките злини е.

N	Евридика бързо излиза.

	__ХОР__
	Що значи туй? Царицата изчезна,
	без да пророни дума.

	__ВЕСТИТЕЛ__
	Смутен и аз съм. Ще ми се да вярвам,
	че тя избяга в нашето присъствие
	да не оплаква своя син злочест;
	но вътре, тя в палатите отиде,
	с робините си да оплаква
	семейната беда. За жена
	тъй мъдра няма що да се боим.

	__ХОР__
	Не зная… Но в беда еднакъв
	знак недобър е както безутешния им плач,
	така и мрачното безмълвие.

	__ВЕСТИТЕЛ__
	В палатите ще се промъкна аз,
	и ще узная дали в душата си тя
	не таи нещо пагубно за себе.
	Ти имаш право, че мълчанието
	понякога е по-злокобно.

N	Вестителят излиза.

	__ХОР__
	Ето и самия цар. Той носи в своите ръце
	трупа на своето нещастие.
	Неговото тежко злощастие се крие
	не в престъпление на други,
	а в слепотата му единствено.

N	Влиза Креон, носещ на ръце мъртвия си син.


#	Първа строфа

	__КРЕОН__
	Уви, жестоко заблуждение
	на угнетения ми дух — убиец!
	Баща и син — убиец и убит!
	Тежко на мен! Умря
	ти, синко мой, без време —
	не твоята непредпазливост, а моята уби те!…

	__ХОР__
	Видя ти правдата, уви! Но твърде късно.

	__КРЕОН__
	Очи ми отвори бедата, уви! Порази ме
	с отровна стрелба, отмъстителний бог, затъми
	разума мой,
	и в път ме увлече на грозна жестокост,
	и моето щастие стъпка по пътя.
	Как са безцелни
	животът човешки, трудът ни на смъртни!

N	Влиза слугата.

	__СЛУГА__
	О, царю, на всичките нещастия
	днес ти си властелин; на ръце
	едните носиш, а други те очакват
	там, в палата.

	__КРЕОН__
	Нима и още по-ужасно
	нещастие за мене има?
	Какво ли изпитание ме чака още?

	__СЛУГА__
	Жена ти, майката на твоя син
	я няма вече — и тя се с меч прониза.


#	Първа антистрофа

	__КРЕОН__
	Плутон безпощадний, защо ми ти всичко, о, всичко
	най-мило отне? И ти, вестоносец, каква бе ужасна
	твоята реч?
	Мъртвецът с последен удар довърши…
	Какво каза? Как? Нима и това
	доживях —
	смъртта на жена ми след смъртта на сина ми?

	__ХОР__
	Сам погледни: трупът на Евридика.

N	Внасят трупа на Евридика.

	__КРЕОН__
	Виждам, о, виждам нещастие ново!
	Какво ли ме още очаква?
	В ръцете ми
	скъпий ми син издъхна; а и други
	труп пред очите ми… О, синко мой клет,
	майко клета!

	__СЛУГА__
	Тя пред олтара падна поразена
	и склопи очи, който смъртна сянка
	бе покрила е креп отдавна;
	от плача за възславената смърт
	на Мегарей* и клетия Хемон
	[* Мегарей — син на Креон, който го пожертвал по заповед на гадателя Тирезий, за да спаси Тива от обсадата.]
	тя призова на твоята глава
	да падне мъст — за синовата смърт.


#	Втора строфа

	__КРЕОН__
	Тежко, тежко на мен!
	От ужас аз треперя…
	О, няма ли накрая някой
	двуостър меч и в мене да забие?
	Нямат край
	нещастията мои!

	__СЛУГА__
	При смъртния си час тя тебе обвини
	за тази двойна смърт.

	__КРЕОН__
	Как, нима
	по своя воля
	свойте дни прекъсна?

	__СЛУГА__
	Двуостър меч тя в свойта гръд заби,
	Когато чу за страшната съдба на своя син.

	__КРЕОН__
	Тежко, тежко на мен —
	виновникът единствен!
	О, вярно е — убих я аз!
	По-скоро вън ме отведете,
	верни роби:
	живот за мене вече няма!

	__ХОР__
	Наистина — бедите настоящи
	са по-жестоки в свойта бързотечност.


#	Втора антистрофа

	__КРЕОН__
	Ела, ела, о, смърт,
	смърт сетна, порази ме —
	едно те моля да ми донесеш:
	желан, спокоен отдих.
	Ела, ела!

	Да не дочакам утро!

	__ХОР__
	За бъдеще говориш ти; а ние
	за настоящето да се погрижим;
	за бъдеще се грижат боговете.

	__КРЕОН__
	Аз боговете моля да изпълнят
	последните ми жалби.

	__ХОР__
	Остави
	ти своите жалби: няма избавление
	за смъртния от хода на съдбата!

	__КРЕОН__
	Махнете го оттук
	убиеца безумен
	на своя син и неговата майка.
	Къде ли, о? Изгубих всичко вече —
	страшна мъст
	главата ми постигна.

	__ХОР__
	Към щастие ли се стремиш — бъди
	ти преди всичко мъдър,
	на боговете волята света
	не дръзвай да престъпваш;
	безумецът го стига тежка скръб —
	тъй мъдростта познава.
