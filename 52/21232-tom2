>	Четвърта част

>>	Глава XXXI

	В един студен януарски следобед на 1866 година Скарлет седеше в кабинета и пишеше писмо на леля Пити, в което за десети път подробно обясняваше защо нито тя, нито Мелани и Ашли могат да се върнат в Атланта и да живеят с нея. Пишеше нетърпеливо, защото знаеше, че леля Пити ще прочете само началните редове и начаса ще се захване да хленчи в ново писмо: „Но мене ме е страх да живея самичка!“
	Ръцете й бяха измръзнали и тя спря, за да ги разтърка и да намести по-удобно краката си, омотани в стара завивка. Подметките на чехлите й съвсем се бяха протрили, та тя си бе направила стелки от парчета килим. Така поне не стъпваше направо на пода, макар че пак й беше студено. Същата сутрин Уил бе завел коня в Джоунсбъро, за да го подковат. Скарлет си каза мрачно, че нещата очевидно отиват на зле, щом конете си имат подкови, а пък хората шляпат боси.
	Отново взе перото, за да продължи писането, но го остави на бюрото, когато чу, че Уил влиза през задната врата. Потропването на дървения му крак се чу из вестибюла и секна пред кабинета. Тя го изчака да отвори вратата, но след като от негова страна не последва никакво движение, го повика. Той влезе и се изправи пред нея със зачервени от студа уши и разрошена розовееща коса, а на устните му играеше слаба невесела усмивка.
	— Мис Скарлет — обърна се Уил към нея, — с колко пари в брой разполагате точно?
	— Да не би да си намислил да се жениш за мене заради парите ми, Уил? — малко троснато подхвърли тя.
	— Не, просто исках да знам.
	Скарлет го погледна въпросително. Надали говореше сериозно, той въобще така си се държеше. Тя почувства все пак, че нещо не е наред.
	— Имам десет долара в злато — отвърна тя. — Последните от портфейла на оня янки.
	— Няма да стигнат, мис Скарлет.
	— За какво да стигнат?
	— За данъците.
	Той докуцука до камината, наведе се и протегна над огъня почервенелите си ръце.
	— Какви данъци? — възкликна тя. — За Бога, Уил! Нали ги платихме вече?
	— Да, ала те казват, че не сме платили достатъчно. Дочух го днес в Джоунсбъро.
	— Нищо не разбирам, Уил. Обясни ми по-точно.
	— Хич не ми е драго да ви тревожа след всички ядове, дето ви минаха през главата, ама трябва да ви го кажа. Говори се, че доста има да доплащате. Обложили са Тара със страшно високи данъци — по-високи, да му се не види, отколкото на всички други плантации в окръга.
	— Но те не могат да ни карат да плащаме допълнително, след като вече сме се издължили.
	— Мис Скарлет, вие не ходите често към Джоунсбъро и съм доволен, че е тъй. Напоследък туй място стана много неподходящо за дами. Но ако ходехте, щяхте да знаете, че там върлува една шайка републиканци, пребоядисани*1 и „торбаланковци“*2. Могат да накарат човек да се пръсне от яд. Да не ви разправям за негрите, дето избутват белите хора от тротоарите и…
	[*1 Южняци, приели политиката на Севера след Гражданската война — б.пр.]
	[*2 Американци от Северните щати, отишли на Юг след Гражданската война с политически авантюристични цели. Наричани са така, защото цялото имущество, с което пристигали в Юга, се съдържало в една торба — б.пр.]
	— Но какво общо има това с нашите данъци?
	— Ей сега ще разберете, мис Скарлет. Онез негодници, кой знае защо, тъй са надули данъците на Тара, че ще речеш, реколтата е поне хиляда бали годишно. Като научих за това, взех, че се позавъртях из кръчмите, та да подочуя какво се говори, и разбрах, че някой си бил наумил да купи Тара на ниска цена, ако вие не успеете да платите допълнителните данъци, и шерифът ще я продаде на търг. А то всички знаят, че не можете да ги платите. Не съм съвсем сигурен кой е кандидатът да купува. Не можах да разбера. Ама смятам, че оня поплювко Хилтън, дето се ожени за мис Катлийн, знае, щото се захили гадно, като се опитах да измъкна нещичко от него.
	Уил седна на канапето и разтърка осакатения си крак. Той го болеше в студено време, а дървената протеза бе неудобна и не лягаше добре. Скарлет го гледаше като обезумяла. Как можеше той да се държи тъй безгрижно, когато й съобщаваше за смъртната присъда на Тара! Да бъде продадена на търг! Къде щяха да се дянат те? Тара да иде в чужди ръце! Не, това беше немислимо!
	Тя бе дотолкова погълната от грижата да осигури реколта от плантацията, че почти не обръщаше внимание какво става във външния свят. Сега, след като разполагаше с Уил и Ашли да вършат работата, свързана с пътувания до Джоунсбъро и Файетвил, тя рядко напускаше имението. И както в предвоенните времена бе оставала глуха към бащините си приказки за война, тъй и сега почти не слушаше разговорите на Уил и Ашли около масата относно започналото преустройство на Юга. То се знае, известно й бе за пребоядисаните — южняци, които заради изгодата се бяха писали републиканци, както и за „торбаланковците“ — онези янки, които като лешояди се бяха спуснали към Юга след поражението, понесли всичко, което притежават, в една преметната през рамо торба. А с Бюрото на новоосвободените вече бе имала няколко неприятни сблъсъка. Дочула бе също, че някои от освободените негри са станали твърде нагли. Последното й се струваше направо невероятно, защото никога в живота си не беше срещала негър, който да се държи нагло.
	И все пак Ашли и Уил се стараеха да скрият много неща от нея. Несгодите на войната бяха последвани от още по-мъчителния период на преустройство, ала двамата мъже се споразумяха да не отварят дума за по-тревожните подробности, когато обсъждат положението вкъщи. А когато Скарлет си направеше труда да се заслуша в приказките им, повечето от тях влизаха през едното й ухо и излизаха през другото.
	Чувала бе Ашли да казва, че на Юга се гледа като на завоювана провинция и че в основата на политиката на завоевателите лежи отмъщението. Ала изказвания от този род бяха съвсем непонятни за Скарлет. Политиката беше мъжка работа. Уил бе споменавал пред нея мнението си, че Северът изглежда няма намерение да позволи на Юга да се изправи на крака. Ала Скарлет смяташе, че това се дължи просто на навика на мъжете постоянно да си измислят глупави тревоги. Що се отнасяше до нея, янките веднъж бяха опитали безуспешно да я смажат, тъй че нямаше да сполучат и при повторен опит. Истината беше в едно — да работи като бясна и да не се тревожи за управлението на янките. В края на краищата войната беше свършила.
	Скарлет не съзнаваше, че всички правила на играта са променени и че честният труд вече не гарантира справедливо възнаграждение. На практика в Джорджия бе въведена военна диктатура. Войниците на янките бяха пръснали гарнизоните си из целия щат и Бюрото на новоосвободените, което бе поело пълната власт, създаваше закони и наредби за своя лична изгода.
	Това Бюро, организирано от федералното правителство, за да се погрижи за някогашните роби, които бездействаха и бяха твърде възбудени, бе привлякло в селата и градовете хиляди негри от плантациите. То им осигуряваше прехрана, додето те се шляеха и набираха злоба срещу бившите си господари. Началник на местното бюро бе едновремешният управител на Джералд, Джонас Уилкърсън, а негов помощник беше Хилтън — съпругът на Катлийн Калвърт. Двамата старателно разпространяваха слуха, че южняците и демократите са готови при първа възможност да възвърнат робството и че единственият изход негрите да избягнат тази опасност е защитата, осигурявана им от Бюрото и Републиканската партия.
	Уилкърсън и Хилтън говореха на новите си приятели, че с нищо не отстъпват на белите и че скоро смесените бракове ще бъдат разрешени, че владенията на плантаторите ще се разделят и всеки негър ще получи по четирийсет акра и едно муле. Те подклаждаха смут сред новоосвободените с разкази за жестокости, извършени от белите, и в околността, която тъй дълго се бе славила с патриархални отношения между роби и господари, покълна омраза и недоверие.
	Бюрото бе подкрепяно изцяло от военните, издали сума противоречиви разпоредби, за да държат изкъсо победените си врагове. Човек лесно можеше да попадне в затвора дори само за презрително отношение към служителите на Бюрото. Бяха оповестени военни наредби относно обучението, здравното обслужване, вида на копчетата по дрехите, продажбата на стоки и какво ли още не. Уилкърсън и Хилтън имаха властта да се намесват във всяка сделка на Скарлет и да определят цените на всичко, което тя продава или разменя.
	За щастие Скарлет рядко се срещаше с тези двама мъже, защото Уил я беше убедил да го остави да се занимава с търговията, докато тя ръководеше работата в плантацията. С благия си и кротък нрав той бе изглаждал на няколко пъти трудности, възникнали по тази причина, без да й споменава нищо. Уил умееше да намери общ език с „торбаланковците“ и янките, щом това се налагаше. Ала възникналото ново препятствие беше твърде голямо, за да може да се справи с него сам. Повишените данъци и опасността да им отнемат Тара бяха въпроси, за които следваше Скарлет да бъде уведомена, и то незабавно.
	Тя бе отправила към него горящ поглед.
	— По дяволите тия янки! — раздаде се гневният й вик. — Не им стига, че ни съсипаха и ни докараха до просешка тояга, а сега насъскват срещу нас разни мошеници.
	Войната беше свършила, беше обявен мир, но янките все още можеха да я ограбват, да я карат да гладува, дори да я изпъдят от дома й. А тя като някоя глупачка бе вярвала през изминалите изтощителни месеци, че само ако успеят да издържат до пролетта, всичко ще се нареди. Унищожителната вест, донесена от Уил след една цяла година изнурителен труд и постоянно отсрочвани мъгляви надежди за бъдещето, напълно я съкруши.
	— Ах, Уил, а аз си мислех, че с примирието е дошъл и краят на неволите ни.
	— Не е тъй, госпожо. — Уил вдигна издълженото си грубовато лице и я изгледа продължително и внимателно. — Неволите ни едва сега започват.
	— Колко пари искат за допълнителните данъци?
	— Триста долара.
	В миг тя онемя. Триста долара! Със същия успех можеха да й поискат и три милиона.
	— Ами тогава… тогава — почна да заеква тя, тогава трябва да съберем отнякъде триста долара.
	— Да, госпожо. Ама май по-лесно дървеният ми крак ще цъфне и ще върже.
	— Ах, Уил! Те не могат да обявят Тара за продан! Ами че…
	В кротките му очи тя прочете омраза и горчивина, каквито никога не бе очаквала да съзре.
	— Не могат ли? Не само могат, но и ще го сторят, при това с удоволствие! Мис Скарлет, цялата ни страна отива по дяволите, ще ме прощавате за израза. Тез „торбаланковци“ и пребоядисаните отрепки мога да гласуват, а повечето от нас, демократите, нямат право. Ни един демократ в тоз щат не може да гласува, ако в данъчните списъци е речено, че доходите му през шейсет и пета година са надвишавали две хиляди долара. По тоз начин изключват хора като баща ви, мистър Тарлтън, мъжете от семейство Макрей и момчетата Фонтейн. Нямат право да гласуват също онез, дето през войната са имали чин от полковник нагоре, а аз ловя бас, госпожо, че в никой щат няма толкоз много полковници, колкото в нашия. Нямат право да гласуват и хора, които са били на държавна служба при конфедерационното правителство, и туй изключва всички, от нотариусите до съдиите, а то е пълно с такива. В действителност тъй са я измайсторили таз амнистиционна клетва, че никой, който е представлявал нещо преди войната, не може да гласува — нито изучените, нито личните, нито богатите.
	Ха! Аз мога да гласувам, ако положа пущинската им клетва! През шейсет и пета нямах пукната пара и то се знае, не съм бил нито полковник, нито друга някаква клечка. Само че няма да дам клетва. Туй ще стане, като си видят ушите без огледало! Ако янките бяха повели нещата както трябва, щях да приема тяхната клетва за вярност, но не и сега. Могат да ме включват в Съюза, но не и да ме „преустройват“. Хич никога да не гласувам повече, пак няма да положа таз клетва… Ама отрепки като Хилтън; мошеници като Джонас Уилкърсън, бели бедняци като Слатъриеви и такива, дето не влизат в сметката, като Макинтош — те могат да гласуват. Тъкмо те управляват сега. И ако им е скимнало десет пъти да ви увеличат данъците, ще го направят като нищо. По същия начин ако негър убие бял човек, няма да го обесят или… — Той замълча смутен и двамата едновременно си спомниха за случилото се със самотната бяла жена в една уединена ферма край Лъвджой. — Тез негри могат да правят каквото си щат с нас, а Бюрото ги подкрепя и войниците с пушките са зад гърба им, пък ние дори нямаме право на глас.
	— Право на глас ли! — извика тя. — За Бога, Уил, какво общо има гласуването с всичко това? Сега говорим за данъците… Уил, всички знаят колко хубава плантация е Тара. Можем да я ипотекираме за сума, която ще е достатъчна да платим данъците, щом това се налага.
	— Мис Скарлет, да сте глупачка — не сте, ама понякога говорите тъкмо като такваз. Че кой може да ви заеме толкоз пари срещу ипотека? Кой, кажете ми, освен „торбаланковците“, които се мъчат да ви отнемат Тара? Земя има всеки, но тя не дава доходи. Не можете да получите пари срещу земя.
	— Останаха ми ония диамантени обици, които взех от убития янки. Можем тях да продадем.
	— Мис Скарлет, че кой в нашия край има пари за обици? Хората нямат с какво да си купят месо, та що остава дрънкулки. Щом имате десет долара в злато, аз ви уверявам, че сте направо заможна в сравнение с повечето съседи.
	Между двамата отново се възцари мълчание и Скарлет се усети тъй, сякаш с главата си трябваше да пробие каменен зид. А през последната година й се бе наложило да се блъска в много каменни зидове.
	— Какво ще правим сега, мис Скарлет?
	— Не зная — вяло отвърна тя и почувства, че всичко й става безразлично. Този каменен зид й беше дошъл пряко сили и тя внезапно изпита такава умора, че чак костите я заболяха. Защо й трябваше да работи, да се трепе и да се блъска? Изглежда на края на всяка битка я причакваше поражението, за да се подиграе с нея.
	— Не зная — повтори тя. — Но ти не казвай на татко. Това може да го разтревожи.
	— Няма.
	— Каза ли вече на някого?
	— Не, дойдох право при вас.
	Тя мислено отбеляза, че щом имаше лоша вест, винаги пристигаха право при нея, а това вече я бе уморило до смърт.
	— Къде е мистър Уилкс? Може би той ще има някакво предложение.
	Уил я погледна внимателно с кротките си очи и тя почувства, както още в деня на пристигането на Ашли, че всичко му е ясно.
	— В овощната градина е, дялка колове за оградата. Чух брадвата му, когато прибирах коня. Само че и той няма повече пари от нас.
	— Не мога ли просто да се посъветвам с него, щом така съм решила? — сряза го тя и се изправи, като подритна старото одеяло, увито около глезените й.
	Без да се засегне, Уил продължи да разтърква ръцете си над огъня.
	— По-добре си вземете шала, мис Скарлет. Страшен студ е навънка.
	Но тя излезе без шала си, защото той беше на горния етаж, а толкова много искаше да сподели бедата си с Ашли, че не можеше да се бави.
	Колко хубаво щеше да бъде, ако го свареше сам! Откакто се бе завърнал, нито веднъж не бе говорила насаме с него. Винаги бе заобиколен от няколко души, а Мелани не го оставяше нито за миг и все го попипваше по ръкава, сякаш да се увери, че наистина е до нея. При този щастлив собственически жест у Скарлет се надигаше всичката враждебност и ревност, притъпена през месеците, когато смяташе Ашли за мъртъв. Сега бе твърдо решена да го види насаме. Този път никой нямаше да й попречи да говори с него без свидетели.


	Тя тръгна през овощната градина под голите клони на дърветата и влажните бурени под тях измокриха краката й. Чуваше звънтящите удари на брадвата, с която Ашли цепеше на тънко довлечените от блатото дънери. Възстановяването на оградите, които янките бяха изгорили във веселбата си, беше дълга и трудна задача. Тя си помисли изтощена, че всички задачи са дълги и трудни и че цялото това бъхтене я е съсипало и й е дошло до гуша. Поне Ашли да бе неин съпруг вместо на Мелани, каква наслада би изпитала да иде при него, да положи глава на рамото му, да се наплаче и да прехвърли бремето си върху неговите плещи, а той да го поеме по мъжки.
	Тя заобиколи наровите дръвчета, чиито голи клони се огъваха от студения вятър, и го видя да избърсва чело с опакото на дланта си, облегнат на дръжката на брадвата. Беше облечен в окъсания си панталон от домашно тъкан плат и в една от ризите на Джералд, която в доброто старо време баща й слагаше само за официални случаи — цялата в басти, възкъса за настоящия си собственик. Сакото си бе окачил на един клон, защото работата го разгорещяваше, и тъкмо бе спрял да отдъхне за миг, когато тя приближи.
	При вида на одрипавелия Ашли и на брадвата в ръцете му в сърцето й бликна неудържима любов към него и ярост към несправедливата съдба. Тя не можеше да понесе тази гледка — нейният галантен и безупречен Ашли да ходи в дрипи и да върши черна работа. Ръцете му не бяха създадени за труд, а стройното му тяло трябваше да носи само тънко сукно и най-фин лен. Господ му бе отредил да живее в голям дом, да разговаря с приятни хора, да свири на пиано и да пише красиви, но за нея напълно лишени от всякакъв смисъл творения.
	Тя можеше да понесе, че вижда собственото си дете в престилчици, скърпени от чували, а сестрите си в стари, избелели памучни рокли, можеше да приеме обстоятелството, че Уил работи повече от кой да е полски роб, но с Ашли това не биваше да се случи. Той бе твърде изискан и тъй свиден на сърцето й. По-скоро сама би цепила дънери, отколкото да гледа как Ашли го върши, защото изпитваше безмерно състрадание към него.
	— Казват, че Ейб Линкълн започнал кариерата си като дървар — каза той, щом тя се приближи до него. — Помисли си само до какви върхове мога да стигна!
	Скарлет се начумери. Той винаги пускаше подобни шеги по повод техните несгоди. За нея това бяха безкрайно сериозни неща и понякога почти се дразнеше от забележките му.
	Без никакъв увод му предаде сбито и лаконично новината, донесена от Уил, и докато говореше, изпита облекчение. Разбира се, той щеше да даде някое полезно предложение. Ашли не каза нищо, но когато я видя, че трепери, взе сакото си и го наметна върху раменете й.
	— Е, какво — попита Скарлет най-после, — смяташ ли, че можем да потърсим отнякъде пари?
	— Да — отвърна той, — но откъде?
	— Ами аз тебе питам — подразни се тя. Чувството на облекчение, последвало изливането на тревогите й, бе изчезнало. Дори да не можеше да помогне, поне да кажеше нещо утешително като например: „О, тъй много съжалявам!“
	Той се усмихна.
	— През всички тези месеци, откакто се прибрах, съм чул само за един човек, който действително разполага с пари — Рет Бътлър.
	Предишната седмица леля Пити беше писала на Мелани, че Рет се е върнал в Атланта с карета, теглена от два хубави коня, и джобове, натъпкани със зелени долари. Намекваше обаче, че той най-вероятно не ги е придобил по честен път. Леля Пити си имаше теория, която намираше доста поддръжници в Атланта, а именно, че Рет е успял да се измъкне с легендарните милиони от хазната на Конфедерацията.
	— Да не говорим за него — отсече Скарлет. — Това е най-долното нищожество на света. Какво ще стане с нас?
	Ашли остави брадвата и зарея поглед, а очите му сякаш бродеха из някаква далечна страна, където тя не можеше да го последва.
	— Питам се — промълви той — не само какво ще стане с нас, в Тара, а какво ще стане с всички хора в Юга.
	Скарлет изпита желание да отвърне остро: „По дяволите всички хора в Юга! Сега става дума за нас!“ — ала премълча, защото я налегна умора, по-силна от всякога.
	— В крайна сметка ще се случи онова, което става винаги при крушението на една цивилизация. Умните и смели хора ще пробият, а онези, които не притежават тези качества, ще бъдат отхвърлени. Но ако за нас това далеч не е удобно, поне ще ни е интересно да наблюдаваме този Götterdämmerung.
	— Какво, какво?
	— „Залезът на боговете“. За беда ние, южняците, се мислехме за богове.
	— О, господи, Ашли Уилкс! Не ми дрънкай разни глупости, когато ние сме тези, които ще бъдат отхвърлени!
	Изглежда най-после до съзнанието му достигна, че тя е в състояние на крайно изтощение и напълно обезсърчена, защото се съвзе от унеса си, пое нежно ръцете й и като ги обърна с дланите нагоре, се вгледа в мазолите й.
	— За мене това са най-красивите ръце на света — продума той и леко целуна двете й длани. — Красиви са, защото са силни и всеки мазол е един медал, Скарлет, всеки мехур по тях е отличие за храброст и себеотрицание. Те са загрубели заради всички нас — заради баща ти, момичетата, Мелани, бебето, негрите и мен. Скъпа моя, знам какво си мислиш в този момент. Казваш си: „Ама че глупак! Седнал да ми говори за мъртви богове, когато живи хора са в опасност.“ Не е ли тъй?
	Тя кимна, изпълнена с желание Ашли да държи вечно ръцете й, ала той ги пусна.
	— Дойде при мен с надеждата, че ще ти помогна някак. Но аз не мога да ти помогна.
	Очите му бяха изпълнени с горест, когато погледна към брадвата и струпаните дънери.
	— Останах без дом и съм лишен от богатството си, което приемах като нещо съвсем естествено и дори не съзнавах, че го притежавам. Освен това в този свят съм неспособен за нищо, защото светът, към който принадлежах, изчезна. Не мога да те подкрепя, Скарлет, освен като се постарая да усвоя някои умения и в най-добрия случай се превърна в непохватен фермер. А това няма да ти помогне да запазиш Тара. Не мисли, че не си давам сметка в какво жалко положение сме, след като живеем от твоето благодеяние… Да, да, Скарлет, точно така е. Никога няма да мога да се отплатя за онова, което стори за мене и семейството ми от чисто благородство и добрина. С всеки изминал ден го осъзнавам по-ясно. И с всеки изминал ден разбирам колко съм безпомощен да се справя с това, което се стовари на главите ни… С всеки ден ужасният ми стремеж да бягам от действителността ме затруднява все повече да приема открито новите обстоятелства. Разбираш ли какво искам да ти кажа?
	Тя кимна. Всъщност нямаше ясна представа за значението на казаното от него, но задъхано се стремеше да улови думите му. За пръв път Ашли споделяше мислите си, в които потъваше, когато изглеждаше тъй безкрайно далеч. Това я вълнуваше, защото създаваше у нея чувството, че той е на границата да й направи някакво съкровено признание.
	— Това мое нежелание да застана лице в лице с неподправената действителност е истинско проклятие. Преди войната за мен животът не бе по-реален от театър на сенките. Аз го предпочитах такъв. Не обичам очертанията на нещата да са прекалено резки и отчетливи. Харесвам ги малко разлети и замъглени.
	Той млъкна и на устните му се появи слаба усмивка, а раменете му потрепераха от студа, проникващ през тънката риза.
	— Иначе казано, аз съм страхливец, Скарлет.
	Приказките му за театър на сенките и за някакви си замъглени очертания не й говореха нищо, ала последните му думи бяха казани на разбираем за нея език. Тя знаеше, че те не са верни. У него нямаше и следа от страхливост. Всяка жилчица в стройното му тяло свидетелстваше за поколения смели и юначни мъже, чиято кръв той бе наследил, при това Скарлет знаеше наизуст героичните му подвизи през войната.
	— Какво говориш? Един страхливец може ли да изкачи оръдието на хълма в битката при Гетисбърг и да поведе войниците в атака? Самият генерал щеше ли да напише писмо на Мелани за страхливец? Ами…
	— Това не е смелост — уморено я прекъсна той. — Сражението е като шампанско — замайва еднакво бързо главите и на герои, и на страхливци. На бойното поле всеки глупак може да прояви храброст, защото там или си смел, или си мъртъв. Аз говоря за друго. Това малодушие, от което страдам, е много по-лошо, отколкото да побегнеш при първия залп на оръдието.
	Изговаряше думите бавно и мъчително, като че те го нараняваха, и сякаш ги трупаше на купчинка и ги наблюдаваше отстрани с тъга в сърцето. Ако друг човек кажеше същото, Скарлет би отхвърлила изявленията му като проява на лъжлива скромност и стремеж да си изпроси похвала. Ала сега съзнаваше, че Ашли е искрен, само изражението на очите му не можеше да определи по никакъв начин — не беше страх, не беше и извинение, а просто тъжно проумяване, че е подвластен на някаква неизбежна и всепоглъщаща сила. Студеният вятър шибаше мокрите й глезени и тя отново затрепера, но не толкова от вятъра, колкото от смътния ужас, посят в сърцето й от неговите думи.
	— Но от какво тогава се страхуваш, Ашли?
	— Оо, от най-различни неща, които не могат да бъдат назовани. Неща, които звучат глупаво, щом бъдат изказани с думи. Най-вече се боя да не би животът ми да стане твърде реален, да не бъда въвлечен в личен, прекалено личен контакт с простите житейски факти. Не че имам нещо против да цепя дърва в калта, но имам възражения срещу начина на живот, който изисква това от мене. Мъчно ми е за изгубената красота на онзи бит, който аз обичах. Скарлет, преди войната животът беше истински красив. В него имаше блясък, съвършенство, една хармония и симетрия, напомнящи гръцкото изкуство. Може би не всички са го възприемали така, сега го разбирам. Ала аз, който живеех в Дванайсетте дъба, се опиянявах от красотата му. Аз имах своето място в някогашния живот. Сам бях частица от него. Но той отмина безвъзвратно, а в новия не мога да се вместя и се страхувам. Сега разбирам, че навремето съм наблюдавал само театър на сенките. Избягвах всичко осезаемо, хората и случките, които бяха прекалено реални, прекалено живи. Цялото ми същество се съпротивляваше на тяхното нахлуване в моя вътрешен мир. Аз се опитвах да избягна и тебе, Скарлет. Ти беше твърде земна, кипяща от жизненост, а аз като последен страхливец предпочетох сенките и мечтите.
	— Ами… ами Мели?
	— Мелани е от царството на моите мечтания — най-нежният ми сън. Ако не беше войната, тъй и щях да изживея дните си — щастливо усамотен в Дванайсетте дъба, доволно да наблюдавам как животът си тече край мен, без никога да взема участие в него. Ала когато дойде войната, животът с цялата си суровост връхлетя насреща ми. Влязохме за пръв път в бой — ти си спомняш, това беше при Бул Рън — и аз видях приятелите си от детинство разкъсани на парчета, чух цвиленето на умиращи коне, познах ужасното чувство на погнуса, когато мъжете, по които стрелях, се сгърчваха и почваха да плюят кръв. Ала това не бяха най-лошите страни на войната, Скарлет. Най-лошото във войната бе, че трябваше да живея с други хора.
	Винаги съм се старал да се уединявам и да избягвам околните. Малкото си приятели подбирах крайно внимателно. Но през войната разбрах, че съм си създал свой собствен свят, населен с нереални личности. Тя ми показа какви са хората в действителност, но не ми показа как да живея с тях. Боя се, че никога няма да се науча на това. От друга страна, виждам, че за да издържам жена си и детето си, ще бъда принуден да проправям пътя си сред общество от хора, с които нямам нищо сродно. Ти, Скарлет, хващаш живота право за рогата и го насочваш според волята си. Но къде е моето място? Как да живея аз? Казвам ти откровено, че се страхувам.
	Докато слухът й поглъщаше плътния му мелодичен глас, наситен с отчаяние и някакво чувство, непонятно за нея, Скарлет се опитваше да се залови за отделни думи и да проумее смисъла на казаното. Ала думите тутакси й се изплъзваха и отлитаха от нея като подплашени птици. Той бе пленник на някаква жестока сила, това беше ясно, но тя не можеше да отгатне нейната същност.
	— Скарлет, аз не зная точно в кой момент дойде мрачното осъзнаване, че с моя театър на сенките е свършено. Може би това стана в началните пет минути на битката при Бул Рън, когато видях, че първият човек, по когото стрелях, се повали на земята. Все едно, разбрах, че краят е настъпил. Не можех да си остана зрител. Не, самият аз вече бях на сцената като актьор, кривях се и правех безсмислени жестове. Малкият ми съкровен свят бе разнебитен, в него нахлуха хора, чиито мисли не бяха мои мисли, чиито действия ми бяха толкова чужди — като на пришълци от друго време. Те го изпотъпкаха с кални ботуши и за мене не остана място, където да намеря усамотение и спасение, щом не можех да издържам повече. Когато бях в затвора, си мислех: „След като войната свърши, ще се върна към стария си живот, към старите мечти и отново ще наблюдавам театъра на сенките.“ Ала връщане назад няма, Скарлет. Това, което ни чака занапред, е още по-лошо от войната, по-лошо от затвора, а за мене — по-лошо и от смърт… И тъй, Скарлет, ето че съм наказан за страха си.
	— Но, Ашли — подхвана тя, като затъваше все по-дълбоко в тресавището на заблудата и объркването, — ако се боиш, че ще гладуваме, то… то… О, Ашли, ще се справим някак. Уверена съм в това.
	За миг сивите му очи се спряха върху нея — широко отворени, ясни, изпълнени с възхищение. И внезапно отново се отдалечиха, а Скарлет с примряло сърце осъзна, че не гладуването е имал предвид. Те все тъй си оставаха двама души, които разговарят на различни езици. Но го обичаше толкова много, че щом той се отдръпнеше, както бе сторил сега, сякаш топло благодатно слънце залязваше и я обгръщаше влажен и студен здрач. Искаше й се да го хване за раменете и да го притисне до себе си, да го накара да разбере, че тя е от плът и кръв, а не образ от прочетена книга или от мечтите му. Да можеше да постигне духовно и физическо единение, за каквото бе мечтала от оня тъй отдавнашен ден, когато той се завърна от Европа и застана усмихнат срещу нея на стълбите на Тара.
	— Гладуването е неприятно — каза Ашли. — Зная го, защото съм гладувал, но не това ме плаши. Страхувам се да живея живот, който е лишен от прелестта на отминалите дни.
	Скарлет си помисли отчаяна, че Мелани би разбрала смисъла на думите му. Двамата с Мели винаги говореха разни щуротии за поезия, книги, мечти, лунни лъчи и звезден прах. Той не се боеше от нещата, от които се боеше тя самата — нито от спазмите на празния стомах, нито от острия зимен вятър, нито че ще го изгонят от Тара. Ашли бе измъчван от някакъв особен страх, какъвто не бе познала в живота си и не можеше да си представи. За Бога, от какво можеше да се плаши човек в този свят, ако не от глада, студа и лишаването от покрив?
	А си бе въобразила, че ако го слуша внимателно, ще успее да намери ключа за неговата душа.
	— О! — възкликна тя с дълбокото разочарование на дете, отворило красив пакет, който се оказва празен. Тонът й го накара да се усмихне състрадателно, сякаш се извиняваше.
	— Прости ми, Скарлет, задето ти говоря всичко това. Не мога да те накарам да го разбереш, защото не познаваш страха. Ти имаш лъвско сърце, наред с което си напълно лишена от въображение и аз ти завиждам за тези две качества. Няма да се поколебаеш да приемеш действителността каквато е, нито ще ти се прииска да избягаш от нея, за разлика от мене.
	— Да избягам?
	Като че това бе единствената понятна дума, излязла от устата му. И Ашли като нея бе уморен от борбата с неволите и му се щеше да избяга. Тя задиша учестено.
	— О, Ашли — извика тя, — лъжеш се. Аз също искам да избягам. Толкова съм уморена от всичко!
	Веждите му се повдигнаха с недоверие, а Скарлет настойчиво стисна рамото му с трескава ръка.
	— Чуй ме — забързано подхвана тя и думите й припряно се подгониха. — Аз наистина съм уморена. Капнала съм от умора и нямам намерение да продължавам повече така. Борих се за храна, за пари, плевих, копах, брах памук и дори орах, а сега чувствам, че не мога да издържа нито миг повече. Разбери, Ашли, Югът е мъртъв! Мъртъв е! Завзеха го янките, освободените негри и „торбаланковците“ и за нас вече няма място в него. Нека избягаме надалеч, Ашли!
	Той пламна изведнъж, наведе глава и се втренчи в нея.
	— Какво пък… ще избягаме… ще ги оставим всички! Уморих се да се трудя за толкова хора. Все някой ще се погрижи за тях. Винаги се намира кой да се грижи за неща, които не могат да се оправят сами. О, Ашли, нека заминем, само аз и ти. Можем да идем в Мексико. В мексиканската армия търсят офицери, а ние и там можем да бъдем щастливи. Ще работя за тебе, Ашли. Ще върша всичко, което пожелаеш. Та ти не обичаш Мелани…
	Поразен, той понечи да заговори, но Скарлет го възпря с нов поток от думи.
	— В онзи ден ми призна, че ме обичаш повече, отколкото нея… Ах, спомняш ли си го онзи ден? Сигурна съм, че не си променил чувствата си! Знам го! Ти току-що каза, че тя е само сън… О, Ашли, нека заминем! Аз мога да те направя щастлив. Пък и без това — прибави тя с безпощадна откровеност — Мелани не може… доктор Фонтейн каза, че никога вече не може да има деца, а аз бих могла да…
	Ръцете му се впиха толкова силно в раменете й, че тя почувства болка и млъкна задъхана.
	— Бяхме се разбрали да забравим онзи ден в Дванайсетте дъба.
	— Мислиш ли, че ще го забравя някога? Ти забрави ли го? Можеш ли да кажеш честно, че не ме обичаш?
	Той пое дълбоко дъх и отговори бързо:
	— Не, не те обичам.
	— Това е лъжа.
	— Дори да е лъжа — промълви Ашли с тих и безжизнен глас, — не бива да го обсъждаме повече.
	— Искаш да кажеш…
	— Смяташ ли, че мога да замина и да изоставя Мелани и детето, дори и да ги мразех? Че мога да разбия сърцето на Мелани? Да ги зарежа да живеят от милостинята на приятели? Луда ли си, Скарлет? Няма ли капчица вярност у тебе? Не можеш да напуснеш баща си и сестрите си. Те са твоя грижа и отговорност, както Мелани и Бо са моя, и независимо от това, че си преуморена, те съществуват и ти си длъжна да се съобразяваш с тях.
	— Мога да ги напусна… до гуша ми дойдоха… Съсипаха ме…
	Той се наведе към нея и за миг сърцето й подскочи, защото помисли, че Ашли ще я вземе в прегръдките си. Ала той само я помилва по ръката и й заговори утешително като на дете.
	— Знам, че ти е омръзнало и си уморена. Затова говориш така. Понесе на гърба си товар за трима мъже. Но аз ще ти помагам… Няма вечно да бъда толкова непохватен…
	— Има само един начин да ми помогнеш — вяло продума тя, — да ме отведеш някъде, където да започна всичко отначало, някъде, където ще мога да бъда щастлива. Нищо не ни задържа тук.
	— Нищо — промълви той. — Нищо освен честта.
	Скарлет го погледна с объркване и копнеж, сякаш виждаше за пръв път гъстите му, пшениченозлатисти мигли, гордо изправената глава над разголения му врат, стройното му, изпънато като струна тяло, в което въпреки покриващите го жалки дрипи личеше благородна кръв и достойнство. Очите им се срещнаха: нейните с неприкрита молба, неговите — отчуждени и далечни като планински езера под смръщено сиво небе.
	Тя прочете в тях обречеността на безумната си мечта, на лудешките си желания.
	Сломена и изнемогваща, Скарлет се предаде на обзелата я слабост и заплака, скрила лице в шепите си. Той никога не я бе виждал да плаче. Не му беше хрумвало дори, че жени с нейния силен дух могат да проливат сълзи, и при тази гледка го заля вълна на нежност и разкаяние. Приближи бързо до нея и след миг я взе в обятията си, сгуши я гальовно и притисна тъмнокосата й глава до гърдите си, като шепнеше:
	— Скъпото ми храбро момиче, недей така! Не бива да плачеш!
	Усети как, щом я докосна, тя мигом се промени в прегръдката му, стройното й тяло затрептя в магията на безумството, в зелените очи, извърнати към него, просветна пламъче на нежност и опиянение. За Ашли внезапно изчезна мрачната зимна картина, която ги заобикаляше, и отново настъпи пролет — онази почти забравена блажена пролет с шумяща зеленина, ромон на поточета и жужене на пчели; безгрижните дни, наситени със спокойствие и нега, когато в тялото му още пламтяха младежки желания. Последвалите горестни години сякаш се стопиха. Той видя, че алените устни, устремени към неговите, потрепват, и я целуна.
	В ушите й отекна странен, приглушен тътен, както когато приближеше до тях морска раковина, и сред този шум смътно долови бързите удари на сърцето си. В миг времето спря — тялото й като че се разтопи в обятията му и двамата останаха притиснати, а устните му жадно се впиваха в нейните и не можеха да се наситят на сладостта им.
	Когато Ашли неочаквано се отдели от нея, тя усети, че не може да се държи сама на краката си и потърси с ръка опора в оградата. В погледа, вдигнат към него, грееше любов и тържество.
	— Ти ме обичаш! Ето че ме обичаш! Кажи ми го, кажи!
	Ръцете му, които все още бяха върху раменете й, затрепериха и тя замря в наслада от тоя трепет. Притисна се към него с жар, но той я оттласна от себе си, а очите му, без следа от предишния унес, бяха вперени в нея, изтерзани от душевна борба и отчаяние.
	— Недей! — промълви Ашли. — Недей! Иначе ще пожелая да си моя още сега, тук.
	Ослепителна, пламенна усмивка светна на лицето й и от ума й изчезна всяка представа за място и време, изчезна всичко освен спомена за устните му върху нейните.
	Внезапно той я разтърси силно и продължително, додето лъскавата коса се разпиля по раменете й, разтърси я с ярост, сякаш бе обладан от неудържим гняв срещу нея, а и срещу себе си.
	— Ала това няма да стане! — каза той. — Няма, чуваш ли?
	Стори й се, че ако продължава да я разтърсва, вратът й ще се прекърши. Падналата над очите й коса замрежваше погледа й, а неочакваното му поведение я вцепени. Най-после се изтръгна и се взря в него отстрани. По челото му бяха избили ситни капчици пот, а юмруците му бяха здраво стиснати, сякаш го мъчеше болка. Помръкналите му сиви очи я пронизваха.
	— Вината е изцяло моя… ни най-малко не мога да те упрекна теб, но това няма да се повтори вече, защото ще взема Мелани и детето и ще си заминем.
	— Да си заминете! — възкликна тя съкрушена. — О, не!
	— Защо не, за Бога! Мислиш ли, че мога да остана тук след всичко? Та това може да се случи отново и…
	— Но, Ашли, не можеш да заминеш. Защо е нужно изобщо? Та ти ме обичаш…
	— Значи непременно държиш да го кажа? Добре, чуй. Обичам те.
	Той се приведе към нея с внезапно бликнала необуздана ярост, която я накара да отстъпи към оградата.
	— Обичам те, обичам твоята смелост, упоритостта ти, пламенната ти и безпощадна природа. Искаш ли да знаеш колко те обичам? Толкова много, че преди малко бях готов да се погавря с гостоприемството на дома, който подслони мене и семейството ми, забравих най-добрата съпруга на света, забравих се дотам, че пожелах да станеш моя тук, в калта, като…
	Тя се бореше с хаоса от мисли в главата си, а в сърцето усещаше хлад и болка, като че го бе пронизала ледена висулка. Най-после изрече със запъване:
	— Ако си почувствал всичко това… а после си се овладял… значи не ме обичаш.
	— Никога няма да те накарам да го разбереш.
	Замълчаха и се погледнаха. Изведнъж Скарлет потрепери и осъзна, сякаш завърнала се от дълъг път, че е зима и наоколо пустеят само грозни стърнища, а тя самата е измръзнала. Видя също старата, тъй добре позната маска на отчуждение и унес да се връща на лицето на Ашли, мрачно като зимния пейзаж наоколо, сурово от огорчение и угризения.
	В този момент би му обърнала гръб и би тръгнала към къщата, за да потърси спасително скривалище, ала бе тъй уморена, че не можеше да помръдне. Да проговори дори й струваше неимоверно усилие.
	— Нищо не ми остана — рече тя най-накрая. — Няма какво да обичам повече, няма за какво да се боря. Ти си изгубен за мене, а и Тара ще изгубя.
	Ашли дълго я гледа, а после се наведе и загреба шепа червена глина.
	— Има нещо, което ти остава — промълви той и на лицето му се появи бегло подобие на някогашната му усмивка, пълна с горчивина към себе си и към нея. — Нещо, което обичаш повече от мене, макар може би да не го съзнаваш. Все още имаш Тара.
	Той пое безжизнено отпуснатата й ръка, постави в нея влажната топка глина и притисна пръстите й в юмрук. Сега ръцете им не бяха вече трескави — нито неговите, нито нейните. Тя се вгледа за миг в червената глина, без да открива никакъв смисъл в нея. Погледна Ашли и смътно осъзна, че у него има някаква цялостност на духа, която не бива да бъде разкъсвана от нейните страстни ръце, нито от нечии други.
	Дори това да го убиваше, той никога нямаше да остави Мелани. Дори до края на дните си да изгаряше от любов към нея, Скарлет, никога нямаше да се поддаде на страстта си и щеше да се бори, за да не я допусне до себе си. Повече не й беше съдено да пробие бронята, с която се беше обвил. За него думите, гостоприемството, верността и честта означаваха повече, отколкото тя.
	Както държеше студената глина в ръката си, Скарлет отново я погледна.
	— Да — каза тя. — Все още имам това.
	Отначало тези думи не означаваха нищо и глината си беше просто глина. Ала в главата й неканена нахлу мисълта за морето от червена пръст, заобикалящо Тара, и за това колко скъпо й е то, колко упорито се е борила, за да го задържи, колко упорита борба я чака и занапред, ако иска да го запази и в бъдеще.
	Пак погледна Ашли и се запита къде се е оттекъл онзи поток от страсти, които я заливаха допреди малко. Можеше да мисли, но не изпитваше нищо нито към него, нито към Тара, защото бе лишена от всичките си чувства.
	— Не е нужно да си заминавате — ясно изрече тя. — Няма да позволя да гладувате всички просто защото съм се хвърлила на врата ти. Това не ще се повтори повече.
	Скарлет се извърна и пое обратно към къщата през неравното поле, като в движение събираше косата си в руло на тила. Ашли я сподири с поглед и видя как тя изправи с достойнство крехките си слабички рамене. Този й жест го трогна повече от всички думи, които бе казала.


>>	Глава XXXII

	Когато се качваше по предните стълби, тя все още стискаше в ръката си топката червена глина. Внимателно бе избягнала да се мярка пред черния вход, защото Мами сигурно щеше да открие с острия си поглед, че нещо не е в ред, и то нещо сериозно. Скарлет не искаше да вижда нито Мами, нито някой друг. Струваше й се, че никога няма да намери сили в себе си да среща хора и да разговаря с тях. Не изпитваше нито срам, нито разочарование, нито огорчение, а само слабост в коленете и необятна пустота в сърцето си. Стисна глината толкова силно, че тя потече между пръстите й, и непрестанно си повтаряше, без още да вниква в думите: „Поне това имам все още. Да, поне това го имам.“
	Не й бе останало нищо друго, нищичко освен червената земя, която тя само преди няколко минути бе пожелала да захвърли като употребена носна кърпичка. Сега отново й бе скъпа и тя вяло се питаше каква лудост я бе обзела, та беше готова да пожертва всичко тъй лекомислено. Ако Ашли се бе поддал, тя можеше да замине с него и да изостави близки и приятели, без да се обърне назад, но дори при сегашното си вцепенение и празнота чувстваше, че сърцето й би се сломило, ако напуснеше тези свидни червени хълмове, образите, продължително издълбавани от водите, стройните тъмни борове. Всичките й мисли чак до смъртния й час щяха да бъдат жадно устремени към тях. Дори Ашли нямаше да успее да запълни пустотата в сърцето й, след като Тара бъдеше изтръгната от него. Колко мъдър беше Ашли и колко добре я познаваше! Трябваше само да сложи в ръката й влажната пръст, за да я накара да дойде на себе си.
	Тъкмо влезе във вестибюла и се канеше да затвори вратата, когато чу тропот на конски копита и се извърна да погледне към алеята. Само гости й липсваха сега. Щеше да побърза да се прибере в стаята си и да се извини с главоболие.
	Ала когато каретата се приближи, тя бе толкова смаяна, че забрави да побегне към горния етаж. Беше нова-новеничка лакирана карета, а и сбруята също беше нова и тук-там по нея проблясваше излъскан месинг. Това бяха непознати, не ще и дума. Никой от хората, с които общуваше, нямаше пари за такъв чудесен екипаж.
	Тя стоеше на прага и гледаше към пристигащите, а студеният вятър издуваше полата над мокрите й глезени. Каретата спря пред къщата и от нея слезе Джонас Уилкърсън. Скарлет бе тъй изненадана да види някогашния управител на плантацията им в такава луксозна карета и облечен с толкова скъп балтон, че за момент не повярва на очите си. Уил й беше казал, че Джонас имал вид на замогнал се човек, откак получил служба в Бюрото на новоосвободените. Натрупал бил доста пари, тъй беше казал Уил, като мамел и негрите, и правителството и конфискувал памук от собствениците му, а после се кълнял, че този памук е на Конфедерацията. Очевидно бе, че в подобни тежки времена такова богатство не може да се натрупа по честен начин.
	И ето го сега, слизаше от елегантна карета и подаваше ръка на една жена, издокарана от главата до петите. Скарлет забеляза от пръв поглед, че роклята й е толкова ярка, та вече биеше на безвкусица, но при все това жадно поглъщаше тоалета с очи. Откога не беше виждала нови модни дрехи. „Аха! Значи тази година кринолините не са тъй широки“ — помисли си тя, като опипваше с поглед червената карирана рокля. Огледа хубаво свободното палтенце от черно кадифе и се учуди колко къси се носят вече връхните дрехи. Ами шапката! Изглежда шапките с големи извити периферии бяха излезли от мода, защото тази беше смешно плоска, изработена от червено кадифе; беше закрепена на върха на главата и приличаше на изсъхнала палачинка. Панделките не бяха вързани под брадичката, както при някогашните шапки, а отзад, под бухналите къдрици на тила. Колкото до тия къдрици, Скарлет веднага съзря, че и по цвят, и по вид на косъма твърде се различават от останалата коса.
	Когато жената слезе от каретата и погледна към къщата, на Скарлет й се мярна нещо познато в заешкото лице, обилно наплескано с бяла пудра.
	— Та това е Еми Слатъри! — възкликна тя, толкова слисана, че изрече гласно мисълта си.
	— Да, госпожо, аз съм — отметна глава Еми и с угодническа усмивка се запъти към стълбите.
	Еми Слатъри! Мърлявата русолява повлекана, чието незаконородено дете Елен бе кръщавала, тази, която зарази майка й с коремен тиф и я погуби, тази накипрена простачка, това отвратително изчадие на бели нищожества се качваше по стълбите на Тара, като виреше нос и се хилеше, сякаш се чувстваше у дома си. Скарлет си помисли за Елен и в изпразненото й допреди малко съзнание нахлу убийствена ярост, тъй силна, че тя затреперя като в треска.
	— Да се махаш от тия стълби, мизерница такава! — извика насреща й. — Кракът ти да не е стъпил тук! Измитай се!
	Долната челюст на Еми внезапно увисна и тя погледна към Джонас, който се приближи със свъсени вежди. Въпреки гнева си той се насили да покаже достойнство.
	— Не бива да говорите тъй на съпругата ми.
	— Съпруга ли? — възкликна Скарлет и избухна в презрителен смях. — Крайно време беше да я направиш своя съпруга. Кой ви кръщава децата сега, след като уморихте майка ми?
	Еми изписка и бързо се върна назад по стълбите, готова да побегне към каретата, но Джонас я хвана грубо за ръката и я спря.
	— Идваме ви на гости най-добронамерено — изджавка той. — Пък и… да поговорим по работа като стари приятели…
	— Приятели? — гласът на Скарлет наподобяваше плющящ бич. — Кога сме били приятели с такива като вас? Слатъриеви живееха от милостинята ни и за отплата погубиха мама… а ти… ти… татко те уволни заради копелето на Еми и ти го знаеш. Приятели! Махайте се оттук, преди да съм извикала мистър Бентийн и мистър Уилкс.
	При тези думи Еми се отскубна от ръката на мъжа си и се втурна към каретата, а изпод полата й се показаха обувки от изкуствена кожа с яркочервени носове и пискюли.
	Сега Джонас се разяри не по-малко от Скарлет и жълтеникавото му лице поаленя като на сърдит пуяк.
	— Значи още се големеете и раздавате заповеди, а? Но аз знам всичко за вас. Знам, че нямате обуща на краката си. Знам, че баща ви се е побъркал…
	— Махайте се незабавно!
	— Охо, друга песен ще ми запеете скоро. Зная, че сте разорени. Известно ми е, че дори данъците си не можете да платите. Дойдох, за да ви предложа да купя плантацията, и то при изгодни за вас условия. На Еми й е влязла муха в главата да живее тука. Ала сега, Господ ми е свидетел, няма да ви дам нито цент! Ще разберете вие, надути твърдоглави ирландци, кой командва тука сега, като обявят плантацията за разпродажба заради неплатени данъци. Ще я купя с все партакешите — с мебелите, с всичкото му — и ще живея тука.
	Значи Джонас Уилкърсън беше кандидатът за Тара — Джонас и Еми, у които бе пламнал някакъв извратен стремеж да заличат униженията, преживени в миналото, като се заселят в дома, където са ги пренебрегвали. Всяка фибра на тялото й трептеше от омраза, както в оня ден, когато бе насочила дулото на пистолета срещу брадясалото лице на войника янки и бе стреляла. Щеше й се и сега да има онзи пистолет под ръка.
	— Ще съборя тая къща камък по камък, ще я изгоря, ще посоля всяка педя земя със сол, но няма да позволя на вас двамата да престъпите прага й — извика тя. — Махайте се, ви казвам! Марш да ви няма!
	Джонас я погледна, понечи да каже още нещо, а после тръгна към каретата. Качи се до скимтящата си жена и обърна коня в обратна посока. Когато потеглиха, на Скарлет и се дощя да плюе след тях и наистина го стори. Съзнаваше, че това е невъзпитано, че е детинщина, но все пак почувства някакво облекчение. Искаше й се да ги бе заплюла в лицата.
	Тези проклетници, сдушили се с негрите за своя изгода, бяха посмели да дойдат и да издевателстват над нищетата й! Никакво намерение не бе имал да й предлага пари за Тара, копоят му с копой. Беше го използвал само като повод да пристигнат тук с Еми и да й се перчат. Тия мръсни парвенюта, тия въшливи бели отрепки се хвалеха, че ще живеят в Тара!
	Внезапно я прикова ужас и яростта й се стопи. Мътните да ги вземат! Та те наистина щяха да дойдат да живеят тук! С нищо не можеше да им попречи да купят Тара, да заграбят срещу неплатените данъци всяко огледало, всяка маса и легло, мебелите на Елен от полиран махагон и скъпо тъмночервено дърво, тъй мили на сърцето й, макар и съсипани от нашествията на янките. А също и фамилното сребро на Робиярови. „Няма да им позволя да го сторят! — с жар си каза Скарлет. — Няма, та дори ако се наложи да подпаля цялата къща! Кракът на Еми Слатъри никога няма да стъпи на тоя под, по който е стъпвала мама!“
	Тя затвори вратата и опря гръб на нея, обладана от страх. Толкова уплашена не бе дори в деня, когато в къщата дойдоха войниците на Шърман. Тогава най-голямата опасност бе Тара да изгори с нея самата. Ала сега беше по-лошо — тези презрени същества щяха да живеят в къщата й и да се перчат пред приятелите си, също тъй долни нищожества като тях, как са изгонили гордите О’Хара от дома им. Може би дори щяха да канят негри на вечеря, а и за преспиване. Уили беше казал, че Джонас много се стараел да покаже пред негрите, че ги смята за равни — сядал с тях на трапезата, ходел им на гости, разкарвал ги насам-натам с каретата си, прегръщал ги през рамо.
	При мисълта, че е възможно да се погаврят с Тара по такъв начин, сърцето й се разтупа тъй силно, че тя едва не се задуши. Опитваше се да съсредоточи съзнанието си върху критичното положение, да измисли някакъв начин за спасение, ала я връхлитаха все нови и нови вълни на ярост и страх и я разтърсваха издъно. Трябваше да има начин, трябваше да съществува някой някъде, който да й услужи с пари в заем. Внезапно си спомни шеговитите думи на Ашли: „Само един човек има пари — Рет Бътлър.“
	Рет Бътлър. Тя се завтече към гостната и затвори вратата зад себе си. Обгърна я сумрак — капаците на прозорците бяха затворени, а и зиме рано притъмняваше. Тук никой нямаше да се сети да я потърси, а на нея й трябваше време да размисли, без да я безпокоят. Идеята, която току-що й бе хрумнала, изглеждаше тъй проста, че тя се зачуди как не я е споходила по-рано.
	„Ще взема пари от Рет. Ще му продам диамантените обици. Или пък ще поискам заем от него и ще му оставя обиците в залог, додето му се издължа.“
	В миг я обзе такова облекчение, та чак отмаля. Щеше да плати данъците и да се изсмее в очите на Джонас Уилкърсън. Ала веднага след тази щастлива мисъл дойде осъзнаването на безпощадната истина: „Не само тази година ще имам нужда от пари за данъците. Същата грижа ще ме преследва и догодина, и през всички останали години до края на живота ми. Платя ли този път, следващия път те ще повишат данъците още повече и ще успеят да ме изгонят. Получа ли добра реколта от памук, ще й сложат такива налози, че за мене няма да остане нищо или пък направо ще я конфискуват и ще заявят, че памукът е на Конфедерацията. Янките и мошениците, които се сдружиха с тях, са ме спипали здраво и искат да ме довършат. През целия си живот, до сетния си дъх ще бъда измъчвана от страх, че ще ме унищожат. Вечно ще живея под напрежение, ще се чудя как да намирам пари, ще се съсипвам от работа и ще виждам, че трудът ми отива напразно и ограбват памука ми… Ако сега заема триста долара за данъците, ще отдалеча присъдата само временно. На мене ми е нужно веднъж завинаги да се отърва от тази заплаха, за да мога вечер да заспивам без тревога за утрешния ден, за следващия месец, за идната година.“
	Съзнанието й работеше неуморно. Постепенно в главата й започна да се оформя една идея — плод на трезв разум и пресметливост. При мисълта за Рет пред погледа й изникнаха лъскавите бели зъби, мургавото лице и присмехулните черни очи, милващи тялото й. Тя си припомни горещата нощ в Атланта към края на обсадата, когато той седеше на верандата на леля Пити, полускрит в летния мрак, почувства отново горещата му длан върху голата си ръка и чу думите му: „Желая ви по-силно, отколкото някога съм пожелавал жена, и чаках по-дълго, отколкото съм чакал за всяка друга.“
	„Ще се омъжа за него — хладнокръвно си каза тя. — Тогава никога повече няма да имам грижа за пари.“
	О, благословена мисъл, по-сладостна и от мечтите за райско блаженство — никога повече да не се тревожи за пари, да знае, че Тара е в безопасност, че семейството е облечено и сито, че няма вече да блъска главата си в каменни стени!
	Изведнъж се почувства много стара. Събитията от следобеда бяха пресушили всичките й чувства. Най-напред стряскащата вест за данъците, после Ашли и като връх на всичко — убийствената й ярост към Джонас Уилкърсън. Да, тя бе останала без капчица вълнение в душата си. Ако способността й да чувства не се бе изчерпала до дъно, у нея щеше да се зароди някакъв протест срещу плана, придобиващ форма в съзнанието й, защото мразеше Рет повече от всеки друг човек на света. Но тя бе съвършено безчувствена. Можеше само да разсъждава и мислите й бяха много трезви.
	„Онази нощ, когато ни изостави на пътя, му казах някои ужасни неща, ала мога да го накарам да ги забрави — рече си тя с презрение, все още уверена във властта на чара си. — Ще бъда по-ниска от тревата. Ще го накарам да повярва, че винаги съм го обичала, а през онази нощ съм била просто разстроена и уплашена. Мъжете са толкова суетни, че винаги са готови да приемат за чиста монета всичко, което ласкае самочувствието им. Не бива да му позволя да се усъмни нито за миг, че сме в бедствено положение, додето не го уловя в капана. О, той не бива да знае за нищо на света! Зароди ли се у него подозрение, че тънем в нищета, ще разбере, че съм хвърлила око на парите му, а не на него. В края на краищата няма откъде да го научи, защото дори леля Пити не знае най-лошото. А след като сме вече женени, той ще бъде принуден да помогне на семейството ми. Не би могъл да остави роднините на жена си да гладуват.“
	Негова жена! Мисис Рет Бътлър. Някакво смътно отвращение, изтласкано в дъното на съзнанието й от трезвата, логична мисъл, слабо се разшава у нея, но бързо притихна. Тя си припомни смущаващите, противни неща, които бе принудена да изтърпи през краткия си меден месец с Чарлс, неговите треперещи, непохватно опипващи я ръце, непонятната му възбуда, в резултат на което се бе появил Уейд Хамптън.
	„Няма да се притеснявам за това сега. Ще му мисля, когато сме вече женени…“
	Женени. Внезапно в главата й отекна един далечен спомен. Студени тръпки я полазиха по гърба. Отново си припомни нощта на верандата на леля Пити, когато го бе попитала дали й прави предложение за брак, а той се бе изсмял с омразния си смях и бе отвърнал: „Скъпа моя, бракът не е за мъж като мене.“
	Ами ако той все още нямаше намерение да се жени? Ако въпреки всичките й прелести и хитрини откажеше да я вземе за съпруга? Ами ако… ах, каква ужасна мисъл!… Ако я бе забравил напълно и тичаше подир друга жена?
	„Желая ви по-силно, отколкото някога съм пожелавал друга жена…“
	Скарлет стисна юмруци и ноктите й се забиха в дланите. „Ако ме е забравил, ще го накарам да си спомни за мене. Ще го накарам отново да ме пожелае.“
	А в случай, че не искаше да се ожени за нея, но при все това я желаеше, пак имаше начин да получи парите от него. Нали веднъж вече я бе молил да му стане любовница.
	В сивия сумрак, обгърнал гостната, тя проведе светкавична и решителна битка с трите най-обвързващи принципа в душата си — паметта за Елен, наставленията на религията и любовта й към Ашли. Съзнаваше, че ако майка й може да прочете мислите й, би се ужасила дори в онзи благодатен далечен рай, където несъмнено се намираше. Известно й бе, че прелюбодеянието е смъртен грях. Известно й бе също тъй, че след като изпитва такива силни чувства към Ашли, дваж по-ужасно щеше да е блудството й.
	Ала тласкана от отчаянието, тя срина без колебание тези морални прегради с безпощадната логика на трезвия разум. Елен беше мъртва, а със смъртта душите може би придобиваха способност да разбират нещата по-добре. Религията забраняваше прелюбодеянието под страх от вечно горене в пламъците на ада, но ако църквата не схващаше, че тя би преобърнала света само и само да спаси Тара и да отърве семейството си от глада, свещениците да му мислеха. Скарлет не я бе грижа. Поне засега. А Ашли — Ашли не я приемаше. Всъщност желаеше я, и то много, ала никога нямаше да я отведе надалеко. Странно, че бягството с Ашли не й се виждаше грях, докато с Рет…
	В сумрака на зимния следобед тя достигна края на дългия път, по който бе поела в нощта на падането на Атланта. В началото на този път бе просто едно разглезено, егоистично и неопитно момиче в разцвета на младостта, с пламенни чувства и твърде лековерно. Сега, в края на пътя, от това момиче не бе останала и следа. Гладът и тежкият труд, страхът и постоянното напрежение, ужасите на войната и ужасите на преустройството в Юга й бяха отнели младостта, топлотата и нежността. Около сърцевината на нейното същество се бе образувала черупка и малко по малко през безкрайните месеци тази черупка ставаше все по-твърда.
	И все пак до същия този ден тя бе таила две надежди, които я крепяха. Беше мечтала, че когато войната свърши, животът постепенно ще възвърне предишния си облик. Очаквала бе завръщането на Ашли да осмисли донякъде съществуванието й. Сега и двете надежди бяха изгубени. Появата на Джонас Уилкърсън пред парадния вход на Тара я беше накарала да осъзнае, че за нея, а и за целия Юг войната никога няма да свърши. Най-яростната битка, най-жестоката разплата започваше едва сега. А Ашли щеше да остане завинаги в плен на дадената дума, която бе по-непреодолима от всеки затвор.
	Мирът не беше оправдал очакванията й, както и Ашли бе излъгал надеждите й, при това и двете прозрения бяха дошли в един и същи ден, тъй че и последният процеп в черупката бе затворен, и последният пласт бе втвърден. Тя се бе превърнала в това, от което баба Фонтейн я съветваше да се пази — жена, дето бе видяла най-лошото и вече нищо не можеше да я уплаши, нито животът, нито споменът за майка й, нито безвъзвратната загуба на любовта, нито пък хорското мнение. Единствено гладът и кошмарът й, свързан с него, можеха да й внушат страх.
	Неочаквано цялата й личност бе проникната от странно усещане за лекота и свобода, след като сърцето й се бе втвърдило окончателно срещу всичко, обвързващо я със старото време и със старата Скарлет. Тя бе взела решението си и, слава Богу, не чувстваше никаква боязън, нямаше какво да губи и изборът й бе направен.
	Успееше ли само да подмами Рет да се ожени за нея, всичко щеше да се уреди. Ала ако не успееше… Е, парите все пак щеше да вземе. Обзета от моментно любопитство, Скарлет се зачуди, сякаш не се отнасяше до нея, какво ли се очаква от една любовница. Дали Рет щеше да настоява тя да живее в Атланта, за да я издържа, както говореха хората, че издържал онази жена Уотлинг. Накараше ли я да остане в Атланта, щеше да му се наложи да плаща щедро, за да компенсира отсъствието й от Тара. Скарлет беше много невежа по отношение на потайните страни от живота на мъжете и нямаше никаква представа за същността на подобна връзка. Надяваше се поне, че няма да има бебе. Това би било особено противно.
	„Сега не ми се мисли за такова нещо. По-късно ще се занимая с него“ — каза си тя и отблъсна неканената мисъл от съзнанието си, за да не разколебава решимостта й. Тази вечер щеше да съобщи на семейството си, че заминава за Атланта, за да се опита да вземе пари на заем и ако е необходимо — да ипотекира имението. Стигаше им да знаят толкова, поне до злокобния ден, когато истината можеше да излезе наяве.
	При мисълта за действие главата й инстинктивно се вдигна и раменете й се изправиха. Начинанието, с което се бе захванала, нямаше да бъде лесно, знаеше това. По-рано Рет беше този, който я бе молил за благоволението й, а тя държеше властта в ръцете си. Сега беше в положението на просякиня и бе лишена от възможността да диктува условията.
	„Но аз няма да ида при него като просякиня. Ще ида като кралица, която раздава благоволение. Той няма и да се досети каква е работата.“
	Тя застана пред високото огледало и зае стойка с гордо изправена глава. Ала в напуканата му повърхност видя обрамчена една непозната. Като че за първи път от цяла година се беше върнала към истинската си същност. Бе поглеждала в огледалото всяка сутрин, за да се увери, че лицето й е чисто, а косата подредена, ала винаги бе прекалено заета, за да се види внимателно. Но каква промяна все пак! Невъзможно бе тази слаба жена с хлътнали страни да е Скарлет О’Хара! Скарлет О’Хара имаше хубавичко лице със закачливо и жизнерадостно изражение. А лицето, което я гледаше насреща, изобщо не бе хубаво и бе напълно лишено от прелестите, които тя си спомняше тъй добре. Беше бледо и измъчено, а черните вежди над продълговатите зелени очи се открояваха върху бялата кожа в рязка извивка като криле на подплашена птица. Това лице бе белязано от суровост и отчаяна напрегнатост.
	„Не съм достатъчно хубава, за да го примамя — помисли си Скарлет, отново обезкуражена. — Слаба съм, ах, ужасно съм слаба!“
	Тя прекара ръка по бузите си и опипа трескаво изхвръкналите си ключици. А и гърдите й бяха толкова малки, почти като на Мелани. Трябваше да си сложи подплънки на роклята, за да изглеждат по-големи, след като с такова презрение се бе отнасяла към момичетата, прибягващи до подобни хитрости. Подплънки! Това я наведе на нова мисъл. Дрехите й. Тя сведе поглед към роклята си и разпери настрани окърпената пола. Рет харесваше добре облечени жени с модни тоалети. Сети се с копнеж за зелената рокля с волани, която бе облякла за пръв път след свалянето на траура, и за зелената шапка с перо, донесена й от него, спомни си възхищението му от вида й. Спомни си с омраза, подсилена от чувство на завист, и за Еми Слатъри и червената й карирана рокля, за обувките й с червени носове и пискюли и шапката, подобна на палачинка. Бяха крещящи, но нови и модни и безспорно привличаха погледи. О, колко много й се искаше и тя самата да привлича погледи! Най-вече погледа на Рет Бътлър! Ако я видеше в старите й дрехи, щеше да разбере веднага, че нещата в Тара отиват на зле. А той не биваше да го знае.
	Каква глупачка бе да си помисли, че може да отиде в Атланта и да го съблазни с тази кльощава шия, с очите като на гладна котка и с дрипавата си рокля! Щом не беше успяла да изтръгне от него предложение, когато бе в разцвета на красотата си и имаше най-прекрасни тоалети, как можеше да очаква, че ще го получи сега, при положение, че е непривлекателна и тъй мизерно облечена? Ако приказките на мис Пити бяха верни, той трябваше да е най-богатият човек в Атланта и вероятно можеше да си избере която пожелае от всички хубави дами, били те порядъчни, или не. „Аз обаче — помисли мрачно Скарлет — имам нещо, което повечето хубави дами не притежават, и то е твърдото намерение да го спечеля. Де да имах и една красива рокля…“
	Ала красива рокля в Тара нямаше, нито изобщо рокля, която да не бе два пъти обръщана и преправяна.
	— Ето ти, на — безутешно въздъхна тя, свела глава надолу. Погледът й попадна върху тъмнозеления плюшен килим на Елен — вече износен, изтъркан, пробит и осеян с петна от безчислените мъже, които бяха спали на него, и тази гледка я угнети още повече, защото я накара да осъзнае, че и Тара е също тъй одрипавяла като нея самата. Цялата смрачена стая я потискаше и като се приближи до прозореца, тя вдигна рамката нагоре, откачи кукичките на капаците и стори път на последната светлина на късния зимен следобед. Сетне отново затвори прозореца и облегна глава на кадифената завеса, загледана към мрачните кедри на гробището отвъд запустялото тъжно пасище.
	Късите гъсти влакънца на тъмнозеленото кадифе нежно я гъделичкаха по бузата и тя с удоволствие отърка лицето си в него като котка. Внезапно изправи глава и внимателно го погледна.
	Миг по-късно Скарлет тътреше по пода една тежка масичка с мраморен плот, чиито ръждясали ролки скърцаха в жален протест. Тя довлече масичката до прозореца, вдигна поли, качи се на нея и на пръсти се пресегна да хване тежкия прът на завесата. Едва го достигна и го дръпна тъй рязко и нетърпеливо, че гвоздеите изскочиха от рамката и завесите шумно се стовариха на пода заедно с пръта.
	Като по чудо вратата на гостната моментално се отвори и през пролуката надникна широкото черно лице на Мами: всяка гънчица на това лице изразяваше пламтящо любопитство и дълбоко подозрение за нещо нередно. Изгледа неодобрително Скарлет, покачена на мраморната масичка с вдигнати над коленете поли, готова да скочи на пода. Изражението на момичето бе възбудено и тържествуващо и Мами незабавно застана нащрек.
	— Кво сте си наумили да правите с пердетата на мис Елен? — запита тя.
	— А ти какво си си наумила, като се мотаеш пред вратите и слухтиш? — отвърна й Скарлет с въпрос, скочи живо на пода и повдигна една от прашните кадифени завеси.
	— Нямаше нужда да слухтя, та да чуя тая врява, дет я дигнахте — моментално даде отпор Мами и се стегна за битка. — Не ви е работа да събаряте в прахта пердетата на мис Елен… че и прътовете сте откачили заедно с гвоздеите. Мис Елен душа даваше за тез пердета и аз няма да дам да ги въргаляте тъй.
	Скарлет извърна към Мами зелените си очи, пълни с трескава веселост — очи, напомнящи за някогашното немирно момиченце от доброто старо време, по което въздишаше Мами.
	— Я скокни до тавана, Мами, и ми донеси кутията с кройките — подвикна тя и я побутна към вратата. — Ще си шия нова рокля.
	Мами беше разкъсвана между възмущение от самата идея, че тя със стоте си килограма би могла да скокне до където и да било, още по-малко пък до тавана, и от друга страна, ужас от зараждащото се подозрение. Издърпа завесите от ръцете на Скарлет и ги притисна към мощната си провиснала гръд, сякаш бяха свещени реликви.
	— Ако мислите да си шиете нова рокля от пердетата на мис Елен, ще ви река, че таз няма да я бъде. Поне додет аз съм жива.
	На лицето на младата й господарка се появи изражение, което Мами имаше навика да назовава в себе си „вироглаво“, но в миг то се разтопи в усмивка, а на нея Мами трудно съумяваше да устои.
	— Не ставай лоша, Мами. Трябва да ида в Атланта, за да взема пари в заем, и ми е нужна нова рокля.
	— Не ви е притрябвала нова рокля. Другите дами да не би в ново да са издокарани? Носят си вехтите дрехи и окото им не мига. Аз тъй викам, дъщерята на мис Елен може да е облечена в дрипи, ама хората пак ще я почитат, кат да е в злато и коприна.
	Вироглавото изражение отново изпълзя под усмивката. Божке, таз мис Скарлет колкот по растеше, толкоз по заприличваше на мистър Джералд и по-малко на мис Елен!
	— Нали знаеш, Мами, мис Пити ни писа, че тази събота щяла да се венчава мис Фани Елсинг и аз, разбира се, ще ида на сватбата. Трябва да съм с нова рокля.
	— Венчалната рокля на мис Фани няма да е по стока от таз, дет сте я облекли сега. Мис Пити беше писала, че Елсингови много я закъсали.
	— Но аз трябва да съм с нова рокля! Мами, ти не знаеш каква нужда имаме от пари. Данъците…
	— Да, мис. Знам за данъците, ама…
	— Как тъй знаеш?
	— Че защо ми е дал Господ уши, ако не да чувам кво се говори? Пък и мистър Уил никогаж не си прави труда да затваря вратите.
	Имаше ли нещо изобщо, което Мами да не беше дочула? Скарлет се запита с недоумение как успяваше това тромаво тяло, разтърсващо пода при всяко движение, да се прокрадва с ловкостта на дивак, когато собственицата му си наумеше да подслушва.
	— Щом си чула всичко това, сигурно знаеш за Джонас Уилкърсън и онази Еми…
	— Да, мис — отвърна Мами с горящ поглед.
	— Хайде стига се опъва, Мами. Не разбираш ли, че трябва да ида в Атланта и да намеря пари за данъците? Трябва да получа пари. Трябва да успея! Тя удари едното си малко юмруче върху другото. За Бога, Мами, те ще изпъдят всички ни на пътя и къде ще се денем тогава? А ти си се захванала да спориш с мене за разни дреболии като мамините завеси, когато това нищожество Еми Слатъри, убийцата на мама, крои планове да заживее в къщата ни и да спи в леглото на майка ми!
	Мами запристъпя от крак на крак като заинатен слон. Имаше смътното чувство, че се опитват да я надхитрят.
	— Не, мис, не ща в къщата на мис Елен да живеят отрепки, нито пък ние да се намериме на пътя, само дет… — Тя прикова Скарлет с поглед, който внезапно бе станал обвинителен. — Я кажете, от кого се тъкмите да искате пари, та ви е притрявала нова рокля?
	— Това си е моя лична работа — сконфузено промърмори Скарлет. Мами я изгледа остро и проницателно, както когато Скарлет беше малка и се опитваше безуспешно да скалъпи приемливи извинения за пакостите си.
	— Значи ви е потребна чисто нова хубава рокля, та да земете пари на заем? Не ми се види много чиста таз работа. Отгоре на туй не щете да кажете отде ще намерите парите.
	— Няма да давам никакви обяснения — с възмущение отсече Скарлет. — Това си е моя грижа. Ще ми дадеш ли сега тая завеса и ще ми помогнеш ли да ушия роклята?
	— Да, мис — кротко продума Мами и бързината, с която капитулира веднага, породи съмнения у Скарлет. — Ще ви помогна да я ушием, пък мисля, че и една наметка можеме да измайсториме от атлазената подплата на пердетата, а с дантелата ще украсим крачолите на гащичките.
	Мами подаде завесата на Скарлет, а по лицето й се разля лукава усмивка.
	— Мис Мели… и тя ли ще дойде с вас в Атланта?
	— Не — рязко отвърна Скарлет, която започваше да разбира накъде бие Мами. — Отивам сама.
	— Само тъй си мислите — отряза Мами твърдо. — Щом се издокарвате с нова рокля, ще дойда и аз с вас. На една педя няма да се отлъча, тъй да знаете.
	За секунда Скарлет си представи пътуването до Атланта и разговора с Рет Бътлър в присъствието на Мами, залепена за тях като грамаден черен цербер. Тя се усмихна отново и постави ръка на рамото на Мами.
	— Мами, миличка, толкова си добра, задето искаш да ме придружиш и да ми помогнеш, ала как, за Бога, ще се справят тук без тебе? Нали знаеш, че Тара се крепи едва ли не само на твоите две ръце.
	— Ха! — възкликна Мами. — Мазните приказки хич няма да ви отърват, мис Скарлет. Че нали ви знам още откак ви смених първите пеленки. Щом съм рекла, че ще дойда с вас в Атланта, ще дойда значи. Мис Елен в гроба ще се обърне, ако хукнете сама в тоз град, пълен с янки, освободени негри и други таквиз.
	— Но аз ще отседна у леля Питипат — отчаяно търсеше изход Скарлет.
	— Мис Питипат е добра женица и си мисли, че сичко вижда, ама то не е тъй — заяви Мами и като се извърна с достолепие, за да покаже, че аудиенцията е приключена, излезе във вестибюла. Стените затрепераха, когато оттам се разнесе провикването й:
	— Приси! Къде си бе, дете? Я припни по стълбите да донесеш от тавана кутията с кройките на мис Скарлет. Намери и ножиците, ама да не се маеш цял час, ей!
	„В чудесна каша се забърках — съкрушена си помисли Скарлет. — По-добре да пуснат хрътка по петите ми.“


	Когато масата в трапезарията беше разтребена след вечеря, Скарлет и Мами разпростряха по нея кройки, докато Сюелин и Карийн старателно отпорваха атлазената подплата на пердетата, а Мелани чистеше прашното кадифе с четка за коса. Джералд, Уил и Ашли също бяха в стаята, пушеха и се усмихваха на женската суетня. Чувството на приятна възбуда, което се излъчваше от Скарлет, ги бе заразило всички, макар причината за тази възбуда да им бе непонятна. Руменина бе избила по страните на Скарлет, а в очите й имаше ярък решителен блясък и тя често се смееше. Смехът й доставяше удоволствие на домашните, защото от месеци не бяха я чували да се смее. Особено много се радваше Джералд. Очите му не бяха замъглени както напоследък, следяха кръшната й фигура, докато тя сновеше из стаята, и всеки път, щом минеше край него, той я погалваше ласкаво и одобрително. Момичетата бяха развълнувани, сякаш се готвеха за празненство, и с такова усърдие разпаряха, режеха и тропосваха, като че шиеха бални рокли за себе си.
	Скарлет отиваше в Атланта, за да вземе пари в заем или да ипотекира Тара, ако се наложеше. Но какво беше една ипотека в края на краищата? Скарлет казваше, че лесно ще я изплатят с догодишната реколта памук и пак ще им останат пари, при това го казваше тъй категорично, че те и не помисляха да се усъмнят. А когато я попитаха кой ще й заеме парите, тя отвърна: „Който много знае, бързо остарява“ — тъй дяволито, че всички се разсмяха и започнаха да я подкачат за приятеля й милионер.
	— Трябва да е капитан Рет Бътлър — лукаво подхвърли Мелани и те избухнаха в несдържан кикот, тъй като знаеха колко много го мрази Скарлет и как винаги се отзовава за него с думите „оня никаквец Рет Бътлър“.
	Ала на тази забележка Скарлет не се засмя и Ашли, който се смееше, млъкна внезапно, щом видя, че Мами крадешком стрелна поглед към Скарлет.
	С пробудила се от празничното настроение щедрост Сюелин извади яката си от ирландска дантела, малко поизносена, но все още хубава, а Карийн настоя Скарлет да иде в Атланта с нейните пантофки, защото те бяха най-запазени от всички останали в Тара. Мелани помоли Мами да остави достатъчно кадифени парчета, за да облече с тях окъсаната си шапка и предизвика бурен смях, когато заяви, че ако старият петел не намери веднага убежище в блатото, сигурно ще се прости със сребристите и черните пера от опашката си.
	Скарлет, която гледаше чевръстите им пръсти и слушаше смеховете им, ги наблюдаваше с притаена горчивина и презрение.
	„Нямат никаква представа какво става с мене, с тях самите и с целия Юг. Въпреки всички премеждия все още си въобразяват, че нищо страшно не може да им се случи просто защото носят фамилиите О’Хара, Уилкс, Хамилтън. Дори негрите се заблуждават по същия начин. Ах, какви глупаци са всички! Никога няма да се осъзнаят! Ще продължават да разсъждават и да живеят както са си свикнали и нищо няма да е в състояние да ги промени. Мели може да се облича в дрипи, да бере памук и дори да ми помогне да убия човек, но това не я променя. Все тъй си остава срамежливата, благовъзпитана мисис Уилкс, съвършената дама! Ашли пък може да гледа в очите смъртта и войната, да лежи в затвора и когато се прибере у дома си, да потъне в нищета, и да си остане същият благороден господин, какъвто беше в Дванайсетте дъба. Уил е по-различен. Той знае как стоят нещата, но пък не е имал и какво толкова да загуби. Колкото до Сюелин и Карийн, те смятат, че това положение е само временно. Не се променят ведно с променените условия, защото вярват, че скоро ще дойде краят на всичко това. Мислят си, че Господ ще сътвори чудо, само и само да им угоди. Но той няма да го стори. Единственото чудо, което може да промени положението, е да успея с Рет Бътлър… Те няма да се променят. Сигурно не са в състояние. Аз съм единствената, която се промени, а и аз не бих се променила, стига да не ми се налагаше.“
	Накрая Мами изгони мъжете от трапезарията и затвори вратата, за да почнат пробите. Порк помогна на Джералд да се качи до спалнята си, а Ашли и Уил останаха сами край запалената лампа във вестибюла. Известно време мълчаха и Уил дъвчеше тютюн като някое невъзмутимо преживно животно. Ала кроткото му лице ни най-малко не беше спокойно.
	— Не ми харесва туй отиване в Атланта — най-после продума бавно. — Никак не ми харесва.
	Ашли бързо го погледна и после отмести очи встрани, без да каже нищо, но зачуден дали и у Уил се е зародило същото ужасно подозрение, което преследва и него. Ала това беше невъзможно. Уил не знаеше какво се е случило този следобед в градината и как Скарлет изпадна в отчаяние. Уил не можеше да е забелязал лицето на Мами, когато се спомена името на Рет Бътлър, пък и нямаше представа за богатството на Рет, нито за лошата му слава. Ашли предполагаше поне, че Уил не знае никакви подробности, ала явно и той като Мами си имаше начин да научава нещата, без да му ги казват, да ги усеща, преди още да са станали. Нещо злокобно витаеше във въздуха и Ашли не можеше точно да го определи, ала беше безсилен да спаси Скарлет от опасността. Тя не го бе погледнала нито веднъж тази вечер и непоколебимият блясък в очите й в отговор на озадачения му вид го плашеше. Подозренията, които го разкъсваха, бяха прекалено ужасни, за да бъдат изречени с думи. Нямаше право да я обижда с въпроси, за да научи дали са основателни. Той стисна юмруци. По отношение на нея изобщо нямаше никакви права — този следобед ги беше проиграл завинаги. Не можеше да й се притече на помощ. Никой не можеше да й помогне. Ала когато си припомни мрачното и решително изражение на Мами, докато разрязваше кадифената завеса, малко се поразведри. Мами щеше да се погрижи за Скарлет, независимо дали тя го желаеше или не.
	„Аз съм причина за всичко — с отчаяние си помисли той. — Аз я тласнах към това.“
	Пред очите му отново изникна жестът, с който тя изправи рамене и упорито вдигна глава, когато се извърна от него същия ден. Сърцето му бе устремено към нея, разкъсвано от собствената му безпомощност, преливащо от възхищение. Той знаеше, че в нейния речник думата самоотверженост не съществува и че ще го изгледа в недоумение, ако й каже, че за него няма по-самоотвержен човек на света от нея. Не би разбрала колко прекрасни качества влага той в това понятие. Знаеше, че тя приема живота такъв, какъвто е, че се противопоставя на всички препятствия с целеустремения си, чужд на всякакви колебания разум, че се бори с решимост, непризнаваща поражението, и продължава да се бори дори когато вижда, че поражението е неизбежно.
	Ала в продължение на четири години той бе срещал и други, които отказваха да приемат поражението — мъже, дръзко поели на сигурна смърт, защото са сърцати и самоотвержени. И все пак те всички бяха победени.
	Загледан в мрачината към Уил, той си мислеше, че никога не е виждал такава сърцатост, както у Скарлет О’Хара, тръгнала да завладява света в дреха от кадифените завеси на майка си и с перо от петльова опашка.


>>	Глава XXXIII

	Когато на следващия следобед Скарлет и Мами слязоха от влака в Атланта, духаше остър студен вятър и надвисналите скупчени облаци бяха стоманеносиви. Гарата не беше построена наново след опожаряването на града, сажди и кал затрупваха почернелите руини, които бяха единственият белег за мястото на някогашната сграда. По силата на навика Скарлет се огледа за чичо Питър и каретата на леля Пити, защото през военните години, когато се бе връщала от Тара в Атланта, винаги бе посрещана от стария кочияш. Бързо се отърси от моментната заблуда, раздразнена от собствената си разсеяност. Естествено, Питър не можеше да ги чака, тъй като тя не бе известила леля Пити за пристигането си, пък и си спомни, че в едно от писмата си старата дама сълзливо описваше смъртта на коня, с който Питър се „сдобил“ в Мейкън, за да върне господарката си в Атланта след капитулацията.
	Тя огледа изровеното и набраздено празно място около гарата с надежда да зърне някой стар приятел или познат с карета, който да ги закара до дома на леля Пити, ала не откри никого — нито бял, нито черен. Вероятно никой от старите й приятели вече не притежаваше карета, ако бяха верни сведенията от писмата на Пити. Времената бяха толкова тежки, че беше невъзможно да се изхранят и подслонят хората, а какво оставаше за животните. Повечето от приятелите на Пити, както и тя самата, вече се движеха пеша.
	Имаше няколко каруци, в които качваха багаж от товарните вагони, и няколко окаляни кабриолета, на чиито капри седяха грубовати непознати мъже, а каретите бяха само две. Едната беше закрита, а другата — открита, и в нея седяха наконтена жена и офицер янки. При вида на униформата Скарлет се сепна. Макар леля Пити да беше писала, че в Атланта има гарнизон и улиците са пълни с войници, първата синя куртка, попаднала пред погледа й, я стресна и уплаши. Трудно й бе да си припомни, че войната е свършила и че този мъж няма да я преследва, за да я ограби и оскърби.
	Мрачният безлюден перон й навя спомен за онова утро през 1862 година, когато пристигна в Атланта като млада вдовица, покрита в траур от глава до пети и бясна от отегчение. Припомни си колко задръстено с каруци, карети и линейки беше същото това място, каква врява се вдигаше: ругатни и викове на кочияши, шумни поздрави между приятели. Тя въздъхна с копнеж по приятната възбуда на военното време и от гърдите й се изтръгна повторна въздишка при мисълта, че трябва да върви пеша до къщата на леля Пити. Все пак се надяваше, че по Прасковената улица може да срещне някой познат, който да ги откара.
	Докато се оглеждаше, до нея се приближи закритата карета и от капрата се надвеси негър на средна възраст.
	— Карета, госпожо? Мога да ви откарам къдет щете за два долара.
	Мами му хвърли унищожителен поглед.
	— Я го виж, наемен кочияш! — промърмори тя. — Знаеш ли кои сме ние бе, черньо?
	Мами беше робиня в селско имение, но не беше живяла винаги на село и знаеше, че нито една почтена жена не се вози в наето превозно средство, най-малко в закрита карета, без да е придружавана от роднина мъж. Дори присъствието на черна прислуга не удовлетворяваше задължителните условности. Като видя, че Скарлет разочаровано проследи каретата с очи, тя я изгледа строго.
	— Да се махаме оттука, мис Скарлет! Наета карета и освободен негър — добре се подредихме, няма що!
	— Не съм освободен негър! — разпалено запротестира кочияшът. — Аз съм собственос на старата мисис Талбът, тва е нейна карета и я карам да спечеля нещичко, та да поминем с господарката.
	— Коя е пък таз мисис Талбът?
	— Мисис Сузана Талбът от Милиджвил. Преместихме се тука, след кат убиха стария господар.
	— Вие знаете ли я, мис Скарлет?
	— Не — отвърна със съжаление Скарлет. — Познавам много малко хора от Милиджвил.
	— Тогаз ще вървим пеш — отсече строго Мами. — Заминавай си, черньо.
	Тя вдигна торбата, в която бе сложила новата кадифена рокля на Скарлет, шапката и нощницата й, и пъхна под мишница стегнатото вързопче, завито в шарена кърпа, съдържащо собствените й принадлежности, а после подкара пред себе си Скарлет през обширното разкаляно пространство, покрито със сажди. Колкото и да имаше желание да се вози в карета, Скарлет тръгна, без да спори, защото в сметките й не влизаше разправия с Мами. Още от предишния следобед, когато старата бавачка я бе заварила да сваля кадифените завеси, погледът й бе станал бдителен и изпълнен с подозрение, а това никак не се нравеше на Скарлет. Щеше да й бъде трудно да се отърве от настойничеството й и тя не възнамеряваше да допуска борбената кръв на Мами да кипне, додето не станеше крайно наложително.
	Докато вървяха по тесния тротоар към Прасковената улица, Скарлет се оглеждаше наоколо си поразена и огорчена, защото Атланта й се струваше опустошена и съвсем различна от облика, запазен в спомените й. Минаха край хотел „Атланта“, където някога живееха Рет Бътлър и чичо Хенри. От красивата сграда бяха останали само почернели полусрутени стени. Складовете от двете страни на железопътната линия по протежение на половин километър, навремето пълни с тонове муниции и доставки за армията, не бяха възстановени и правоъгълните им основи злокобно зееха под притъмнялото небе. Без постройките и депото, което също бе унищожено, релсите се простираха оголени. Някъде тук, неразличими сред другите развалини, лежаха останки от собствения й склад, наследен от Чарлс. Чичо Хенри беше платил миналогодишните му данъци вместо нея. Трябваше някога да му върне този дълг. И това беше още една допълнителна грижа.
	Когато свърнаха зад ъгъла и се озоваха на Прасковената улица, Скарлет погледна към площад „Петте ъгъла“ и извика смаяна. Въпреки разказа на Франк за зверското опожаряване тя никога не си бе представяла мислено гледката на това пълно разрушение. В съзнанието й свидният град все още си стоеше непокътнат, с нагъсто наредени магазини и работилници и красиви къщи. Ала Прасковената улица, открила се пред очите й в този миг, й изглеждаше тъй различна и непозната, сякаш я виждаше за пръв път. Калната улица, по която през войната се возеше с карета хиляди пъти, по която тичаше със сведена глава и подкосени крака, когато по време на обсадата наоколо й свистяха снаряди, тази улица, която зърна за последен път в зноя, суматохата и безумната тревога в деня на отстъплението, сега бе тъй неузнаваема, та чак й се доплака.
	Въпреки че много нови сгради бяха изникнали през годината, след като армията на Шърман бе напуснала горящия град и конфедератите се бяха върнали в него, около Петте ъгъла все още имаше обширни празни пространства, осеяни с купища обгорели изпочупени тухли сред нахвърляни боклуци, изсъхнали бурени и запуснати живи плетове. Видя останки от няколко сгради, които си спомняше — тухлени стени без покриви, зеещи прозорци без стъкла, самотно стърчащи комини. Тук-там с радост съзираше по някой познат магазин, ненапълно разрушен от снарядите и пожара и впоследствие възстановен, тъй че по опушените стари стени се открояваха яркочервените нови тухли. Над входовете на новите магазини и по прозорците на новите кантори тя със задоволство откриваше имената на хора, които познаваше, но по-често имената й бяха неизвестни, особено по десетките фирми на лекари, адвокати и търговци на памук. След като знаеше едва ли не всички жители на Атланта, появата на толкова много чужди имена я угнети. Ала от друга страна, новите сгради по протежение на цялата улица повдигнаха духа й.
	Десетки сгради, някои от тях на по цели три етажа! Явно навсякъде се строеше, защото, докато оглеждаше улицата и се мъчеше да свикне с облика на новата Атланта, тя дочуваше веселия шум на чукове и триони, виждаше издигнати скелета и мъже, които се катереха по стълби, понесли подставки с тухли на раменете си. Тя постоя тъй, вгледана в любимата улица, и очите й се навлажниха.
	„Опожариха те и те сринаха до основи — помисли си тя. — Ала не успяха да те заличат. Това не беше по силите им. Ще израснеш отново, голяма и дръзка както преди!“
	Докато вървеше по Прасковената улица, следвана от клатушкащата се Мами, тя установи, че тротоарите са все тъй оживени от забързани хора, както в разгара на войната — стълпотворение, накарало сърцето й да запее, когато бе пристигнала за пръв път на гости у леля Пити. И сега, както едно време, по пътя се движеха върволици от превозни средства, подскачащи из калните дупки, но ги нямаше конфедерационните линейки, и също толкова коне и мулета бяха привързани пред дървените навеси на магазините. Ала макар тротоарите да гъмжаха от народ, лицата, които виждаше пред себе си, й бяха също тъй непознати като фирмите над главата й — съвсем нови хора, грубовати на вид мъже и безвкусно облечени жени. Улиците бяха почернели от празноскитащи негри, които стояха облегнати на стените или седяха на бордюрите и зяпаха минаващите коли с наивното любопитство на деца, попаднали в цирк.
	— Освободени селски негри — изсумтя Мами. — През живота си не са виждали свястна карета. Че и нахални ми се видят отгоре на сичко.
	С това, че изглеждаха нахални, Скарлет се съгласи, защото забеляза колко нагло се взират в нея, но ги забрави начаса при повторното стъписване от вида на сините униформи. Градът беше пълен с войници янки — на коне, в армейски фургони или тръгнали пеша, мотаеха се из улиците или излизаха със залитане от кръчмите.
	„Никога няма да свикна с тях — каза си тя, стиснала юмруци. — Никога!“ И подвикна през рамо:
	— Побързай, Мами, да се измъкнем от тая тълпа.
	— Сегичка, само да сритам таз черна отрепка, дет ми се мотае пред краката — високо отвърна Мами и размаха торбата срещу един млад негър, предизвикателно бавно крачещ пред нея, като го накара да отскочи встрани. — Хич не го харесвам тоз град, мис Скарлет. Натъпкан е с янки и с освободен черен измет.
	— Там, където няма толкова много хора, е по-хубаво. Като стигнем до Петте ъгъла, ще е по-различно.
	Те внимателно прекосиха улица „Дикейтър“ по хлъзгавите камъни, наредени като брод в калта, и продължиха по Прасковената улица през оредяващото множество. Когато стигнаха методистката църква, където в онзи далечен ден на шейсет и четвърта година Скарлет бе поспряла да си поеме дъх, останала без крака да търси доктор Мийд, тя се вгледа в нея и се изсмя мрачно. Зорките очи на Мами се взряха в лицето й недоумяващо и подозрително, ала любопитството й остана неудовлетворено. Скарлет си бе спомнила с презрение ужаса, обзел я през този ден. Чак зъбите й тракаха от страх — бе обезумяла от уплаха, ужасена от настъплението на янките, от приближаващото раждане на Бо. Сега се учудваше на този си страх, който й изглеждаше смешен и незначителен като уплахата на дете, стреснато от силен шум. Колко детински бе вярвала, че на света няма нищо по-ужасно от янките, пожара и поражението! Каква дреболия изглеждаше сега всичко това в сравнение със смъртта на Елен и безумието на Джералд, с глада, студа и изнурителния труд, с непрестанния кошмар, породен от липсата на сигурност. Колко лесно би събрала кураж сега пред настъпващата вражеска армия, ала как трудно бе да остане хладнокръвна пред опасността, заплашваща Тара! Не, тя никога повече нямаше да се бои от нищо освен от бедността.
	По Прасковената улица се зададе закрита карета и Скарлет с нетърпение се приближи до бордюра, за да види дали човекът, който се возеше в нея, не й е познат, защото до къщата на леля Пити имаше още няколко пресечки. Двете с Мами проточиха шии, щом каретата се изравни с тях. Скарлет тъкмо се канеше с нагласена усмивка да извика за поздрав, когато на прозорчето се мярна една женска глава с яркочервена коса под скъпата кожена шапка. Внезапно Скарлет позна жената, както бе очевидно, че и нея самата са разпознали, и рязко отскочи назад. Беше Бел Уотлинг и Скарлет успя да зърне недоволно сбърчения нос, преди лицето отново да се скрие. Колко странно, още с пристигането си да срещне не друг, а Бел Уотлинг.
	— Таз коя беше? — подозрително попита Мами. — Май ви позна, ама не щя да кимне. В живота си не бях виждала коса с такъв цвят. Даже у Тарлтъновите няма такваз. Види ми се… хм, кат да е боядисана!
	— Боядисана е — кратко отвърна Скарлет и ускори крачка.
	— Да не би да се познавате с жена, дет си бойдисва косите? Попитах ви коя е.
	— Градската блудница — лаконично отсече Скарлет — и аз ти давам честна дума, че не се познавам с нея, затова млъкни най-после.
	— Господи помилуй! — възкликна поразена Мами и докато изпровождаше каретата с поглед, изгарящ от любопитство, ченето й увисна. Откакто беше напуснала Савана заедно с Елен преди повече от двайсет години, тя не беше виждала проститутка и от все сърце съжали, че не разгледа Бел по-добре.
	— Я ква се е наконтила, пък и каретата, и кочияша си ги бива — недоволно промърмори тя. — Ум не ми побира как Господ позволява паднали жени кат нея да си живеят живота, додет ний, почтените, гладуваме и ходиме голи и боси.
	— Господ от години е престанал да мисли за нас — процеди Скарлет. — И да не си посмяла да ми кажеш, че мама ще се обърне в гроба при тия думи.
	Искаше й се да гледа на Бел с презрение от висотата на своята порядъчност, ала някак не съумяваше. Ако плановете й сполучеха, щеше да се окаже на едно ниво с Бел, при това издържана от същия мъж. И макар че нито за секунда не съжали за решението си, почувства се притеснена, когато видя нещата в истинската им светлина. „Няма да мисля за това сега“ — побърза да си каже тя и отново ускори ход.
	Минаха покрай мястото, където някога се издигаше къщата на Мийдови — от нея бяха останали единствено две каменни стъпала и пътека, която не водеше наникъде. От дома на семейство Уайтинг нямаше и следа. Бяха изчезнали дори основите и тухлените комини и все още личаха дирите на каруците, които бяха извозвали материала. Тухлената къща на Елсингови беше запазена, с подновен втори етаж и покрив. Домът на Бонелови, нескопосно боядисан и покрит с груби дъски, вместо с керемиди, все пак изглеждаше годен за обитаване въпреки порутения си вид. Ала в нито една къща не зърнаха лице на прозореца или фигура на предната веранда и Скарлет бе доволна от това. Сега нямаше желание да разговаря с никого.
	Най-после се показа новият плочест покрив върху къщата на леля Пити, показаха се и стените от червени тухли и сърцето на Скарлет затупка учестено. Колко добър беше Господ, задето бе опазил този дом. Чичо Питър тъкмо излизаше от предния двор с пазарска кошница в ръка и като видя Скарлет и Мами да се задават, на черното му лице грейна широка усмивка.
	„Толкова се радвам да го видя тоя стар глупак, та чак ми иде да го разцелувам“ — радостно си рече Скарлет и му извика:
	— Тичай да намериш „шишето за несвяст“ на леличка, Питър! Това наистина съм аз — от плът и кръв.


	Същата вечер на трапезата на леля Пити бяха поднесени неизбежните блюда — каша и сушен грах — и докато ядеше, Скарлет се зарече пред себе си те никога повече да не се появяват на масата й, щом веднъж се позамогне. Независимо от цената, която трябваше да плати, тя бе твърдо решена отново да си набави пари, и то повече, отколкото бяха нужни за данъците на Тара. Един ден щеше да разполага с много пари, а как ще ги придобие, беше без значение. Защото бе готова и на убийство, за да ги има.
	В трапезарията, осветена от жълтия пламък на лампата, тя разпита Пити за финансовото й положение, като се надяваше, противно на всякаква логика, че семейството на Чарлс може би ще е в състояние да й заеме парите, от които се нуждае. Въпросите й не бяха зададени много тактично, ала леля Пити бе толкова доволна, че може да си поприказва със своя роднина, та дори не го забеляза. Тя със сълзи на очи се впусна да описва премеждията си в най-големи подробности. Просто не знаела къде се били дянали фермите, градската собственост и парите й, но вече ги нямало. Така поне й казал братът Хенри. Той не успял да плати данъците за имуществото й. Заяви, че всичко освен къщата, в която живее, е изгубено, без да се сети дори, че тази къща никога не е била нейна, а обща собственост на Мелани и Скарлет. Братът Хенри едва успял да плати данъците за нея. Дават й по малко пари всеки месец колкото да преживява и макар да й било много унизително да приема помощ от него, нямала избор.
	— Братът Хенри казва, че не знаел как да свърже двата края с цялата отговорност, която носел, и при тези високи данъци, но той, разбира се, лъже. Има куп пари, само че не иска да ми даде.
	Скарлет знаеше, че чичо Хенри не лъже. Няколкото писма, които бе получила от него във връзка със собствеността на Чарлс, го доказваха. Старият адвокат се бореше самоотвержено да запази поне къщата и парцела на бившите складове, та да остане поне нещичко за Уейд и Скарлет. Тя знаеше, че той покрива данъците й с цената на много лишения.
	„Естествено, че той няма пари — мрачно си каза Скарлет. — Значи зачертавам от списъка си него и леля Пити. При това положение остава само Рет Бътлър. Налага се да действам, няма как. Но сега не бива да мисля за това… Трябва да я накарам да заговори за Рет, за да мога между другото да й предложа да го покани утре.“
	Тя се усмихна и хвана между дланите си пълничките ръце на леля Пити.
	— Мила леличко, хайде да не говорим повече за потискащи неща. Да забравим парите и да си поприказваме за по-приятни работи. Трябва да ми кажеш всички новини за старите познати. Как са мисис Мериуедър и Мейбъл? Чух, че онзи, дребният креол на Мейбъл, се прибрал жив и здрав. Какво правят Елсингови, доктор Мийд и мисис Мийд?
	Питипат се разведри при промяната на разговора и бебешкото й лице престана да се гърчи в плачливи гримаси. Тя даде подробен отчет за старите съседи — какво правели, с какво се обличали, какво ядяли и какво мислели. В ужасни краски описа как преди Рене Пикар да се завърне, мисис Мериуедър и Мейбъл били принудени да пекат сладкиши и да ги продават на войниците янки, за да се препитават. Нечувано! Понякога в задния двор на Мериуедърови се събирали по двайсетина янки и чакали да се изпекат сладкишите. Сега, след като Рене се прибрал, всеки ден карал един стар фургон до лагера на янките и продавал кейкове, плодов пай и дребни сладки. Мисис Мериуедър казвала, че когато поспечели пари, ще отвори в града сладкарска работилница. Пити не искала да я упреква, но все пак… Заяви, че самата тя по-скоро щяла да гладува, отколкото да върти търговия с янките. Нейният принцип бил да отправя презрителен поглед на всеки срещнат войник и да минава на отсрещната страна на улицата по възможно най-обидния начин, макар че в дъждовно време това било крайно неудобно. Доколкото Скарлет можа да схване, мис Пити намекваше, че е готова на всякакви жертви, за да се покаже предана на Конфедерацията, та дори обувките си да изкаля.
	Мисис Мийд и докторът изгубили дома си при опожаряването на града и нямали нито пари, нито душевни сили да се заловят за строеж след смъртта на Фил и Дарси. Мисис Мийд казвала, че вече не й трябва дом, защото какъв щял да бъде този дом без деца и внучета в него? Били много самотни и отишли да живеят у Елсингови, които ремонтирали повредената част на къщата си. Мистър и мисис Уайтинг също имали стая там, а и мисис Бонел възнамерявала да се премести при тях, ако успеела да даде под наем собствената си къща на един офицер янки и семейството му.
	— Но как се сместват? — възкликна Скарлет. — Само Елсингови са трима…
	— Мисис Елсинг и Фани спят в гостната, а Хю се е сврял в една стаичка на тавана — обясни Пити, която знаеше как са се подредили всичките й приятели. — Скъпа, крайно ми е неприятно да говоря за това, но… мисис Елсинг ги нарича „гости срещу заплащане“, а всъщност — Пити понижи гласа си — те са си чисто и просто наематели. Мисис Елсинг е притежателка на пансион! Не е ли ужасно?
	— Намирам, че е чудесно — отсече Скарлет. — Ех, да можехме и ние в Тара да имаме „гости срещу заплащане“ през последната година вместо безплатни наематели. Може би сега нямаше да сме толкова бедни.
	— Скарлет, как можеш да говориш тъй? Клетата ти майка сигурно ще се обърне в гроба само ако си помислиш да вземаш пари за дължимото гостоприемство на Тара! Разбира се, мисис Елсинг просто бе принудена, защото съвсем не можеха да свържат двата края, макар че тя се залови да бродира, Фани да рисува върху порцелан, а Хю да цепи дърва по къщите. Представяш ли си — Хю да цепи дърва! А тъй мечтаеше да стане добър адвокат! Чак ми се доплаква, като виждам докъде изпаднаха нашите момчета!
	Скарлет се сети за дългите редове памук под нажеженото бакърено небе на Тара и за болките в гърба, когато се бе превивала над храстчетата. Припомни си как стискаше грубите дръжки на плуга в неопитните си изранени ръце и си каза, че Хю Елсинг не заслужава по-специално снизхождение. Каква наивна стара глупачка беше Пити и колко странно, че въпреки цялата разруха около нея продължаваше да живее под стъклен похлупак.
	— Щом не му харесва да цепи дърва, защо не стане адвокат? Да не би да е прекратена адвокатската практика в Атланта?
	— О, скъпа, точно тъй! Не е прекратена ни най-малко. Всъщност тези дни всеки съди някого. След опожаряването границите между имотите бяха заличени и никой не знае точно къде започва и свършва парцелът му. Ала от тези дела не може да спечели нищичко, защото хората нямат пари да платят. Тъй че Хю предпочита да цепи дърва… Ах, без малко да забравя! Писах ли ти за това? Фани Елсинг се омъжва утре вечер и ти, разбира се, трябва да присъстваш. Мисис Елсинг много ще се радва, ако идеш, след като си в града. Надявам се, че имаш и друга рокля освен тази. Миличка, съвсем не искам да кажа, че тази не е много приятна, но… как да ти кажа, изглежда малко износена. О, имаш и по-хубава, така ли? Много се радвам, защото това ще бъде първата истинска сватба в Атланта след падането на града. После ще има торта, вино и танци, макар че се чудя как Елсингови могат да си го позволят с тяхната бедност.
	— Как тъй Фани реши да се омъжи? Смятах, че след като Далас Маклюър бе убит при Гетисбърг…
	— Скъпа, не бива да упрекваш Фани. Не всеки запазва верността си към мъртвите, както ти към бедния Чарлс. Я чакай, как ли му беше името? Никак не помня имена — Том не знам си кой. Познавах добре майка му, бяхме заедно в девическия пансион „Ла Грейндж“. Тя беше Томлисън по фамилия, а майка й — ох, как беше… Пъркинс… Паркинс? Паркинсън! Точно тъй. От Спарта. Много добро семейство и все пак… Е, знам, че не бива да го казвам, ала не разбирам как Фани събра кураж да се омъжи за него!
	— Да не би да пие?…
	— Господи, съвсем не! По характер е чудесно момче, ала работата е там, че през войната е бил ранен от избухнал снаряд и краката му са нещо пострадали, та заради това… заради това… Много ми е неприятно да употребявам тази дума, но истината е, че ходи като разчекнат. Твърде неприлично на вид… Накратко, неприятно е да го гледаш. Не ми е ясно защо тя трябваше да се омъжва за него.
	— Момичетата все трябва да се омъжат за някого.
	— Това съвсем не е задължително — отвърна Пити наперено. — Аз не се омъжих.
	— О, мила, аз нямах предвид тебе! Всички знаят с какъв успех си се ползвала сред мъжете и все още се ползваш. Ами че старият съдия Карлтън и сега въздиша по тебе, докато аз…
	— Ах, престани, Скарлет! Тоя стар глупак! — изкиска се Пити и доброто й настроение се възвърна. — И все пак, както я харесваха, Фани можеше да си намери по-добра партия, освен това не вярвам да обича тоя Том не знам си кой. Едва ли е прежалила Далас Маклюър, но тя съвсем не е като тебе, миличка. Ти остана вярна на скъпия Чарлс, макар че поне десет пъти имаше случай да се омъжиш повторно. С Мели често сме си приказвали колко тачиш паметта на съпруга си, въпреки че хората те смятат за безсърдечна кокетка.
	Скарлет подмина тази нетактична откровеност и продължи изкусно да подпитва Пити ту за един, ту за друг приятел, а вътрешно изгаряше от нетърпение разговорът най-после да се обърне към Рет. За нищо на света не можеше направо да отвори дума за него толкова скоро след пристигането си. Така можеше да насочи вниманието на старата дама в нежелана посока. Щеше да има достатъчно материал, който да възбуди подозренията на Пити, ако Рет откажеше да се ожени за нея.
	Леля Пити щастливо бъбреше, по детински доволна, че има публика. Атланта била за окайване, споделяше тя, поради безобразията на републиканците. Гадостите им нямали край, а най-лошото било, че пускали разни мухи на черните.
	— Скъпа моя, те искат да разрешат на черните да гласуват! Чувала ли си по-голяма нелепост? Макар че… отде да зная… Като се замислям сега, струва ми се, че чичо Питър има повече ум в главата си от всеки републиканец, когото съм срещала, а и по-добри обноски. Ала, разбира се, чичо Питър е твърде добре възпитан, за да пожелае да гласува. Самата мисъл за това обаче напълно размъти главите на черните. Някои от тях станаха твърде нагли. Човек не може да е сигурен за живота си, ако замръкне на улицата, а дори и посред бял ден избутват дамите от тротоара в калта. Ако някой възпитан господин се осмели да протестира, арестуват го и… Ах, скъпа, казах ли ти, че капитан Бътлър е в затвора?
	— Рет Бътлър!
	Въпреки поразяващата новина Скарлет бе благодарна, че леля Пити й спести необходимостта сама да спомене името му.
	— Да, моля ти се! — от възбуда страните на Пити поруменяха и тя се надигна в креслото си. — Докато ние с тебе седим тук и си приказваме, той лежи в затвора, понеже убил един негър. А може и да го обесят. Представи си само — да обесят Рет Бътлър!
	Дъхът на Скарлет секна и тя се вторачи в старата дама, която очевидно остана доволна от въздействието на съобщението си.
	— Още не са доказали вината му, ала е факт, че някой е убил този негър, задето оскърбил бяла жена. Янките са разтревожени, защото напоследък бяха убити много от по-безогледните негри. За капитан Бътлър няма доказателства, но те искат да накажат някого за назидание — така казва доктор Мийд. Докторът смята, че ако го обесят, това ще бъде първото справедливо действие на янките, но аз просто не зная какво да мисля… Ами че капитан Бътлър беше тук само преди седмица и ми подари чудесна яребичка. Питаше за тебе и спомена, че май нещо те бил обидил по време на обсадата и се страхувал да не би никога да не му простиш.
	— Колко дълго ще остане в затвора?
	— Никой не знае, но може би все пак няма да успеят да докажат, че той е извършил убийството. Всъщност янките много не ги е грижа дали човек е виновен или не — важното е някой да бъде обесен. Доста са разтревожени — леля Пити понижи глас — от появата на ку-клукс-клан. При вас има ли такова нещо? Скъпа, уверена съм, че има, ала Ашли сигурно не иска да ви плаши вас, момичетата. Членовете му трябва да пазят строга тайна. Нощем се разхождат облечени като привидения и преследват „торбаланковците“, които присвояват пари, и самозабравилите се негри. Понякога само ги подплашват и ги предупреждават да напуснат Атланта, но ако не се вразумят, нашибват ги с камшици, а… — Пити вече шепнеше — понякога ги убиват и оставят труповете на видно място, като им забождат бележка с името на ку-клукс-клан… Янките са много разгневени и искат да използват някого за назидание… Ала Хю Елсинг разправя, че не вярва да обесят капитан Бътлър, защото янките си мислели, че той знае къде са парите, а не иска да каже. Опитват се да измъкнат нещичко от него.
	— Парите ли?
	— Ама ти не знаеш! Аз не ви ли писах? Скъпа моя, все забравям, че в Тара сте живи погребани. Целият град се разбръмча като кошер, когато капитан Бътлър се върна с чудесен кон и карета и с джобове, натъпкани с пари, додето всички ние се чудехме какво ще ядем на следващия ден. Хората бяха просто побеснели, задето един изпечен спекулант, който през цялото време е говорил отвратителни неща за Конфедерацията, има толкова много пари, а всички останали тънат в нищета. Всеки умираше от любопитство да разбере как е успял да запази парите си, но никой нямаше смелост да го попита… освен мене де, а той само се засмя и каза: „Бъдете уверена, че не по честен път.“ Нали знаеш колко е трудно да измъкнеш някоя смислена приказка от него.
	— Какво чудно има — той натрупа богатството си по време на обсадата…
	— Разбира се, гълъбче, но само част от него, а тя е нищожна в сравнение с онова, което притежава. Всички, включително и янките, вярват, че има милиони долари в злато, които са принадлежали на конфедерационното правителство и са били скрити някъде.
	— Милиони ли? И то в злато?
	— Ами къде мислиш, гълъбче, е отишло златото на Конфедерацията? Някой го е взел и най-вероятно този някой е капитан Бътлър. Янките мислеха, че го е задигнал президентът Дейвис при бягството си от Ричмънд, ала когато го хванали, бедният човечец нямал нито цент. Когато войната свърши, оказа се, че хазната е празна, и всички смятат, че неколцина от онези, които минаваха през блокадата, са пренесли всичко тихомълком.
	— Милиони в злато? Но как…
	— Че капитан Бътлър не натовари ли хиляди бали памук на конфедерационното правителство, за да ги продаде в Англия и Насо? — тържествуващо попита Пити. — Прекара не само своя памук, а и този на правителството. А знаеш ли каква е била цената на памука през войната? Давали са колкото поиска доставчикът. Той беше упълномощен от правителството да продава памука, а с парите да купува оръжие и да ни го докарва. Когато блокадата се затегна, той вече не можеше да пренася оръжие и надали е похарчил и една стотна от печалбите. Тъй че капитан Бътлър и други подобни нему са внесли милиони долари в английски банки в очакване блокадата да се поохлаби. Не ми разправяй, че са записали тези пари на името на Конфедерацията, а не на свое собствено. Внесли са ги на свое име и те още си стоят там… От капитулацията насам всички само за това говорят и строго упрекват контрабандистите, а янките сигурно са дочули мълвата, защото уж арестуваха капитан Бътлър за убийството на онзи негър, а все го разпитвали да каже къде са парите. Работата е там, че средствата на Конфедерацията сега принадлежат на янките — поне те така смятат. Ала капитан Бътлър отвръщал, че нищо не знае… Доктор Мийд казва, че трябвало да го обесят въпреки всичко, защото един крадец и използвач само бесилка заслужавал… Ама ти защо си тъй особена, скъпа? Да не ти е зле? Дали не те разтревожих с моите приказки? Зная, че едно време ти беше поклонник, ала мислех, че отдавна си го забравила. Аз лично никога не съм го одобрявала, защото той си е голям калпазанин…
	— Нямам нищо общо с Рет Бътлър — с усилие продума Скарлет. — По време на обсадата, след като ти замина за Мейкън, ние с него се скарахме. Къде… къде се намира сега?
	— В пожарната до площада.
	— В пожарната ли?
	Леля Пити кръшно се разсмя.
	— Да, в пожарната. Янките я използват като военен затвор. Войниците са разквартирувани в бараки по площада около сградата на градската управа, а пожарната е тъкмо насреща, та там сега се намира капитан Бътлър. Знаеш ли, Скарлет, вчера чух нещо невероятно забавно за него. Забравих кой ми го каза. Нали знаеш колко много държи той на външния си вид — истинско конте е, а откак бил задържан, в пожарната не му позволявали да се къпе. Той всеки ден настоявал, че има нужда от баня, и най-после вчера под конвой го извели от килията му на площада, а там било сложено едно дълго корито за водопой на коне, където в една и съща вода се бил изкъпал целият полк! Казали му, че може да се изкъпе в него, ала той отказал и заявил, че предпочита собствената си южняшка мръсотия пред мръсотията на янките, а пък…
	Скарлет чуваше, че веселото бърборене на старата дама продължава, но думите престанаха да достигат до съзнанието й. А там се въртяха само две мисли — Рет беше много по-богат, отколкото се бе надявала, и сега се намираше в затвора. Фактът, че е в затвора и току-виж го обесят, донякъде променяше облика на нещата, в смисъл, че положението й не изглеждаше вече толкова мрачно. Твърде малко се трогваше от опасността, заплашваща Рет. Нуждата й от пари бе тъй належаща и отчаяна, че нямаше кога да се притеснява за неговата орисия. Пък и отчасти споделяше мнението на доктор Мийд, че той си заслужава бесилката. Мъж, който си бе позволил да изостави сама жена през нощта, притисната между две армии, и бе хукнал да се сражава за една изгубена вече кауза, наистина трябваше да бъде обесен… Ако успееше някак да се омъжи за него, докато беше в затвора, след екзекуцията му милионите щяха да бъдат само нейни. Ако пък бракът се окажеше невъзможен, вероятно щеше да уреди получаването на заем срещу обещание за женитба, когато бъде освободен, или обещание за… О, за каквото му бе угодно! А обесеха ли го, никога нямаше да й се наложи да се разплаща.
	Въображението й се разпали при мисълта, че може да остане вдовица при благоприятната намеса на правителството на янките. Милиони долари в злато! Щеше да ремонтира Тара, да наеме работници и да засее огромни пространства с памук. Щеше да разполага с хубави дрехи и всякакви лакомства за ядене и не само тя, а и Сюелин, и Карийн. За Уейд щеше да има топли дрешки и гувернантка, и силна храна, за да се загладят хлътналите му бузки, а после щеше да го прати в университет, вместо да расте дрипав и невеж като някой беден фермер. За Джералд щеше да се погрижи добър лекар, а колкото до Ашли — какво ли не би сторила тя за Ашли!
	Внезапно монологът на леля Пити секна и когато гласът й прозвуча въпросително: „Да, Мами?“ — Скарлет се отърси от мечтателния си унес и видя Мами, застанала на вратата с пъхнати под престилката ръце и бдителен, пронизващ поглед. Тя се запита колко ли дълго Мами е стояла там и какво е успяла да чуе и забележи. Вероятно нищо не бе пропуснала, ако се съдеше по пламъчето, играещо в очите й.
	— Мис Скарлет ми се види уморена. Май по-хубаво е да си ляга вече.
	— Уморена съм наистина — отвърна Скарлет, като се надигна от мястото си и срещна погледа на Мами с безпомощно детинско изражение, — а и май се разболявам. Лельо Пити, нали няма да се сърдиш, ако утре си остана в леглото и не тръгна с теб по гости? На гости мога да ида винаги, а толкова ми се ще утре вечер да бъда на сватбата на Фани! Ако настинката ме пипне по-здраво, няма да мога да ида. А един ден в леглото ще бъде чудесно лечение.
	В погледа на Мами се появи известна загриженост, когато попипа ръцете на Скарлет и се взря в лицето й. Тя наистина не изглеждаше добре. Възбудата, причинена от мислите й, внезапно бе угаснала и тя трепереше пребледняла.
	— Душичке, ръцете ти са лед студени. Ела да си легнеш, пък аз ще ти сваря чайче и ще ти туря топла тухла, та да се изпотиш.
	— Колко съм недосетлива! — възкликна пълната старица, като скочи от стола си и помилва Скарлет по рамото. — Бъбря ли, бъбря, а не виждам, че ти е зле. Миличка, утре ще си лежиш през целия ден и ще се наприказваме на воля… Ах, какво говоря! Не мога да остана с тебе. Обещах на мисис Бонел утре да поседя при нея. Болна е от грип, а също и готвачката й. Толкова се радвам, че си тук, Мами. Утре трябва да дойдеш с мене и да ми помогнеш.
	Мами припряно побутваше пред себе си Скарлет по тъмните стълби и мърмореше недоволно нещо за студени ръце и тънки обувки, а Скарлет изглеждаше кротка като агънце, додето вътрешно бе изпълнена от задоволство. Ако успееше и занапред да приспива подозренията на Мами и да се измъкне от къщата на сутринта, всичко щеше да се нареди. Тогава можеше да иде в затвора на янките и да види Рет. Докато се изкачваше по стълбите, зачу се далечен гръмотевичен тътен и застанала на добре познатата площадка, Скарлет си помисли, че този звук много прилича на оръдейните залпове по време на обсадата. Тя потръпна. През целия й живот гръмотевиците щяха да й припомнят оръдията на войната.


>>	Глава XXXIV

	На следващото утро слънцето ту грейваше, ту скриваше лице зад тъмните облаци, подгонени от острия вятър, който свиреше из къщата и разхлопваше рамките на прозорците. Скарлет изрече една кратка благодарствена молитва, задето дъждът от предишната нощ бе спрял, защото дълго лежа будна в леглото си, вслушана в него с отчаяната мисъл, че той ще съсипе кадифената й рокля и новата шапка. Ала щом зърна слънчевите лъчи, макар и грейващи мимолетно, настроението й се разведри. Едва се сдържаше да лежи, като се преструваше на отпаднала и кашляше пресипнало, додето изчакваше леля Пити, Мами и чичо Питър да излязат и да се запътят към дома на мисис Бонел. Щом портичката най-сетне се затръшна и тя остана сама в къщата, само с готвачката, която си пееше в кухнята, Скарлет скочи от леглото и откачи от закачалката в дрешника новата си рокля.
	Сънят я бе освежил и възвърнал силите й, а от коравата студена бучка, заседнала в сърцето й, тя черпеше смелост. Предстоящото кръстосване на шпаги с един мъж, независимо кой бе той, мобилизираше борбените заложби на духа й и след дългите месеци на битки с неизброими премеждия тя се оживяваше от мисълта, че най-после се изправя срещу конкретен противник, когото може да обезвреди със собствени сили.
	Беше й трудно да се облече без ничия помощ, ала най-после се справи и като сложи на главата си шапката с предизвикателните пера, изтича в стаята на леля Пити, за да се види в голямото огледало. Колко хубавичка беше! Петльовите пера й придаваха дързък вид, а под убито зеленото кадифе на шапката очите и светеха с омаен изумруден блясък. Роклята беше вълшебна — скъпа наглед, а в същото време тъй изискана! Чудесно беше отново да облече хубава дреха. Неизмеримо удоволствие й доставяше мисълта, че изглежда привлекателна и съблазнителна, и под влияние на внезапен порив се наведе напред и целуна отражението си в огледалото, а после се разсмя на глупавата си постъпка. Взе старовремския квадратен шал на Елен, за да се загърне с него, ала какъвто беше избелял, той не отиваше на свежия цвят на роклята и направо разваляше тоалета й. Скарлет отвори дрешника на леля Пити и извади една черна сукнена пелерина — тъничка есенна наметка, която Пити слагаше само в празник, и я облече. На ушите си закачи диамантените обици, които бе донесла от Тара, и отметна глава, за да види как й стоят. Приятното им звънтене погали слуха й и тя си отбеляза, че трябва често да отмята глава в присъствието на Рет. Играещите обици винаги привличаха мъжете и придаваха на момичето жизнерадостен вид.
	Просто срамно бе, че леля Пити нямаше друг чифт ръкавици, освен тези, които бе сложила на пълничките си ръце! Една жена не можеше да се почувства истинска дама без ръкавици, ала Скарлет нямаше никакви, откакто бе напуснала Атланта. При това от дългите месеци изнурителен труд в Тара ръцете й бяха загрубели и съвсем не изглеждаха хубави. Тъй или иначе, нищо не можеше да се направи. Леля Пити имаше малък маншон от тюленова кожа и Скарлет щеше да скрие в него голите си ръце. Почувства, че именно той ще е последният завършващ детайл на елегантния тоалет. Никой, който я погледнеше сега, не би и предположил, че е затънала в немотия.
	Много важно бе Рет да не се усъмни в нещо. Той трябваше да остане с впечатлението, че единствено нежни чувства я тласкат към него.
	Скарлет слезе на пръсти по стълбите и се измъкна от къщата, додето нищо неподозиращата готвачка в кухнята продължаваше да си дере гърлото със своята песен. Тя забърза по улица Бейкър, за да избегне вездесъщите съседски погледи, и на Бръшлянената улица седна пред една изгоряла къща на четвъртития камък, който някога бе служил като стъпало за слизане от карета. Там зачака да мине някоя карета или двуколка, за да се качи. Слънцето ту се скриваше, ту се показваше иззад забързаните облаци и осветяваше улицата с лъжлива ярка светлина, в която нямаше никаква топлинка, а вятърът повяваше дантелата на дългите й гащички. Беше по-студено, отколкото очакваше, и когато нетърпеливо се загърна плътно в пелерината на леля Пити, цяла потрепера. Тъкмо когато бе решила вече да поеме пеш дългия път до лагера на янките, появи се разнебитена каруца, едвам теглена от едно старо муле. Караше я възрастна жена с обветрено лице, нахлупила опърпана шапка; от време на време смъркаше енфие. Тя отиваше в същата посока и неохотно качи Скарлет, ала бе очевидно, че не одобрява роклята, шапката и маншона й.
	„Мисли ме за кокетка — каза си Скарлет. — Може би не е далеч от истината!“
	Когато най-после стигнаха градския площад и пред тях се бялна високият купол на общината, тя поблагодари, слезе от каруцата и изпроводи с поглед селянката. Като се озърна предпазливо дали не я наблюдават отнякъде, пощипна бузите си да порозовеят и до болка изхапа устните си, за да станат червени. После поправи шапката си, приглади коса и огледа площада. Двуетажната община от червени тухли беше оцеляла след опожаряването на града, ала изглеждаше изоставена и запусната под сивото небе. Беше заобиколена с няколко редици войнишки бараки — опушени и опръскани с кал, заели целия квадратен площад, в центъра на който се издигаше самата сграда. Навсякъде се шляеха войници янки и Скарлет се озърна колебливо, твърде обезкуражена. Как щеше да открие Рет в този вражески лагер?
	Като погледна към пожарната в дъното на улицата, видя, че широката сводеста врата беше затворена и здраво залостена с прът, а от двете страни на сградата напред-назад се разхождаха двама стражи. Рет беше вътре. Ала какво трябваше да каже на янките? И какво щяха да й отвърнат те? Тя разкърши рамене. Щом не се побоя да убие един янки, нямаше защо да се плаши да разговаря с някой друг янки.
	Прекоси предпазливо калната улица, като стъпваше по наредените камъни, и продължи напред, додето не я спря единият от стражите, закопчал догоре синята си куртка, за да се предпазва от вятъра.
	— Какво има, мадам? — гласът му звучеше с особен акцент, типичен за Средния запад, ала бе любезен и почтителен.
	— Искам да се видя с един човек… Той е затворник.
	— Не зная какво да ви кажа — отвърна войникът и се почеса по главата. — Много са строги, щом стане дума за посетители и… — Той млъкна и се взря в лицето и. — За Бога, мадам! Не почвайте да плачете! Идете до щаба и попитайте офицерите. Обзалагам се, че ще ви пуснат да го видите.
	Скарлет, която нямаше никакво намерение да плаче, засия насреща му. Той се обърна към другия войник, който крачеше бавно и отмерено.
	— Ей, Бил. Ела насам.
	Войникът — едър мъж, сгушил глава в синята си куртка, откъдето стърчаха рунтави черни бакенбарди, прегази калта и дойде при тях.
	— Заведи дамата в щаба.
	Скарлет му благодари и тръгна след войника.
	— Внимавайте да не си изкълчите крак, като стъпвате по тия камъни — предупреди я войникът и я прихвана за лакътя. — По-добре си вдигнете малко полите, та да не се изкаляте.
	Гласът му имаше същия носов акцент, ала и той звучеше добродушно и приятно, а ръката му я подкрепяше уверено и същевременно почтително.
	— Днес е страшен студ. Не е за дами да излизат навън — обади се придружителят й. — Вие отдалеко ли идете?
	— О, чак от другия край на града — отвърна тя, стоплена от съчувствения му тон.
	— В такова време и при тая грипна епидемия дамите ще сторят по-добре да си седят у дома — укорно продума войникът. — Ето го караулния пункт, мадам… Какво ви е?
	— Тази къща… Тук ли е щабът ви? — Скарлет стоеше, втренчена в красивата старинна къща срещу площада, готова да се разплаче. През войната бе идвала на толкова много забави в този дом, а сега… сега над покрива се вееше голямо знаме на Съединените щати.
	— Какво ви стана?
	— Нищо… просто… просто… Познавах хората, които живееха тук.
	— Да, това е лошо. Сигурно и те самите няма да познаят къщата си, ако я видят, защото отвътре е доста пострадала. Влезте сега, мадам, и попитайте за капитана.
	Тя се заизкачва по стълбите, като милваше изпочупените бели перила, и отвори външната врата. Коридорът беше тъмен и студен като ветрилник, а един зъзнещ войник се бе сгушил до затворената двукрила врата на помещението, което в по-добри времена бе служило за трапезария.
	— Искам да видя капитана — каза Скарлет.
	Той разтвори вратата и тя влезе в стаята с разтуптяно сърце, с пламнало от смут и вълнение лице. Помещението бе задушно и лъхаше на спарено от димящия огън, към който се примесваше мирис на тютюн, кожени ботуши, влажни вълнени униформи и немити тела. Като през завеса, спусната пред очите й, отпред се мярнаха оголени стени със съдрани тапети, ред сини шинели и широкополи шапки, окачени на гвоздеи, буен огън, дълга маса, отрупана с листове хартия, и група офицери в сини униформи с месингови копчета.
	Тя си пое дълбоко дъх и възвърна гласа си. Не биваше да позволи на тези янки да отгатнат, че се страхува. Трябваше да изглежда пленителна, безгрижна и спокойна…
	— Капитанът, моля?
	— Щом ви трябва капитан, аз имам такъв чин — обади се пълен мъж с разкопчана куртка.
	— Желая да видя един затворник — капитан Рет Бътлър.
	— Пак ли Бътлър? Този човек наистина се ползва с голяма известност — разсмя се капитанът и извади от устата си сдъвкана угарка от пура. — Вие роднина ли сте му, госпожо?
	— Да… негова… негова сестра.
	Той отново се засмя.
	— Че много сестри имал. Ето и вчера идва една.
	Скарлет се изчерви. Трябва да беше някоя от долните жени, с които Рет общуваше — вероятно онази Уотлинг. Янките си мислеха, че и тя е като тях. Това вече бе нетърпимо. Дори и заради Тара не можеше да стои тук ни минута повече и да се оставя да я обиждат. Тя се обърна към вратата и ядосано посегна към дръжката, ала друг един офицер бързо се приближи до нея. Беше млад и гладко избръснат, с весели добри очи.
	— Почакайте, мадам, не искате ли да се постоплите край огъня? Ще ида да видя какво може да се направи. Как се казвате? Той не пожела да види онази… дама, която дойде вчера.
	Тя се отпусна в предложения стол, втренчи се в дебелия капитан, който се сконфузи под погледа й, и съобщи името си. Приятният млад офицер наметна шинела си и излезе от стаята, а останалите се събраха около отдалечения край на масата, като си говореха тихо и прехвърляха листовете. Тя протегна доволно крака към огъня и чак сега усети колко са измръзнали и как постъпи недосетливо, дето не затисна с картон дупката на едната си пантофка. След известно време зад вратата се дочуха гласове и тя позна смеха на Рет. Вратата се отвори, нахлу студен повей и се появи Рет без шапка и с дълга наметка, небрежно прехвърлена през раменете. Беше мръсен, небръснат и без вратовръзка, но някак оживен въпреки неспретнатия си вид, а черните му очи радостно светнаха, щом я съгледа.
	— Скарлет!
	Хвана двете й ръце в своите и както винаги при допир с него тя почувства през тялото й да преминава топла, жизнена и вълнуваща тръпка. Преди да разбере намеренията му, той се наведе и я целуна по бузата, а мустаците му я погъделичкаха. Когато усети как тя се стресна и направи опит да се отдръпне от него, той я прегърна през раменете и промълви:
	— Милата ми сестричка! — И се ухили насреща й, сякаш се наслаждаваше на нейната безпомощност да се противопостави на милувките му. Тя не можеше да не му се засмее в отговор при мисълта колко умело се е възползвал от създалото се положение. Какъв разбойник бе той! Затворът ни най-малко не беше го променил.
	Дебелият капитан с пура в уста мърмореше на офицера с веселите очи:
	— Това е абсолютно нарушение. Той не бива да напуска пожарната. Знаеш какви са нарежданията.
	— За Бога, Хенри! Дамата ще се вкочани в онзи хамбар.
	— Добре, добре, хайде! На твоя отговорност.
	— Господа — обърна се Рет към тях, без да изпуска от прегръдката си раменете на Скарлет, — уверявам ви, че моята… сестра не ми носи нито трион, нито пила, за да ми помогне да избягам.
	Всички се разсмяха, а през това време Скарлет бързо ги огледа. Господи, щеше да разговаря с Рет пред шестима офицери янки! Толкова опасен престъпник ли беше той, че не смееха да го изпуснат от очи? Като видя неспокойния й поглед, симпатичният офицер отвори една врата и пошушна няколко думи на двама редници, които веднага скочиха прави. След това взеха пушките си, излязоха в коридора и затвориха вратата след себе си.
	— Ако желаете, можете да влезете в стаята на дневалните — предложи младият капитан. — И не се опитвайте да офейкате през другата врата. Хората ни са на пост точно пред нея.
	— Виждаш ли какъв отчаян тип съм аз, Скарлет? — каза Рет. — Благодаря ви, капитане. Много сте любезен.
	Той се поклони небрежно и като хвана Скарлет за ръката, подкани я да стане и я побутна към мрачното и нечисто помещение на дневалните. По-късно тя никога не можа да си припомни как изглеждаше стаята, освен че бе малка, тъмна и не особено топла, а по издрасканите стени бяха закачени изписани листове, както и че имаше столове със седалки от нещавена телешка кожа.
	Щом затвори вратата, Рет бързо приближи и се наклони над нея. Тя предугади желанието му и веднага извърна глава, ала все пак му хвърли една предизвикателна усмивка.
	— Не мога ли сега да ви целуна истински?
	— По челото, като добро братче — отвърна тя смирено.
	— Не, благодаря. Предпочитам да почакам, като се надявам на нещо по-добро. — Очите му потърсиха устните й и за миг се спряха на тях. — И все пак чудесно направихте, че дойдохте да ме видите, Скарлет. Вие единствена от почтените граждани ме посещавате, откакто съм арестуван, а в затвора човек почва да цени приятелските постъпки. Кога пристигнахте в града?
	— Вчера следобед.
	— И идвате още тази сутрин? Скъпа, вие сте невероятно добра. — Той й се усмихна и за първи път тя видя на лицето му изражение на открито задоволство. Тръпнеща в очакване, Скарлет се засмя вътрешно и сведе глава, за да покаже смущение.
	— Естествено, дойдох веднага. Леля Пити ми каза снощи за вас и аз… аз просто не можах да мигна цяла нощ и все си мислех колко ужасно е това. Рет, толкова се измъчвам.
	— Защо, Скарлет?
	Каза го тихо, ала гласът му потрепваше и когато погледна мургавото му лице, тя не видя и следа от добре познатото скептично и подигравателно изражение. Пред открития му поглед отново сведе очи, този път истински смутена. Нещата вървяха дори по-добре, отколкото се бе надявала.
	— Струваше си да попадна в затвора, за да ви видя отново и да чуя подобни думи от вас. Просто не можах да повярвам на ушите си, когато ми съобщиха името ви. Нали разбирате, изобщо не очаквах да ми простите за патриотичния изблик онази нощ край Ръф енд Реди. Мога ли да се надявам, че сте ми простили, щом сте тук?
	Дори след толкова дълго време Скарлет усети как в гърдите й бликна гняв при мисълта за онази нощ, ала го потисна и отметна глава, а обиците и заиграха.
	— Не, не съм ви простила — отвърна тя и се нацупи.
	— Още една разбита надежда. И то след като се изправих на жертвения олтар на родината си, бих се бос в снега при Франклин и за всичките си усилия бях възнаграден с чудесна дизентерия.
	— Не желая да слушам за вашата… вашите усилия — прекъсна го тя все още със сърдита гримаса, но в ъгълчетата на очите й играеха весели пламъчета. — Продължавам да си мисля, че онази нощ се държахте ужасно, и изобщо нямам намерение да ви прощавам. Да ме изоставите тъй, когато можеше да ми се случи какво ли не.
	— Ала не ви се случи нищо. Виждате ли, доверието ми във вас беше оправдано. Знаех, че ще стигнете у дома си жива и здрава и че всеки янки, който се изпречи на пътя ви, хубавичко ще си изпати!
	— Рет, защо, за Бога, сторихте такава глупост? Защо се присъединихте към армията в последния момент, когато беше известно, че ще ни разгромят? А колко зле се изказвахте за глупците, които отивали на война, за да бъдат убити!
	— Пощадете ме, Скарлет! Споменът за тази постъпка ме кара да изгарям от срам.
	— Е, радвам се да чуя, че поне се срамувате, задето тъй ме изоставихте.
	— Не ме разбрахте. Със съжаление ще ви призная, че не съм изпитвал угризения, задето ви изоставих. Колкото до постъпването в армията… като си помисля само, че тръгнах с лъснати ботуши и бяла ленена риза, въоръжен само с чифт дуелни пистолети… Няма да забравя дългите километри през снега със скъсани ботуши, без палто и без нищичко за ядене… Не мога да си обясня защо не дезертирах. Беше чисто безумие от моя страна. Но явно, че това си е в кръвта на човека. Южняците никога не могат да устоят на една изгубена кауза. Както и да е, причините са без значение. Важното е, че съм опростен.
	— Не сте. Вие сте жестокосърдечен. — Ала последната дума тя изговори тъй гальовно, сякаш казваше „любими“.
	— Послъгвате ме нещо. Знам, че сте ми простили. Младите дами не се осмеляват да влязат току-тъй във вражески затвор, за да посетят един арестант, водени само от християнски чувства, нагиздени в кадифе, с пера и с маншон от тюленова кожа. Колко добре изглеждате, Скарлет! Слава Богу, че не сте в дрипи или в траур! До гуша ми дойде от жени във вехти старомодни дрехи и от този вечен траур. А вие сякаш слизате от парижка витрина. Завъртете се, скъпа, за да ви разгледам.
	Значи той беше забелязал роклята. Рет никога не пропускаше да обърне внимание на такива неща. Тя се засмя, обхваната от приятна възбуда, и се завъртя на пръсти с разперени ръце, при което кринолинът й се вдигна и отдолу се показаха дългите, гарнирани с дантела гащички. Черните му очи я обхванаха от глава до пети с поглед, от който нищо не се изплъзваше — познатият й дързък и разсъбличащ поглед, — и както винаги, тя усети, че настръхва.
	— Личи си, че хубавичко си живеете, пък и колко сте елегантна. На човек му иде да ви схруска. Ех, да не бяха отвън янките… Но сега, скъпа, сте в пълна безопасност. Седнете. Няма да си позволявам волности както при последната ни среща. — Той потърка бузата си с престорено разкаяние. — И все пак, Скарлет, признайте си, че онази нощ се държахте малко егоистично. Помислете си за всичко, което сторих за вас — рискувах живота си, откраднах кон, и то какъв! Втурнах се да защитавам славната ни кауза. И какво получих за всичките си старания? Само жестоки думи и една още по-жестока плесница.
	Тя седна. Разговорът като че не отиваше в желаната насока. Когато я зърна, най-напред се държа много мило и сякаш искрено се зарадва на посещението й. Прояви се почти като нормално човешко същество, а не като вироглавия негодник, какъвто го познаваше.
	— Винаги ли е нужно да получавате нещо за усилията си?
	— Естествено. Би трябвало да знаете вече, че съм чудовищно себичен. Очаквам отплата за всичко, което давам.
	При тази реплика в сърцето й пропълзя лек хлад, ала тя се окопити бързо и отново полюшна обиците си.
	— Ах, Рет, не сте чак толкова лош. Просто ви харесва да се перчите.
	— Бога ми, вие сте съвсем нов човек! — възкликна той и се разсмя. — Откъде тази християнска доброта у вас? Чрез мис Питипат научавах туй-онуй за живота ви, ала от думите й по нищо не личеше, че сте придобили тази женствена нежност. Разкажете ми повече за себе си, Скарлет. Какво правихте, след като се разделихме?
	В сърцето й пламна някогашното раздразнение и враждебност, които той неизменно предизвикваше у нея, и на устните й напираха хапливи думи. Ала вместо да ги изрече, тя се усмихна и на страните й заиграха трапчинки. Той придърпа стола си към нейния и със спонтанна нежност помилва рамото й.
	— О, аз съм много добре, благодаря, а в Тара вече всичко е наред. Разбира се, беше ни доста тежко, след като през имението минаха войниците на Шърман, ала те все пак не изгориха къщата, а и негрите спасиха по-голямата част от добитъка, като го подгониха в блатата. Миналата есен имахме добра реколта — двайсет бали. Естествено, това е нищо за възможностите на Тара, но полските ни работници са малко. Татко твърди, че догодина добивът, естествено, ще е по-голям. Ах, Рет, на село сега е страхотна скука! Представяте ли си, няма нито балове, нито градински увеселения и единствената тема на разговор е колко труден станал животът. Господи, омръзна ми до смърт! Миналата седмица почувствах, че вече не мога да издържам на това отегчение, и татко каза, че ми било нужно да се поразходя и да се позабавлявам. И тъй, дойдох тук, за да си ушия няколко рокли, а след това заминавам за Чарлстън, на гости на леля ми. Чудесно ще бъде пак да тръгна по балове.
	„Ха така — с гордост си каза тя. — Представих го безгрижно, точно както трябва! Не сме чак толкова богати, но за бедност и дума не може да става.“
	— Вие изглеждате прелестна в бални рокли, скъпа, но бедата е, че и сама го знаете! Вероятно единствената причина да тръгнете по гости е, че сте се наситили на тамошните красавци и сега търсите нещо ново из по-далечни места.
	Скарлет си помисли, че за щастие Рет е прекарал няколко месеца в чужбина и едва наскоро се е върнал в Атланта. Иначе никога не би направил такова смешно изказване. Тя набързо прехвърли в ума си тамошните красавци — окъсаните озлобени Фонтейнови, младежите Мънроу, тънещи в нищета, и евентуалните поклонници от Джоунсбъро и Файетвил, които бяха тъй заети с оран, цепене на дърва и грижи за болни стари животни, че надали си спомняха за съществуването на балове и флиртове. Ала тя прогони тая мисъл и се изкиска уж смутено, сякаш признаваше, че нещата стоят точно тъй.
	— Ами, ами, приказвате си само! — отвърна тя с пренебрежителна гримаса.
	— Вие сте безсърдечно създание, Скарлет, ала може би това е част от очарованието ви. — Той се усмихна отново с познатия си маниер, като изви надолу едното ъгълче на устните си, ала тя знаеше, че й прави комплимент. — Не може да не ви е известно, че притежавате повече чар, отколкото би трябвало да позволява законът. Той влияе дори на мене, колкото и да съм закоравял. Често съм се питал какво има у вас, че не ми дава да ви забравя, след като познавам много жени и по-хубави, и безспорно по-умни, а боя се, и с по-висок морал, и по-добри от вас. Но, кой знае защо, винаги тъкмо вие сте в ума ми. Дори през месеците след капитулацията, докато бях във Франция и Англия и не ви бях виждал, нито чувал, пък и се радвах на обществото на много красавици, постоянно се сещах за вас и се питах какво ли правите.
	За миг тя изпита възмущение, задето той си позволява да говори, че други жени са по-хубави, по-умни и по-добри от нея, ала гневът й се изпари пред задоволството, че си е спомнял нея и чара й. Значи не беше я забравил! Това щеше да улесни нещата. Пък и той се държеше добре — почти както един джентълмен би реагирал при подобни обстоятелства. Сега й оставаше само да насочи разговора към неговата личност, за да му намекне, че и тя не го е забравила, и после…
	Нежно стисна ръката му и отново показа трапчинките си.
	— О, Рет, лесно ви е да се шегувате с едно момиче като мене! Много добре знам, че откакто ме изоставихте онази нощ, нито веднъж не сте ме и споменали в мислите си. Не ме уверявайте, че сте се сещали за мене в компанията на всички ония хубави французойки и англичанки. Ала аз не дойдох тук, за да слушам лъжите ви. Аз дойдох… аз дойдох… защото…
	— Защото?
	— О, Рет, много съм разтревожена за вас! Толкова ме е страх! Кога ще ви пуснат от това ужасно място?
	— Прави ми чест, че сте разтревожена. Не се знае кога ще изляза оттук. Вероятно когато обтегнат въжето докрай.
	— Въжето ли?
	— Да, оттук май ще изляза увиснал на въжето.
	— Нали няма да ви обесят наистина?
	— Ще го сторят като нищо, ако могат да намерят още някоя улика срещу мене.
	— О, Рет! — извика тя, притиснала с ръка сърцето си.
	— Ще ви бъде ли мъчно? Ако тъжите много за мене, ще ви спомена в завещанието си.
	В тъмните му очи, насочени към нея, бликаше дързък смях и той стисна ръката й.
	Завещанието му! Тя бързо сведе поглед от страх да не се издаде, ала, изглежда, не много бързо все пак, защото внезапно в изражението му блесна любопитство.
	— Според янките завещанието ми ще бъде баснословно. В момента към моето финансово положение се проявява жив интерес. Всеки ден ме изправят пред нови и нови комисии за разпит и ми задават глупави въпроси. Носи се мълва, че съм задигнал легендарните милиони на Конфедерацията.
	— А това… вярно ли е?
	— Я виж какъв насочващ въпрос! Знаете не по-зле от мене, че Конфедерацията печаташе банкноти, които сега струват колкото стари вестници.
	— А откъде имате парите си? Само от спекула ли? Леля Питипат казва…
	— Какви провокационни въпроси задавате!
	Проклет да е дано! Разбира се, той имаше тези пари. Тя бе тъй възбудена, че й стана трудно да запази нежния си тон.
	— Рет, много се притеснявам, че сте тук. Смятате ли, че има начин да се измъкнете?
	— Моят девиз е Nihil desperandum*.
	[* Никога не се отчайвай (лат.) — б.пр.]
	— Какво пък означава това?
	— Означава „може би“, моя невежа чаровнице.
	Тя го погледна и пак сведе очи, като старателно трепкаше с гъстите си мигли.
	— Ах, вие сте толкова умен и находчив, че няма да се оставите да ви обесят! Зная, че ще измислите някакъв хитър ход, за да ги принудите да ви освободят! А когато излезете оттук…
	— Какво ще стане тогава? — меко попита той и се наведе към нея.
	— Ами… аз… — тя успя да изобрази миловидно смущение и да се изчерви. Изчервяването не беше трудно, защото бездруго бе развълнувана, а сърцето й биеше силно като барабан. — Рет, ужасно съжалявам, задето… задето ви наприказвах такива думи оная нощ… сещате се де, край Ръф енд Реди. Аз бях… о, толкова бях уплашена и притеснена, а вие пък толкова… толкова… — Тя погледна надолу — мургавата му ръка стискаше здраво дланта й. — Тогава си мислех, че никога, никога няма да ви простя! Ала щом леля Пити ми каза вчера, че сте… че могат да ви обесят… у мене внезапно всичко се преобърна и аз… аз… — Тя му отправи бърз умолителен поглед и вложи в него страданието на едно разбито сърце. — Ах, Рет, ако ви обесят, ще умра! Не мога да го понеса! Разбирате ли, аз… — и тъй като не можеше да издържи повече на танцуващите ярки пламъчета в очите му, тя отново притвори клепачи.
	„Още малко и ще се разплача — рече си тя с почуда и вълнение. — Дали да пророня вече и сълзи? Няма ли да изглежда по-естествено?“
	— Боже мой, Скарлет, да не искате да кажете, че вие… — продума бързо той и рязко млъкна, а ръцете му тъй сграбчиха нейните, че тя усети болка.
	Скарлет стисна клепачи, като се мъчеше да изцеди някоя сълза, но не забрави да извърне лице нагоре, за да може той по-лесно да я целуне. След миг устните му щяха да са върху нейните, тези корави и настоятелни устни, които тя внезапно си припомни тъй ясно, че почувства слабост. Ала Рет не я целуна. В гърдите й се надигна необяснимо разочарование и тя се осмели да разтвори леко клепачи и да го погледне. Тъмнокосата му глава бе сведена над ръцете й и докато го наблюдаваше, той повдигна едната и я целуна и като взе другата, допря я за миг до бузата си. Бе очаквала насилие и този нежен, пълен с обич жест я зашемети. Питаше се какъв ли е изразът на лицето му, ала не можеше да го зърне, защото главата му бе ниско наведена.
	Тя бързо отмести взор, защото, ако я погледнеше неочаквано, щеше да види изражението й. Съзнаваше, че изпълнилото я тържество е изписано ясно в очите й. След миг той щеше да й направи предложение за женитба или поне да й се обясни в любов и тогава… Додето го наблюдаваше през спуснатите си мигли, той обърна ръката й нагоре и я целуна и в този момент внезапно ахна смаяно. Тя проследи погледа му и видя дланта си, видя я истински за пръв път от цяла година и сърцето й замря, сграбчено от леден страх. Това беше дланта на някоя непозната, а съвсем не нежната и пухкава ръчица на Скарлет О’Хара. Тази ръка бе загрубяла от тежка работа, загоряла от слънцето и обсипана с лунички. Ноктите бяха неравни и изпочупени, дланта беше покрита с дебели мазоли, а на палеца имаше незаздравяла рана от спукан мехур. Грозно лъщеше червеният белег — беше се опарила миналия месец, докато топеше мас. Тя го изгледа с ужас и преди да успее да помисли, стисна ръката си в юмрук.
	Рет все още не вдигаше глава, та Скарлет не виждаше лицето му. Той безмилостно разтвори юмрука й, взе и другата й ръка и като ги постави една до друга, мълчаливо се втренчи в тях.
	— Погледнете ме — каза той много тихо, когато най-после вдигна глава. — И оставете тази смирена физиономия.
	Неохотно тя срещна погледа му с предизвикателно и едновременно сконфузено изражение. Черните му вежди бяха повдигнати, а очите му блестяха.
	— Значи много добре я карате в Тара, тъй ли? Толкова много сте спечелили от памука, че сте тръгнали на дълги посещения. Какво правихте с тези ръце — орахте ли?
	Тя се помъчи да ги издърпа, но Рет ги държеше здраво и прекарваше пръсти по мазолите й.
	— Това не са ръце на дама — отсече той и ги запрати в скута й.
	— Я престанете! — извика Скарлет и за миг изпита огромно облекчение, че най-после ще може да изкаже истинските си чувства. — На кой му влиза в работата какво правя с ръцете си?
	„Каква глупачка съм — вбесена си рече тя. — Трябваше да взема на заем или дори да открадна ръкавиците на леля Пити. Само че нямах представа на какво са заприличали ръцете ми. Естествено, че Рет не би пропуснал да ги забележи. А сега не овладях нервите си и вероятно всичко развалих. Ах, как можа да се случи това, когато той бе на ръба на любовното обяснение!“
	— Вашите ръце, разбира се, не ме засягат — студено отвърна Рет и се облегна небрежно на стола си със съвършено безизразно лице.
	Значи той се канеше да й създава затруднения. Е, тя пък щеше да се държи кротко, колкото и да не й се нравеше, само и само да успее да превърне поражението си в победа. Може би щеше да успее с медени слова…
	— Смятам, че е много грубо от ваша страна да отблъсквате тъй бедните ми ръце. И то само защото миналата седмица излязох на езда без ръкавици и ги разраних…
	— На езда, по дяволите! — обади се той със същия равен тон. — С тези ръце сте работили… Черен, робски труд. Кажете ми истината. Защо ме излъгахте, че всичко е наред в Тара?
	— Вижте, Рет…
	— Хайде да си открием картите. Коя е истинската причина за вашето посещение? Със своето кокетничене едва не ме заблудихте, че изпитвате някакви чувства към мене, че ви е мъчно.
	— Ах, но на мене ми е мъчно! Наистина…
	— Никак не ви е мъчно. Пет пари не давате дали ще ме обесят. Това е тъй ясно изписано на лицето ви, както е ясен отпечатъкът на тежкия труд по ръцете ви. Вие искахте нещо от мене и ви бе наложително да го получите, след като сте се решили на целия този театър. Защо не дойдохте и не ми казахте направо какво желаете? Тогава щяхте да имате много по-голям шанс да го получите, защото, ако съществува добродетел у жените, която ценя, това е откровеността. А вие предпочетохте да дрънчите с обици, да се цупите и да се фръцкате като някоя проститутка, която подмамва клиент.
	Той не повиши глас при последните си думи, нито наблегна на тях по някакъв начин, ала на Скарлет й се стори, че те изплющяха като бич, и с отчаяние видя как се сгромолясват мечтите й да получи от него предложение за женитба. Ако бе избухнал в ярост и бе показал наранена суета или пък я беше наругал, както би постъпил всеки мъж на негово място, тя щеше някак да се справи с положението. Ала мъртвешки тихият му глас я плашеше и Скарлет съвсем не знаеше какво да предприеме. Макар че бе затворник и в съседната стая бяха янките, тя внезапно си даде сметка колко е опасно да се опитваш да изиграеш Рет Бътлър.
	— Май че паметта ми нещо се е повредила. Би трябвало да си припомня, че вие сте също като мене и че не вършите нищо без някаква скрита цел. Я да видим сега какво сте си наумили, мисис Хамилтън. Дали пък не сте изпаднали в такава заблуда, че да очаквате от мене предложение за женитба?
	Лицето й пламна и тя не отговори.
	— Възможно ли е да сте забравили често повтаряното ми твърдение, че нямам намерение да се женя?
	Тъй като Скарлет мълчеше, той повтори неочаквано остро:
	— Бяхте ли забравили? Отговорете ми.
	— Не бях забравила — нещастно продума тя.
	— Каква авантюристка сте ми вие, Скарлет! — надсмя й се той. — Веднага решихте да се възползвате от факта, че поради арестуването си съм лишен от женска компания, и очаквахте мигом да налапам въдицата.
	„Ти това и направи — яростно си рече Скарлет — и ако не бяха ръцете ми…“
	— По-голямата част от истината вече излезе наяве, всъщност известно е всичко освен мотива ви. Остава да си признаете честно, ако това изобщо ви е възможно, защо искахте да ме подмамите в брачен съюз.
	В гласа му прозвуча мека, почти закачлива нотка и тя се окуражи. Може би не всичко беше изгубено. Естествено, бе разрушила всички надежди за брак, ала дори в отчаянието си беше доволна от това: в този безстрастен човек имаше нещо, което я плашеше, и при мисълта да бъде негова жена сега я обземаше паника. Ала ако действаше умно, ако заложеше на спомените и предизвикаше съчувствието му, може пък и да успееше да си издейства заем. На лицето й се появи примирено, по детски безпомощно изражение.
	— О, Рет, вие толкова бихте ми помогнали… стига само да пожелаете да бъдете мил.
	— Нищо не ми допада повече от това да бъда… мил.
	— Рет, моля ви в името на старото ни приятелство да ми направите една услуга.
	— Аха, дамата с мазолести ръце е на път да разкрие същността на мисията си. Боя се, че „посещение на болни и затворници“ не е вашето амплоа. Какво искате? Пари?
	Резкият му прям въпрос разруши намеренията й да подходи към темата със заобикалки и трогателни подробности.
	— Не бъдете лош, Рет — заумилква се тя. — Наистина ми трябват малко пари. Искам да ми заемете триста долара.
	— Най-после разбрахме истината. На устата любовни думи, а в ума — пари. Съвсем по женски! Много ли се нуждаете от тази сума?
	— О, да… Всъщност не е чак толкова наложително, но могат да ми влязат в работа.
	— Триста долара. Това е солидна сума. За какво ви са?
	— За да платя данъците на Тара.
	— Значи искате да вземете пари на заем? Е, след като сте тъй делова, ще бъда делови и аз. Какво обезпечение ще ми предложите?
	— Какво, какво?
	— Обезпечение. Гаранция за моето вложение. Естествено, не ми се ще да изгубя завинаги тези пари. — Гласът му бе измамно благ, почти гальовен, но тя не забеляза подтекста. Може би все пак работата щеше да излезе на добър край.
	— Обиците ми.
	— Не се интересувам от обици.
	— Ще ви дам документ за ипотека върху Тара.
	— Но за какво ми е на мене стопанство?
	— Ами бихте могли… бихте могли… Тя е много хубава плантация. Но аз бездруго ще ви върна парите. Ще ви се издължа от следващата реколта памук.
	— Съмнявам се. — Той наклони назад стола и пъхна ръце в джобовете си. — Цената на памука спада. Времената са тежки и пари се печелят трудно.
	— О, Рет, на вас просто ви се ще да ме подразните! Та вие имате милиони!
	Той я огледа продължително с играещи в очите злоради пламъчета.
	— Значи нещата при вас вървят добре и парите не са ви чак толкова нужни? Е, радвам се да чуя, че е така. Винаги съм доволен, когато старите ми приятели се нареждат в живота.
	— Рет, за Бога… — подхвана тя и усети как смелостта и способността да се контролира я напускат.
	— Говорете по-тихо. Надявам се, че не искате янките да ви чуят. Казвал ли ви е някой, че очите ви са като на котка? Сигурно светят в тъмното.
	— Недейте, Рет. Ще ви кажа всичко. Парите ми трябват на всяка цена. Аз… аз ви излъгах, че всичко е наред при нас. А истината е, че по-зле не може и да бъде. Татко е… той е… не е на себе си. Държи се особено, откакто мама почина, и въобще не мога да разчитам на подкрепа от него. Напълно се е вдетинил. Нямаме нито един работник за памука, а гладни гърла — колкото щеш. Цели тринайсет души сме. Не стига това, ами трябва да плащаме и високи данъци. Всичко ще ви призная, Рет. В продължение на цяла година едва не умираме от глад. О, вие не знаете какво значи това! Няма начин да го знаете! Нито веднъж да не можеш да се нахраниш до насита, да ставаш гладен и да лягаш гладен. Нямаме топли дрехи и децата вечно мръзнат и боледуват…
	— А откъде взехте тази хубава рокля?
	— Уших я от една мамина завеса — отвърна тя, прекалено отчаяна, за да се помъчи да скрие този срам. — Глада и студа мога да понеса, ала сега… сега повишиха данъците ни. Трябва да се изплатят веднага. А аз нямам нищо освен една златна монета от пет долара. Налага се да намеря пари за тия данъци! Не разбирате ли? Не ги ли платя, ще загубя… ще загубим Тара, а това не бива да стане! Не мога да я дам!
	— Защо не ми казахте всичко това още в самото начало, вместо да си играете с уязвимото ми сърце? Пред жените то лесно се разтапя. Не, Скарлет, няма да плачете. Опитахте всички трикове освен този, а мисля, че него не ще мога да понеса. И без това чувствата ми са изтерзани от откритието, че се домогвате до парите ми, а не до моята чаровна личност.
	Тя си даде сметка, че Рет често изрича голи истини за себе си под формата на иронични забележки, засягащи други хора или него самия, и бързо го погледна. Дали наистина чувствата му бяха наранени? Изпитваше ли той обич към нея? Беше ли действително на границата да й направи предложение за женитба, когато бе видял ръцете й? Или пък само насочваше нещата към още едно от гнусните си предложения, каквито вече на два пъти й бе правил? Ако тя представляваше нещо за него, може би щеше да успее да го прилъже. Ала черните му очи я стрелкаха съвсем не любовно и той хитро се смееше.
	— Не ми харесва вашата гаранция. Аз не съм плантатор. Какво друго можете да предложите?
	Аха, най-после и до това се стигна. Кураж сега! Тя дълбоко си пое дъх и го погледна право в очите, вече без никакви преструвки и кокетство, мобилизирала духа си, за да се пребори с онова, от което най-много се страхуваше.
	— Себе си.
	— Нима?
	Челюстта й се стегна, а очите й светнаха с изумруден блясък.
	— Спомняте ли си онази вечер по време на обсадата, когато бяхме на верандата на леля Пити? Вие казахте… вие казахте тогава, че ме желаете.
	Рет се облегна небрежно на стола си, вгледан в напрегнатите й черти, а мургавото му лице бе съвършено непроницаемо. В очите му проблеснаха слаби пламъчета, ала той не продума.
	— Вие казахте… казахте, че никоя жена не сте пожелавали толкова силно, колкото мене. Ако все още ме искате, можете да ме имате. Рет, ще сторя всичко, което ми кажете, но напишете ми, за Бога, един чек за тия пари! Ще устоя на думата си. Кълна се. Няма да ви измамя. Ако искате, ще ви дам обещание в писмена форма.
	Погледна я особено, все още с неразгадаемо изражение и додето му говореше припряно, Скарлет не можеше да разбере дали той се забавлява, или е отвратен. Поне да кажеше нещо, каквото и да е! Почувства, че бузите й пламват.
	— Трябва да получа парите бързо, Рет. Иначе оня проклет надзирател на татко ще завладее плантацията, ще ни изгони на пътя и…
	— Я почакайте. Какво ви кара да мислите, че все още ви желая? Откъде-накъде си въобразихте, че струвате триста долара? Повечето жени имат по-ниска такса.
	Тя се изчерви до корена на косите си, почувствала, че унижението й е пълно.
	— Защо правите това? Защо не пратите плантацията по дяволите и не идете да живеете у мис Питипат? Притежавате половината от къщата.
	— За Бога! — извика тя. — Вие луд ли сте? Не мога да изоставя Тара. Това е моят дом. Няма да се откажа от него. Докато дишам, ще се боря, за да го спася!
	— Ирландците са най-прокълнатата раса — заяви той, като спря да люлее стола си и извади ръце от джобовете си. — Те постоянно се вживяват в незначителни неща. Земята е едно от тях. А едно парче земя по нищо не се различава от друго. Нека се изясним, Скарлет. Идвате при мене с делово предложение — аз ще ви дам триста долара, а вие ще ми станете любовница.
	— Да.
	Сега, след като противната дума бе изречена, й поолекна и надеждата й отново се пробуди. Той бе казал „ще ви дам“. В очите му имаше сатанински блясък, сякаш безкрайно се забавляваше.
	— И въпреки това, когато аз имах наглостта да ви направя същото това предложение, вие ме изгонихте от дома си. Нарекохте ме с десетина много обидни имена и споменахте мимоходом, че не искате да се сдобиете с „куп дечурлига“. Не че ви го натяквам, скъпа. Просто се учудвам на странностите в начина ви на разсъждение. Не бихте го направили за свое удоволствие, но сте съгласна да го извършите, за да се преборите с нищетата. Това доказва схващането ми, че всяка добродетел е просто въпрос на цена.
	— О, как се задълбахте, Рет! Оскърбявайте ме, щом ви е приятно, но ми дайте парите.
	Тя дишаше вече по-спокойно. С неговия характер Рет, естествено, щеше да я измъчва и обижда до крайност, та да си върне, задето навремето го отблъсна, както и за опита й да го изиграе преди малко. Ала тя щеше да го понесе. Всичко можеше да понесе. Тара заслужаваше всяка жертва. За един кратък миг в мечтите си тя се видя през лятото, легнала омаяна сред избуялата детелина на ливадата в Тара, загледана към синьото следобедно небе, осеяно със замъци и кули от стелещи се бели облаци, вдъхваща аромата на цветовете и заслушана в приятното жужене на пчелите. Усещаше като наяве следобедната тишина и далечното трополене на каруци, идващи от хълмистите червени полета. Да, Тара го заслужаваше, заслужаваше дори много повече.
	Тя изправи глава.
	— Ще ми дадете ли парите?
	Рет сякаш изпитваше огромна наслада от това, което се разиграваше, и когато заговори, в тона му имаше бруталност, облечена в благи нотки.
	— Не, няма — отвърна той.
	В първия момент съзнанието й не успя да възприеме думите му.
	— Не мога да ви ги дам, дори да исках. Нямам нито цент у себе си. В Атланта не държа нито долар. Пари имам, това е вярно, но не са тук. Не давам сведения къде са и колко са. Ала ако се опитам да напиша чек за някаква сума, янките ще се нахвърлят върху мене като вълци и тогава нито вие, нито аз ще можем да се доберем до парите. Нали разбирате?
	Лицето й придоби грозен зеленикав оттенък и внезапно луничките се откроиха по носа й, а устата й се изкриви също както на Джералд, когато изпаднеше в безумна ярост. Скочи със сподавен вик, при който приглушеният говор в съседната стая внезапно секна. Бърз като пантера, Рет мигом се озова до нея и запуши здраво устата й с ръка, а с другата плътно обгърна кръста й. Тя почна яростно да се бори, като се мъчеше да го ухапе по ръката, да го ритне по крака, да изкрещи, та да излее гнева, отчаянието и омразата заради наранената си гордост. Гърчеше се и се извиваше рязко в желязната му хватка, сърцето й беше готово да се пръсне, а стегнатият й корсет се врязваше в гърдите й. Той я притискаше тъй здраво, тъй грубо, че й причиняваше болка, а ръката, запушила устата й, жестоко се впиваше в брадичката й. Лицето му бе побледняло под мургавия тен, от очите му лъхаха суровост и тревога, когато той я привлече плътно до гърдите си и седна на стола, а тя се загърчи в скута му.
	— За Бога, мила! Спрете! Замълчете! Не бива да викате. Ако го сторите, те веднага ще нахълтат. Успокойте се. Нали не искате янките да ви видят в това състояние?
	Беше й все едно кой ще я види, нищо не я вълнуваше освен яростното желание да го убие, ала внезапно усети силно прималяване. Не можеше да диша; задушаваше се в обятията му; корсетът я стягаше като желязна броня; ръцете му, обгърнали тялото й, я караха да се тресе от безсилен гняв и омраза. Гласът му, донасящ се до нея, изтъня и заглъхна, а надвесеното му лице плувна в мъгла, която ставаше по-плътна и по-плътна, додето накрая тя престана да го вижда — него и всичко останало.
	Когато се върна в съзнание с няколко безсилни движения, почувства се просмукана от умора до мозъка на костите си, отпаднала и объркана. Беше се свлякла на стола и Рет я потупваше по китките, а черните му очи бяха тревожно вперени в лицето й. Симпатичният млад капитан се опитваше да налее в устата й бренди и бе изсипал част от него във врата й. Останалите офицери се суетяха безпомощно, като си шепнеха и размахваха ръце.
	— Май че… май че съм припаднала — промълви тя и чу гласа си тъй отдалеко, че се уплаши.
	— Изпий това — каза Рет, като пое чашата и я поднесе към устните й.
	Сега тя се опомни и немощно го стрелна с очи, ала бе твърде уморена, за да изпитва гняв.
	— Моля те, заради мене.
	Скарлет отпи една глътка, задави се и се разкашля, но той отново допря чашата до устата й. Този път тя глътна повече и парливата течност внезапно изгори гърлото й.
	— Мисля, че вече е по-добре, господа — обърна се Рет към офицерите. — Много ви благодаря. Не можа да понесе мисълта, че ще бъда обесен.
	Доста притеснени, мъжете в сини униформи запристъпваха от крак на крак, а неколцина смутено се покашляха. Младият офицер се спря на вратата.
	— Мога ли да помогна с още нещо?…
	— Не, благодаря ви.
	Той излезе и затвори вратата след себе си.
	— Пийнете още малко — каза Рет.
	— Не.
	— Пийте.
	Тя пое още една глътка и по тялото й плъзна топлина, а в треперещите й крака бавно започна да се възвръща сила. Тогава бутна чашата настрани и се опита да стане, ала той я задържа.
	— Махнете си ръцете от мене. Отивам си.
	— Не още. Почакайте малко. Може пак да припаднете.
	— Предпочитам да припадна на улицата, отколкото да остана тук с вас.
	— И все пак няма да допусна да припаднете на улицата.
	— Оставете ме да си вървя. Мразя ви.
	При тези думи на лицето му се появи бегла усмивка.
	— Това е вече във ваш стил. Означава, че наистина сте вече по-добре.
	За миг тя се отпусна неподвижно и се опита да привлече на помощ гнева си и да събере силите си. Ала чувстваше само непреодолима умора. Беше прекалено изтощена, за да изпитва омраза или да се вълнува от нещо. Поражението й тежеше като олово и смазваше духа й. Бе заложила всичко на една карта и бе загубила. Дори гордостта си не бе успяла да запази. И последната й надежда я бе довела до задънена улица. Това беше краят на Тара, краят за всички тях. Тя дълго лежа със затворени очи — чуваше край себе си тежкото му дишане, а погълнатият алкохол постепенно я сгряваше и възвръщаше силите й. Когато накрая отвори очи и го погледна, гневът отново се надигна в гърдите й. Извитите й вежди се смръщиха, а на устните на Рет се появи старата усмивчица.
	— Ето че се оправихте. Отгатвам го по изражението ви.
	— Разбира се, нищо ми няма. А вие, Рет Бътлър, сте най-омразното и противно същество на света! Знаели сте много добре какво ще кажа още щом започнах да говоря и сте знаели също тъй, че няма да ми дадете парите. И въпреки това ме оставихте да си приказвам. Можехте да ми спестите…
	— Да ви спестя думите и да се лиша от удоволствието да чуя всичко това? Не познахте. Тук и бездруго имам твърде малко развлечения. Не помня откога не съм слушал нещо толкова забавно.
	Рет се изсмя с резкия си подигравателен тон. Тогава Скарлет скочи отведнъж и грабна шапката си. Неочаквано той я хвана за раменете.
	— Не тръгвайте още. Чувствате ли се достатъчно добре, за да си поговорим разумно?
	— Пуснете ме да си вървя!
	— Виждам, че се съвзехте. Тогава кажете ми ето какво: аз ли бях единственият, за когото бяхте заложили капан? — Очите му зорко и бдително следяха всяка промяна в лицето й.
	— Какво искате да кажете?
	— Аз ли бях единственият мъж, на когото се канехте да приложите вашата хитрост?
	— Какво ви влиза в работата?
	— Повече, отколкото допускате. Имаше ли други мъже в списъка ви?
	— Не.
	— Невероятно! Не мога да си представя, че точно вие не сте си оставили пет-шест души в резерв. Все някой би откликнал на интересното ви предложение. Толкова съм сигурен в това, че искам да ви дам един малък съвет.
	— Не ви ща съветите.
	— И все пак аз ще ви го дам. Друг подарък май не мога да ви направя. Изслушайте ме, защото съветът е добър. Когато се опитвате да получите нещо от мъж, не му го сервирайте като гръм от ясно небе, както постъпихте с мене. Постарайте се да бъдете по-тактична, по-прелъстителна. Ще постигнете по-добри резултати. Едно време тези неща ги владеехте до съвършенство. Ала сега, когато ми предложихте вашата… ъъ… гаранция срещу моите пари, бяхте жестока и безчувствена като пън. Очи като вашите съм виждал у противниците си по време на дуел, на разстояние двайсет крачки, и ви уверявам, че не е много приятно. Такива очи не могат да предизвикат плам в мъжкото сърце. Не е този начинът да се справяте с мъжете, скъпа. Забравяте някогашните уроци.
	— Нямам нужда да ми казвате как да се държа — процеди тя и сложи шапката си. Чудеше се как му дава сърце да я взема на подбив тъй шеговито, след като примката бе на врата му и му бе известно собственото й плачевно положение. Тя дори не забеляза, че ръцете му са пъхнати в джобовете, стиснати до болка в юмруци, сякаш да се самонакаже за безсилието си.
	— Горе главата! — подхвърли той, докато тя връзваше панделките на шапката си. — Ще дойдете на обесването ми и ще видите колко добре ще се почувствате. Тъй ще разчистите сметките си с мене, дори и днешната. А аз пък ще ви спомена в завещанието си.
	— Благодаря, но за жалост обесването ви може да се забави и за данъците ще бъде твърде късно — отсече тя с внезапна злоба, която по нищо не отстъпваше на неговата, при това беше напълно искрена.


>>	Глава XXXV

	Когато излезе от сградата, валеше дъжд и небето беше мрачно сиво. Войниците по площада се бяха скрили на сушина в бараките си и улиците бяха пусти. Не се виждаха никакви карети и файтони и тя разбра, че ще трябва да извърви пеша дългия път до къщи.
	Топлината от изпитото бренди угасна, додето пристъпяше бавно и мъчително. От студения вятър трепереше и ледените дъждовни капчици се забиваха като иглички в лицето й. Дъждът бързо намокри тънката наметка на леля Пити и сега тя висеше на безформени гънки около тялото й. Знаеше добре, че кадифената й рокля се съсипва, а перата на шапката са клюмнали и подгизнали, както когато бившият им собственик ги разхождаше на опашката си из калния стопански двор на Тара. Тухлените плочи на тротоара бяха изпотрошени, а някъде съвсем изкъртени. В дупките калта беше дълбока до глезен и пантофките й залепваха като в туткал, а от време на време съвсем се изхлузваха от краката й. Всеки път, когато се навеждаше да ги намести, подгъвът на роклята й се потапяше в калта. Тя дори не се опитваше да заобикаля локвите, а равнодушно газеше през тях, като влачеше зад себе си тежките си поли. На глезените си усещаше студената влажна фуста и дългите дантелени гащички, ала вече й беше напълно безразлично, че съсипва тоалета, на който толкова бе залагала. Беше премръзнала, сломена и отчаяна.
	Как щеше да се върне в Тара и да погледне домашните си в очите след всичките си смели самонадеяни думи? Как щеше да им каже, че се налага да напуснат къщата, без да има къде да идат? Как можеше да изостави червените полета, високите борове, тъмните блата, безмълвното гробище, където под кедровата сянка бе и гробът на Елен?
	Докато се препъваше по хлъзгавата улица, в сърцето й пламна неудържима омраза към Рет. Какъв долен тип беше той! Дано го обесеха, та да не й се наложеше никога вече да го види след позора и унижението, на които се беше подложила. Разбира се, ако бе поискал, можеше да намери начин да й даде парите. О, малко му е да го обесят! Слава Богу, че не можеше да я види в този момент, с мокрите дрехи, с разчорлена коса и тракащи от студ зъби. Кой знае колко отблъскващ беше видът й и как злобно би й се присмял той! Негрите, покрай които минаваше забързано, се хилеха направо насреща й и се кикотеха на шегите си, додето тя се хлъзгаше и препъваше из калта, и спираше задъхана, за да оправи пантофките си. Как се осмеляваха да й се хилят? Как дръзваха да се присмиват на нея, Скарлет О’Хара! Изпитваше страстно желание пред очите й да ги наложат с камшик, додето от гърбовете им рукне кръв. А тия безобразници янките ги бяха освободили, та да могат безнаказано да оскърбяват белите хора!
	Когато тръгна по улица Уошингтън, пред нея се разкри мрачна гледка, напълно съответстваща на настроението й. Тук я нямаше оживената блъсканица, която бе забелязала на Прасковената улица. Някога в тази част се издигаха множество красиви къщи, ала от тях сега бяха възстановени само няколко. Потискаха я безбройните почернели основи и самотно стърчащи комини, известни вече под названието „часовоите на Шърман“. Пътеките, някога водещи към оживени домове, бяха обрасли с трева, а спретнатите навремето дворове се задушаваха в буренаци; на каменните стъпала за каретите бяха изписани все добре познати й имена, а край портите се издигаха коневръзите, където никога вече нямаше да бъдат преметнати поводи. Студен вятър и дъжд, кал и голи дървета, безмълвие и пустош. Колко мокри бяха краката й, а колко много път й оставаше още!
	Зад гърба си чу тежко цамбуркане из локвите и се отмести бързо към вътрешната страна на тесния тротоар, за да опази наметката на леля Пити от нови пръски кал. По пътя бавно приближаваше кабриолет и тя се извърна да го погледне, решена да помоли да я качат, ако на капрата му седи бял човек. Когато кабриолетът се изравни с нея, дъждът й попречи да види кой го кара, ала успя да зърне, че човекът наднича към нея над мушамата, опъната от стърчишките чак до брадата му. Лицето му й напомняше за някого и когато приближи до пътя, за да го види по-отблизо, човекът се прокашля смутено и един познат глас, изпълнен със задоволство и смайване, възкликна:
	— Нима това е мис Скарлет?
	— О, мистър Кенеди! — извика тя и като се втурна през локвите, облегна се на калното колело, без да я е грижа повече за наметката. — Нямате представа колко се радвам да ви видя!
	Той се изчерви от удоволствие, тъй като думите й очевидно бяха искрени, изплю бързо струйка тютюнев сок от другата страна на кабриолета и пъргаво скочи на земята. После с въодушевление разтърси ръката й, повдигна мушамата и й помогна да се качи в кабриолета.
	— Какво правите сама в тази част на града, мис Скарлет? Не знаете ли, че сега е опасно? Пък и сте мокра до кости. Вземете това покривало и си загърнете краката!
	Докато се суетеше около нея и кудкудякаше като квачка, тя с наслаждение се остави на грижите му. Приятно й бе някой мъж да се върти около нея, да се вайка и да й се поскарва, та бил той и Франк Кенеди, тази стара мома в панталони. След като Рет се отнесе толкова зле с нея, това й подейства като балсам за душата. Пък и колко хубаво бе да срещне някого от своя окръг, когато бе тъй далеко от дома! Тя забеляза, че е добре облечен, а кабриолетът нов. Конят беше млад и охранен, ала Франк изглеждаше много състарен за годините си, по-състарен, отколкото по Коледа, когато дойде в Тара. Беше отслабнал, с болезнено бледо лице, а жълтеникавите му очи сълзяха, целите обградени с бръчици и с торбички отдолу. Червеникавата му брадица беше още по-оредяла, опръскана с тютюнев сок и тъй проскубана, сякаш той непрестанно я подръпваше нервно. И все пак видът му бе весел и бодър в сравнение със скръбните, загрижени и уморени лица, които Скарлет виждаше навсякъде около себе си.
	— Голямо удоволствие е за мене да ви срещна — сърдечно се обърна към нея Франк. — Не знаех, че сте в града. Миналата седмица се видях с мис Питипат, но тя не ми каза, че ще идвате. Дали… хм… дали… ъъ… Някой друг от Тара не пристигна ли с вас?
	Наивният стар глупак явно имаше предвид Сюелин.
	— Не — отвърна тя, като се уви по-плътно в топлото покривало и се помъчи да го загърне около шията си. — Дойдох сама, без да предизвестя леля Пити.
	Франк даде знак на коня и той потегли, като стъпваше внимателно по хлъзгавия път.
	— Добре ли са всички в Тара?
	— О, да, горе-долу.
	Трябваше да измисли някаква тема за разговор, а как само не й се приказваше! След поражението мозъкът й тежеше като олово и единственото й желание бе да се отпусне под топлата завивка и да си повтаря наум: „Сега няма да мисля за Тара. Ще мисля по-късно, когато няма да боли толкова.“ Да можеше да го накара да се разприказва и да си говори сам, додето пристигнеха, а тя да промърморва сегиз-тогиз „Това е просто чудесно“ или „Вие сте изключително умен и способен!“
	— Толкова съм изненадана, че ви виждам, мистър Кенеди. Знам, че постъпвам зле, като се откъсвам от старите приятели, но не предполагах, че сте в Атланта. Май някой ми беше споменал, че сте в Мариета.
	— В Мариета съм подхванал разни дела, много дела — отвърна той. — Мис Сюелин не ви ли каза, че се установих в Атланта? Не ви ли разправи за магазина ми?
	Тя смътно си припомни, че Сюелин дрънкаше нещо за Франк и за магазина му, ала както винаги, не бе обърнала голямо внимание на приказките й. Достатъчно й бе да знае, че Франк е жив и че някой ден ще я отърве от грижата за сестра й.
	— Нито думичка не ми е споменала — излъга тя. — Магазин ли имате? Та вие сте много предприемчив човек!
	Той като че се огорчи малко, задето Сюелин не бе разгласила новината, ала от ласкателството й лицето му грейна.
	— Да, имам магазин и смятам, че никак не е лош. Хората казват, че съм бил роден за търговец. — Той се разсмя доволно с онова кудкудякащо кискане, което винаги я бе дразнило.
	„Самодоволен стар глупак“ — рече си тя.
	— Ах, вие можете да постигнете успех във всичко, с което се захванете, мистър Кенеди. Но как, за Бога, съумяхте да откриете свой магазин? Когато ви видях по-миналата Коледа, казахте, че нямате пукната пара.
	От гърлото му излезе скрибуцащо покашляне, той подръпна бакенбардите си и се усмихна нервно и плахо.
	— Това е дълга история, мис Скарлет.
	„Да благодарим на Бога! — помисли си тя. — Дано трае чак додето стигнем у дома.“ А гласно го подкани:
	— Разкажете я, моля ви.
	— Вие си спомняте последния път, когато се отбих в Тара, за да събирам провизии. И тъй, след това постъпих в действащата армия. С две думи, отидох да се бия. Не можех повече да си губя времето в интендантството. Съществуването на интендантство вече беше станало практически безпредметно, мис Скарлет, тъй като нищичко не можехме да съберем за армията, и аз си казах, че мястото на всеки здрав и прав мъж е на бойното поле. За кратко време се сражавах в кавалерията, додето не получих куршум в рамото.
	Той изглеждаше много горд и Скарлет се обади:
	— Какъв ужас!
	— О, раната не беше чак толкова страшна, защото костта не беше засегната — с пренебрежение подхвърли той. — Изпратиха ме в една болница на юг и тъкмо се бях пооправил — янките ни връхлетяха. Ама че горещо стана тогава! Свариха ни съвсем неподготвени и всички, които можехме да ходим, се спуснахме да помагаме да се натовари на влакове имуществото от военните складове и болничното оборудване, за да се евакуира. Бяхме натоварили вече едва ли не цял влак, когато янките влязоха от единия край на града, а ние изчезнахме през другия, колкото можахме по-бързо. Ех, тъжна гледка се откри пред нас, както се бяхме покачили върху вагоните — видяхме как янките запалиха провизиите, които бяхме принудени да оставим на гарата. Ще повярвате ли, мис Скарлет, те изгориха стоки, струпани по протежение на близо километър покрай релсите! Самите ние едвам се измъкнахме.
	— Какъв ужас!
	— Именно, това беше истински ужас. Тогава хората ни се върнаха в Атланта, затова и нашият влак бе изпратен тук. Малко по-късно войната свърши, мис Скарлет, а този влак бе натъпкан със съдове, с кушетки, дюшеци, одеяла и никой не предяви претенции към тях. Предполагам, че по закон принадлежат на янките. Мисля, че това беше включено в условията на капитулацията, нали тъй?
	— Ъхъ — разсеяно отрони Скарлет. Тя се бе постоплила вече и я налягаше дрямка.
	— И до днес не зная дали постъпих правилно — продължи той с някак плачлив тон. — Ала си казах, че тези стоки няма да влязат в работа на янките. Те щяха вероятно да ги изгорят. А пък нашите бяха платили добра цена за тях, та реших, че по-правилно е да отидат в полза на Конфедерацията в лицето на един неин представител. Разбирате ли мисълта ми?
	— Ъхъ.
	— Радвам се, че сте съгласна с мене, мис Скарлет. Тази постъпка все пак ми тежеше малко на съвестта. Много хора са ми казвали: „Я забрави това, Франк“ — ала не е тъй лесно. Не мога да ходя с изправена глава, ако имам съмнения, че съм сторил нещо нередно. Вие как смятате, правилно ли съм постъпил?
	— Разбира се — механично отвърна Скарлет, като се питаше за какво ли се вълнува старият глупак. Споменаваше нещо за угризения на съвестта. На неговата възраст би трябвало да се е научил вече да не се тревожи за незначителни неща. Ала той си беше по природа нервен, суетлив и превзет като стара мома.
	— Радвам се да чуя, че мислите тъй. След капитулацията разполагах всичко на всичко с десетина сребърни долара. Знаете какво направиха с Джоунсбъро и с къщата и магазина, които имах там. Бях просто в безизходица. Тогава използвах десетте долара, за да сложа покрив на един стар магазин близо до Петте ъгъла, преместих в него болничното обзавеждане и се залових да го продавам. Всеки има нужда от порцеланови съдове, легла и дюшеци, а аз ги продавах евтино, защото съзнавах, че колкото са мои, толкова са и на останалите. Все пак понатрупах печалба, купих още стоки и търговията ми потръгна чудесно. Вярвам, че ще спечеля доста пари, ако нещата вървят все така.
	При думата „пари“ съзнанието й моментално се избистри и цялото й внимание се насочи към събеседника й.
	— Пари ли казахте, че сте спечелили?
	Той видимо се наду при проявения от нея жив интерес. Като се изключи Сюелин, твърде малко жени му бяха засвидетелствали нещо повече от дължимата любезност и той бе поласкан, че Скарлет — някогашната първа красавица измежду девойките в окръга, тъй внимателно поглъща думите му. Франк забави малко коня, за да не пристигнат, преди да е довършил разказа си.
	— Аз далеч не съм милионер, мис Скарлет, и в сравнение с онова, което притежавах преди, сегашното ми имущество изглежда незначително. И все пак тази година спечелих хиляда долара. То се знае, петстотин от тях отидоха за покупка на нови стоки, за поправка на магазина и за наема. Ала останалите петстотин са ми чиста печалба и ако работите вървят добре, догодина би трябвало да спечеля две хиляди долара. Ще ми свършат добра работа, не ще и дума, защото и с друго съм се захванал.
	Щом се заговори за пари, Скарлет цяла пламна от любопитство и вълнение. С премрежени под гъстите мигли очи тя се премести малко по-близо до спътника си.
	— С какво по-точно, мистър Кенеди?
	Той се засмя и плесна коня с поводите.
	— Страхувам се, че ви отегчавам с моите приказки, мис Скарлет. На една мила малка женичка като вас не й трябва да разбира от търговски дела.
	Стар глупак, и толкова!
	— О, аз си знам, че нищичко не разбирам, но все пак ми е интересно. Разказвайте ми още, моля ви, а което не разбирам, ще ми обясните.
	— Добре тогава — другото, с което съм се захванал, е една дъскорезница.
	— Какво?
	— Работилница за рязане и рендосване на дървен материал. Още не съм я купил, но имам такова намерение. Тя се намира на Прасковения път, извън града, и е собственост на един човек на име Джонсън, но той иска да я продава. Спешно му трябват пари в брой, затова е намислил да я продаде, но ще остане да работи при мене срещу седмично заплащане. Мис Скарлет, в околността няма много предприятия от този род. Повечето бяха разрушени от янките. Тъй че всеки, който притежава дъскорезница, притежава все едно златна мина, защото в тези времена може да диктува цената на дървения материал. Янките изгориха толкова много къщи, че хората няма къде да живеят и народът е просто подлудял да строи. Нужни са огромни количества дървен материал, и то бързо. Напоследък сума хора се стичат в Атланта от селските райони, защото не могат да поддържат стопанствата си без труда на черните, а освен това непрекъснато прииждат янки и „торбаланковци“, та да смъкнат, ако могат, още по някоя кожа от гърбовете ни. Помнете ми думата, Атланта скоро ще стане голям град. А къщи не се строят без дървен материал, затова се каня да купя тая дъскорезница още щом… щом получа парите за стоките, продадени на кредит. Догодина по това време вече не би трябвало да имам никакви парични затруднения. Струва ми се… струва ми се, вие се досещате защо толкова напирам бързо да спечеля пари, нали?
	Той се изчерви и отново издаде кудкудякащото си кискане.
	„Мисли за Сюелин“ — каза си с отвращение Скарлет.
	За миг й хрумна да му поиска на заем триста долара, но уморено отхвърли тази мисъл. Той щеше да се обърка съвсем, щеше да почне да шикалкави, да измисля извинения и накрая пак нямаше да й ги даде. Беше се трудил здравата, докато ги спечели, за да може да се ожени през пролетта за Сюелин, а ако се разделеше със спестяванията си, сватбата щеше да се отложи за неопределено време. Дори и да успееше да му внуши съчувствие и да въздейства върху съзнанието му за дълг към бъдещите роднини, тъй че да й обещае заем, Скарлет знаеше, че сестра й никога няма да го допусне. Сюелин все повече се тревожеше от обстоятелството, че на практика вече е стара мома, и света щеше да обърне, но нямаше да позволи сватбата й да се отложи.
	Какво ли намираше старият глупак у това вечно хленчещо и недоволно момиче, та толкова държеше да му осигури топло гнезденце? Сюелин не заслужаваше нито любещ съпруг, нито доходите от магазин и дъскорезница. В мига, в който успееше да докопа малко пари, щеше да се надуе като пуйка и с нито един цент нямаше да помогне на Тара. Такава си беше Сюелин! Щеше да си затвори очите, без да се загрижи дали Тара ще им бъде отнета заради неплатени данъци, или ще изгори до основи, стига само тя да имаше хубави дрехи и „мисис“ пред името си.
	Докато Скарлет си мислеше за осигуреното бъдеще на Сюелин и за собствената си неизвестна съдба, за заплахата над Тара, в гърдите й пламна гняв срещу несправедливия живот. Тя бързо отправи поглед към калната улица, за да не види Франк изражението й. Щеше да изгуби всичко, което притежаваше, а в същото време Сю… Внезапно у нея се роди решителен замисъл.
	Сюелин не биваше да получи Франк заедно с магазина и дъскорезницата му!
	Сюелин не ги заслужаваше. Щеше да ги получи тя самата. Помисли си за Тара, припомни си Джонас Уилкърсън на парадното стълбище, набрал отрова като усойница, и се вкопчи за последната сламка, която можеше да я спаси от пълното й житейско крушение. Рет беше излъгал надеждите й, ала Господ й беше пратил Франк.
	„Дали ще мога да го уловя на въдицата? — Пръстите й се преплетоха здраво и тя впери невиждащ поглед в дъжда. — Ще успея ли да го накарам да забрави Сю и да ми направи скоростно предложение? Но щом съумях да доведа Рет почти пред прага на предложението, при Франк работата е в кърпа вързана! — Скарлет го изгледа внимателно изпод трепкащите си клепачи. — Не е красавец не ще и дума, трезво прецени тя. — Има лоши зъби и неприятен дъх, пък и е толкова стар, че може да ми бъде баща. При това е нервен, плах и умира от желание да угоди на всекиго, а по-неподходящи качества за мъж от тези не познавам и все пак той поне е възпитан човек и по-скоро бих изтърпяла съжителство с него, отколкото с Рет. С него бих се справила много по-лесно. Тъй или иначе, просяците нямат право на избор.“
	Това, че той беше годеник на Сюелин, не тревожеше съвестта й. След пълното морално падение, тласнало я към Атланта и Рет, обстоятелството, че си присвоява мъжа, врекъл се на сестра й, изглеждаше просто дреболия, за която не си струваше да се безпокои в момента.
	След като на хоризонта изгря нова надежда, тя несъзнателно се стегна и моментално забрави, че краката й са мокри и измръзнали. Присвитите й очи се втренчиха тъй продължително във Франк, че той се притесни и тя бързо сведе поглед, припомнила си думите на Рет: „Очи като вашите съм виждал у противниците си по време на дуел… Те не пораждат плам в мъжките гърди.“
	— Какво ви е, мис Скарлет? Да не сте настинали?
	— Да — безпомощно промълви тя. — Бихте ли имали нещо против… — Скарлет плахо се поколеба. — Бихте ли имали нещо против да си пъхна ръката в джоба на палтото ви? Съвсем е премръзнала, а маншонът ми е прогизнал от влага.
	— Ама… ама… моля ви се, нищо против нямам! Та вие и ръкавици нямате! Боже, Боже, колко съм жестокосърдечен! Карам си бавничко и дрънкам ли, дрънкам, а вие сигурно умирате от студ и си мечтаете да застанете край огъня. Дий, Сали! Впрочем, мис Скарлет, аз тъй се увлякох да ви разправям за себе си, че дори не ви попитах какво правехте в такова време в онази част на града.
	— Бях в щаба на янките — изплъзна се от устата й, преди да бе успяла да обмисли отговора си.
	Пясъчножълтеникавите му вежди смаяно се повдигнаха.
	— Как тъй, мис Скарлет! Войниците… Ама защо…
	„Света Богородичке, помогни ми да измисля някоя хубава лъжа!“ — бързо отправи молитва тя. Франк не биваше в никакъв случай да се досети за срещата й с Рет. Според Франк Рет бе най-черният негодник и за почтените жени не беше безопасно да разговарят с него.
	— Отидох… отидох, за да видя дали… някой от офицерите няма да купи от мене фини бродерии за съпругата си. Аз много хубаво бродирам.
	Той се отпусна поразен на мястото си, а на лицето му се изписаха негодувание и объркване.
	— Отидохте при янките? Ах, мис Скарлет! Не биваше да правите това. Защо… защо… Сигурен съм, че баща ви не знае. Да не би мис Питипат…
	— О, ще умра, ако кажете на леля Питипат! — извика тя с истинска тревога и избухна в сълзи. Лесно й беше да се разплаче, защото бе премръзнала и нещастна, ала ефектът беше удивителен. Франк не би могъл да придобие по-смутен вид дори ако тя най-неочаквано започнеше да се разсъблича. Той цъкна няколко пъти с език, като мърмореше: „Гледай ти, гледай ти!“ — и ръкомахаше безпомощно, за да я успокои. През главата му мина дръзката мисъл да притисне главата й до рамото си и да я погали, но до този момент не бе постъпвал тъй с никоя жена и не знаеше как да го стори. Възхитителната Скарлет О’Хара, тъй жизнерадостна и миловидна, сега плачеше в кабриолета му. Скарлет О’Хара, ненадмината по гордост, бе предлагала на янките бродерия за продан. Сърцето му се стапяше от мъка.
	Тя продължаваше да хлипа, като отронваше откъслечни думи, и той схвана, че в Тара нещата не са в ред. Мистър О’Хара все тъй не бил на себе си и храната пак не достигала за многото гладни гърла. Ето защо тя дошла в Атланта, за да се опита да припечели малко пари за себе си и момченцето си. Франк отново цъкна с език и внезапно откри, че главата й е притисната към рамото му. Как ли се беше озовала там? Невъзможно бе той да я е привлякъл, но ето на, фактът си беше факт и Скарлет О’Хара хълцаше безпомощно, опряна на мършавите му гърди, изпълващи се с вълнуващо непознато усещане. Той я погали плахо по рамото, но като видя, че не го отблъсква, набра дързост и я погали вече уверено. Какво безпомощно, мило, женствено, миниатюрно създание беше тя. И колко наивно и смело от нейна страна да се опита да печели пари с бродиране. Ала да общува с янките, това вече беше прекалено.
	— Няма да кажа на мис Питипат, но трябва да ми обещаете, мис Скарлет, че никога повече няма да правите така. Само при мисълта, че момиче с вашия произход…
	Влажните й зелени очи безпомощно потърсиха неговите.
	— Но аз трябва да сторя нещо, мистър Кенеди. Трябва да се погрижа за бедното си момченце, защото ние с него вече си нямаме закрила.
	— Вие сте смела малка женичка — тържествено заяви той, — ала аз няма повече да допусна да се занимавате с такива работи. Семейството ви ще потъне в земята от срам.
	— Какво да правя тогава? — плувналите й в сълзи очи се вдигнаха към него и изразът им говореше, че тя се осланя изцяло на този човек, когото считаше сведущ по всички житейски проблеми.
	— Не мога да ви дам съвет начаса. Ала все нещо ще измисля.
	— О, уверена съм в това! Вие сте тъй находчив… Франк.
	Никога преди не беше го наричала с малкото му име и като го чу от нейните уста, той хем се стресна, хем се разнежи. Горкото момиче навярно бе тъй разстроено, че не бе и забелязало неволната си грешка. За сестрата на Сюелин О’Хара, без да се поколебае, той би направил всичко, което е по силите му. Измъкна от джоба си червена носна кърпа на точки и й я подаде, а тя изтри очите си и на треперещите й устни пропълзя колеблива усмивка.
	— Аз съм една глупачка — промълви тя с тон, който молеше за извинение. — Простете ми, моля ви.
	— Не сте глупачка. Вие сте храбра малка женичка и бедата ви е, че сте се нагърбили с непосилно тежък товар. Боя се, че мис Питипат няма да ви помогне кой знае колко. Чух, че изгубила почти цялото си имущество, а и самият мистър Хенри Хамилтън е в тежко материално положение. Много бих желал аз да имам дом, за да ви предложа подслон в него. Но вие не бива да забравяте, мис Скарлет, че когато се оженим с мис Сюелин, за вас винаги ще има място под покрива ни, а и за Уейд Хамптън също.
	Ето сега беше моментът! Явно светците и небесните ангели я закриляха, щом й бяха пратили този тъй удобен случай. Тя съумя да се покаже сепната и отвори уста, като че да заговори бързо, но я затвори демонстративно.
	— Хайде, хайде, нали знаете, че тази пролет ще ви ставам зет — с нервна шеговитост продума той. Ала когато видя очите й да се наливат със сълзи, попита тревожно: — Какво се е случило? Да не би мис Сю да е болна?
	— О, не! Не!
	— Нещо не е в ред. Трябва да ми кажете какво е.
	— Не, не мога! Аз не знаех! Не можех да допусна, че не ви е писала… Ах, каква подла постъпка!
	— Но какво е станало, мис Скарлет?
	— О, Франк, аз се изпуснах, без да ща, но бях сигурна, че знаете… че тя ви е писала…
	— Какво да ми е писала? — Той цял трепереше.
	— Ах, как можа да постъпи тъй с изискан човек като вас!
	— Но какво е направила?
	— Значи не ви е писала? Предполагам, че не е посмяла да го стори от срам. То си е и за срам! Собствената ми сестра да постъпи тъй подло!
	Франк бе вече толкова слисан, че дори и въпроси не можеше да задава. Той седеше втренчен в нея с посивяло лице, а поводите бяха отпуснати в безжизнено увисналите му ръце.
	— Идния месец тя се омъжва за Тони Фонтейн. О, Франк, много съжалявам. Как можа да се случи аз да ви го съобщя първа! Сю просто се умори да чака и се уплаши да не остане стара мома.


	Когато Франк помогна на Скарлет да слезе от кабриолета, Мами стоеше на предната веранда. Тя очевидно бе прекарала доста време там, защото вехтият тюрбан на главата й беше влажен, а и по износения, плътно загърнат шал личаха мокри петна от дъждовните пръски. Сбръчканото й черно лице бе класическа маска на гняв и тревожно напрежение, а устната й бе издадена повече, отколкото във всички други критични моменти, които Скарлет си спомняше. Тя стрелна с поглед Франк и като го позна, изражението й се промени и на лицето й се появи задоволство, недоумение и някакво подобие на чувство за вина. Тя се заклатушка към Франк с радостни приветствия на уста и когато той й стисна ръка, ухили се доволно и направи реверанс.
	— Колко е хубаво да срещнеш земляк — рече тя. — Как сте, що сте, мистър Франк? Бога ми, веднага се познава, че туй е важен и културен господин. Да знаех, че мис Скарлет е с вас, никога нямаше да се кося тъй. Чудех се къде ли се е дянала. Кат се върнах и видях, че я няма, защурах се из къщи, се едно муха без глава. Ами да, кат си рекох, че сама кръстосва тоз град, дет на сяка крачка ти се завират онез долни освободени негри. Що, душичке, не ми казахте, че ще излизате? Пък сте и простинали отгоре на туй!
	Скарлет лукаво намигна на Франк и макар да бе поразен от лошата новина, чута току-що, той се усмихна, защото разбираше, че тя го подканя да мълчи и го въвлича в един приятен интимен заговор.
	— Изтичай да ми намериш сухи дрехи, Мами — нареди тя. — Приготви ми и горещ чай.
	— Господи, на кво прилича новата ви рокля възропта Мами. — Сума време има да се мотая, додет я суша и четкам, та да може да се облече за сватбата довечера.
	Тя влезе в къщата, а Скарлет се наклони плътно към Франк и му пошепна:
	— Моля ви, елате на вечеря днес. Ние сме тъй самотни. А после ще идем на венчавката. Съгласете се да ни придружите! И не казвайте, ако обичате, нищо на леля Пити за… за Сюелин. Това ужасно ще я разстрои и аз няма да понеса срама, че сестра ми…
	— О, няма! Няма! — припряно я увери Франк, който и без това изтръпваше от страх новината да не бъде разгласена.
	— Вие бяхте много мил с мене днес и ми сторихте толкова добрини. Вече отново се чувствам смела. Тя стисна ръката му на раздяла и го довърши с един искрящ настойчив поглед.
	Мами, която я чакаше до самата врата в антрето, я изгледа с непроницаемо лице и я последва с пухтене по стълбите до спалнята. Без да отрони нито дума, тя съблече мокрите й дрехи, разпростря ги върху столовете и настани Скарлет в леглото. Когато се върна в стаята с чаша горещ чай и топла тухла, увита във вълнена кърпа, тя сведе очи към Скарлет и продума с тон, в който личаха нотки на известно разкаяние, нещо небивало за нея, поне откакто Скарлет я знаеше:
	— Агънцето ми, що не казахте на бавачката си кво сте си наумили. Тогаз хич нямаше да се натискам да бия тоз път до Атланта. Стара съм вече да търча нагоре-надолу.
	— Какво искаш да кажеш?
	— Мене ли ще ме преметнете, душичке? Познавам ви аз. Видях лицето на мистър Франк, видях и вашто. Чета мислите в главата ви, както пасторът чете Библията. Пък и дочух кво му пошушнахте за мис Сюелин. Аз да знаех, че мистър Франк бил тоз, след когото сте хукнали, нямаше да мръдна от къщи, щот там ми е мястото.
	— Аха — измърмори Скарлет, като се сгуши удобно под завивките, разбрала, че е безполезно да се опитва да хвърля прах в очите на Мами. — А ти подир кого мислеше, че съм хукнала?
	— Отде да знам, детето ми, ама вчера хич не ми хареса физиономията ви. Освен туй си спомних едно писмо на мис Питипат до мис Мели, че онзи мискинин Бътлър бил червив с пари, а за него съм се наслушала на лоши неща. Виж, мистър Франк е друго нещо, той е порядъчен човек, пък макар да не е толкоз хубав.
	Скарлет я изгледа остро, но Мами устоя на погледа й, застанала насреща невъзмутима и всезнаеща.
	— И какво смяташ да правиш сега? Ще издрънкаш всичко на Сюелин, тъй ли?
	— Ще направя квот мога да ви помогна, та да се харесате на мистър Франк — отвърна Мами и подпъхна завивките около врата на Скарлет.
	Додето Мами се суетеше из стаята, Скарлет лежа мълчаливо, изпълнена с облекчение, задето помежду им нямаше нужда от думи. Не й беше искано обяснение, нито й бяха отправяни упреци. Мами разбираше и си мълчеше. В нейно лице Скарлет бе намерила по-безпощадна реалистка и от самата себе си. Пъстрите, пълни с мъдрост очи на старото й лице проникваха надълбоко и виждаха ясно с непосредственото възприятие, присъщо на дивака и детето — възприятие, необременявано от етични съображения, щом любимката й е в опасност. Скарлет беше нейна питомка и щом желаеше да получи нещо, тя самата щеше да й помогне, та макар това нещо да принадлежеше другиму. Дори не й дойде наум за правата на Сюелин и Франк Кенеди и мисълта за тях двамата само я накара мрачно да се изсмее в себе си. Скарлет беше в беда и си помагаше както можеше, а Скарлет беше дете на мис Елен. Мами застана на нейна страна, без да се поколебае нито за миг.
	Скарлет почувства мълчаливата й подкрепа и докато топлината от тухлата под краката й я сгряваше постепенно, надеждата, затрептяла колебливо по пътя за вкъщи в мразовития ден, се разгоря в буен пламък. Той я обгърна цяла и накара сърцето й да раздвижи кръвта във вените й на мощни тласъци. Силите й се възвръщаха и обзета от лудешка възбуда, тя се разсмя гласно. Мисълта, че е избягнала поражението, я изпълваше с въодушевление.
	— Подай ми огледалото, Мами — каза тя.
	— Не си отвивайте раменете — нареди Мами, като й подаде огледалото с цъфнала на дебелите устни усмивка.
	Скарлет се огледа.
	— Приличам на привидение — рече тя, — а косата ми е рошава като конска грива.
	— Верно, поразтурил ви се е фасонът.
	— Хм… силно ли вали?
	— Не виждате ли, сипе се кат из ведро.
	— Въпреки това ще трябва да те пратя до центъра на града.
	— В тоз дъжд? За нищо на света.
	— Ако не идеш, аз ще изляза.
	— Ква е таз работа, дет не може да потърпи? Тва, дет го свършихте, не беше ли премного за един ден?
	— Трябва ми едно шише одеколон — обясни Скарлет, докато внимателно изучаваше външността си в огледалото. — Искам да ми измиеш косата и да я изплакнеш с одеколон. Купи ми и едно бурканче желе от дюлево семе, за да я опъна и пригладя.
	— Хич и не мисля да ви мия косата в туй време, нито пък ще ви позволя да си туряте одеколон по главата, както правят безсрамниците. Туй няма да го бъде, додет аз съм жива.
	— Ще направиш каквото ти казвам. Вземи от кесийката ми златната монета от пет долара и иди в града. И още… щом тъй и тъй ще ходиш, купи ми… ъъ… едно бурканче руж.
	— Туй пък кво е? — с подозрение я изгледа Мами.
	Скарлет посрещна погледа й хладнокръвно, но вътрешно далеч не се усещаше тъй сигурна. Да водиш Мами за носа, не беше лесна работа.
	— Няма значение. Като кажеш така, ще ти дадат каквото трябва.
	— Дума да не става да купувам нещо, дет не го знам кво е.
	— Щом си толкова любопитна, това е боя! Боя за лице. Слушай, недей да ми стоиш като тресната, ами върви.
	— Боя! — ахна Мами. — Боя за лице! Не си мислете, че сте чак толкоз пораснала, та да не мога да ви напляскам! И туй доживях да чуя! Да не сте се побъркали? Мис Елен в гроба ще се обърне! Да си мазотите лицето кат…
	— Много добре знаеш, че баба Робияр си е боядисвала лицето и…
	— Да, мис, и туй не беше сичко, ами носеше само една фуста, че и нея квасеше с вода, та да прилепне и да й очертава краката, ама вие да си избиете таз щуротия от главата! Когат старата мис беше мома, нравите си бяха таквиз — разтурени, а пък оттогаз времената се промениха, не ще и дума, затуй…
	— За Бога! — извика Скарлет, изгубила търпение, и отметна завивките настрани. — Я най-добре си заминавай право в Тара!
	— Не можете току-тъй да ме пращате в Тара, ако не ща. Аз съм свободна — разпалено отвърна Мами. — Тука ще стоя, и толкоз. Бързо да си легнете в кревата. Точно сега ли искате да пипнете някоя племония? Оставете кринолина! Айде, пиленцето ми. Не бива да се показвате вън в туй време, мис Скарлет. Мили Божке! Същински бащичко сте! Лягайте в кревата. И никва боя няма да ви купувам! Та нали ще умра от срам, кат се научат хората, че е за мойто дете! Мис Скарлет, толкоз сте хубавка и свежа, що ви е таз боя? Само пропадналите жени се цапотят с таквиз неща, душичке.
	— Че да не им е зле?
	— Господи, чуй я само кво говори! Агънцето ми, грехота е да се приказва тъй! Айде, душичке, изуйте ги тез мокри чорапи. Няма да ви пусна сама да купувате мазила. Мис Елен ще има да ме преследва и насън. Лягайте си в кревата. Аз ще вървя. Може пък да намеря някой магазин, дет не ни знаят.


	Същата вечер у мисис Елсинг, след като Фани беше венчана вече и музикантите под ръководството на стария Леви настройваха инструментите си за танците, Скарлет доволно се оглеждаше наоколо си. Изпитваше приятна възбуда от обстоятелството, че отново присъства на забава. Доброто й настроение се дължеше и на топлия прием, който й оказаха. Когато влезе в къщата подръка с Франк, всички се втурнаха към нея с радостни викове и приветствия, целуваха я и стискаха ръката й, споделяха колко ужасно им липсва и как няма да я пуснат да се връща вече в Тара. Мъжете по всяка вероятност решиха великодушно да забравят колко упорито се бе старала да разбие сърцата им едно време, а девойките — как бе правила всичко възможно да привлече поклонниците им и да ги откъсне от тях. Дори госпожите Мериуедър, Уайтинг, Мийд и останалите възрастни дами, държали се тъй хладно с нея през последните дни на войната, сякаш бяха изтрили от паметта си лекомисленото й поведение и собственото си неодобрение и виждаха в нея само своя посестрима по страдание, която при това е племенница на Пити и вдовица на Чарлс. Те я целуваха, изказваха със сълзи на очи съболезнования по повод кончината на майка й и я разпитваха надълго и нашироко за баща й и сестрите й. Всички задаваха въпроси за Мелани и Ашли и искаха да разберат защо и те не са пристигнали.
	При цялото си задоволство от пожънатия успех Скарлет чувстваше известна неловкост, която се мъчеше да прикрие и която бе породена от вида на кадифената й рокля. Тя все още бе влажна от коленете надолу и опръскана около подгъва въпреки отчаяните усилия от страна на Мами и готвачката, въоръжени с чайник вряла вода и чиста четка, и въпреки че часове наред бе размахвана пред открития огън. Скарлет се боеше да не би някой да забележи окаяното й състояние и да се досети, че това е единствената й хубава рокля. Беше донякъде ободрена от факта, че много от роклите на останалите гостенки бяха в далеч по-трагичен вид. Макар да бяха старателно изкърпени и огладени, веднага биеше на очи, че са вехти. Нейната може и да бе влажна, ала поне беше нова и без кръпки — всъщност единствената нова рокля сред всички тоалети с изключение на бялата атлазена венчална премяна на Фани.
	Като си припомни какво й бе разказала леля Пити за финансовото състояние на Елсингови, тя се зачуди откъде ли са намерили средства за атлазената рокля, че и за закуски, украса и музиканти при това. Вероятно им бе струвало доста скъпичко. Или бяха взели пари на заем, или пък целият род на Елсингови с общи усилия бе вдигнал тази пищна сватба. Подобна церемония в тези тежки времена се стори на Скарлет неразумно разточителство от рода на надгробните плочи на братята Тарлтън и тя изпита същото раздразнение и липса на съчувствие, които я бяха споходили и в семейното гробище на Тарлтънови. Отминали бяха дните, когато можеха безгрижно да се пилеят пари. Защо хората упорстваха и пилееха със замах, типичен за старото време, когато то бе отлетяло безвъзвратно?
	Ала само след миг тя се пребори с яда си. Похарчените пари не бяха нейни и не си струваше заради хорските глупости да си разваля удоволствието от вечерта.
	Скарлет откри, че познава младоженеца много добре — той беше Томи Уелбърн от Спарта и през шейсет и трета година, когато бе ранен в рамото, тя се грижеше за него в болницата. Тогава той беше хубав висок младеж, изоставил медицинските науки, за да се присъедини към кавалерията. Сега изглеждаше като дребен старец — тъй приведена беше стойката му от раната в бедрото. Движеше се със затруднение и както бе отбелязала леля Пити, вървеше като разчекнат. Ала той самият сякаш не си даваше сметка за вида си или пък това не го засягаше и държането му беше на човек, който никому не би останал длъжен. Беше изгубил всякаква надежда да продължи образованието си по медицина и сега в качеството на предприемач бе наел една бригада ирландци и се беше захванал със строежа на новия хотел. Скарлет се чудеше как успява в неговото състояние да се справя със служба, свързана с толкова тичане и главоболия, но не зададе никакви въпроси, тъй като мрачно си даде сметка, че за хората, подгонени от нужда, няма нищо невъзможно.
	Томи, Хю Елсинг и дребният, подобен на маймунка Рене Пикар разговаряха с нея, докато столовете и мебелите се местеха до стената в подготовка за танците. Хю не се беше променил, откакто Скарлет го бе видяла за последен път през шейсет и втора. Все си бе същият слаб и чувствителен младеж с надвиснал над челото светлокестеняв перчем и ръцете му, които тя добре си спомняше, бяха пак тъй крехки и изнежени. Ала Рене бе много променен след онзи отпуск, когато се бяха оженили с Мейбъл Мериуедър. Беше запазил игривото пламъче в черните си очи, издаващи галския му произход, както и присъщата за креолите буйна живост, ала безгрижният смях не можеше да прикрие известна твърдост в изражението му, каквато в началото на войната липсваше. Вятърничавият му контешки вид, който бе сякаш негова неотменна отличителна черта, бе напълно изчезнал заедно с крещящата ориенталска униформа на зуав.
	— Страни като рози, очи като изумруди! — издекламира той със силен френски акцент, додето се навеждаше да целуне ръка на Скарлет, за да отдаде дължимото на ружа по лицето й. — Все тъй хубава сте, както в деня на оная благотворителна забава. Спомняте ли си? Няма да забравя как хвърлихте венчалния си пръстен в кошницата ми. Това се казва смела постъпка! Ала никога не бих допуснал, че толкова дълго време няма да пожелаете да поставите нов на пръста си!
	Очите му блеснаха лукаво и той смушка Хю с лакът в ребрата.
	— Нито пък аз съм допускала, че ще разкарвате сладкиши с кола, Рене Пикар — отвърна му тя.
	Ала вместо да се засрами, че е изобличен в такова недостойно занятие, той изглеждаше доволен и като се разсмя гръмко, шляпна Хю по гърба.
	— Сразен съм! — извика той. — Накара ме тъща ми, мадам Мериуедър, и това е първата работа, за която аз, Рене Пикар, се залавям в живота си. А можех да остарея, като се занимавам само с отглеждане на чистокръвни коне и с цигулката си! Но сега разкарвам сладкиши с фургон и това дори ми харесва. Мадам тъща ми е способна да накара човек да върши всичко, което тя пожелае. Ако я бяха назначили за генерал, щяхме да спечелим войната, какво ще кажеш, Томи?
	„Що за глупост! — помисли си Скарлет. — Близките му притежават земя, простираща се на петнайсет километра по брега на Мисисипи, и голяма къща в Ню Орлиънс, а на него му харесвало да бъде каруцар!“
	— Ако моята и твоята тъща бяха в армията, щяхме да победим янките за една седмица — потвърди Томи и погледът му проследи стройната, неподдаваща се на годините фигура на мисис Елсинг — негова тъща от един час насам. — За да се държим толкова дълго, заслугата е главно на жените в тила, които не се предадоха докрай.
	— Които никога няма и да се предадат — поправи го Хю и се усмихна гордо, но малко горчиво. — Нито една от присъстващите дами не се е огънала пред врага, независимо как са се проявили мъжете от семейството при Апоматокс. А на жените тук е било много по-тежко, отколкото на нас. Ние поне си изливахме горчилката в боя.
	— А те са натрупвали омраза — завърши Томи. — Виждаш ли, Скарлет, дамите много повече от нас самите се тревожат от незавидното ни положение в обществото. Хю трябваше да стане съдия, Рене — да свири на цигулка пред многобройна публика в Европа… — Той сви глава между раменете си, тъй като Рене на шега замахна да го удари. — Аз самият щях да бъда лекар, а сега…
	— Време ни дайте! — възкликна театрално Рене. — Тогава аз ще стана Тортеният принц на Юга, добричкият ми Хю ще бъде Крал на дървосекачите, а ти, скъпи Томи, ще притежаваш ирландски роби вместо черни. Нека има промяна, та да е весело! А на вас и мис Мели какво донесе промяната, мис Скарлет? Сигурно доите кравата и берете памук, а?
	— Нищо подобно — хладно отвърна Скарлет, която съвсем не проумяваше как може Рене да приема несгодите с такова леко сърце. — Черните вършат това.
	— Чувам, че мис Мели нарекла момченцето си Борегар. Предайте й, че аз, Рене, го одобрявам и че само Христос е по-достойно сред всички имена.
	И макар че се усмихваше, очите му блеснаха от гордост при споменаване името на неустрашимия герой на Луизиана.
	— Да не забравяме и Робърт Едуард Лий — намеси се Томи. — Не че искам да оспоря славата на стария Бо, ала първият ми син ще се казва Боб Лий Уелбърн.
	Рене се засмя и сви рамене.
	— Ще ви разкажа нещо, което звучи като анекдот, но е действителен случай. Така ще разберете какво е мнението на креолите за храбрия ни Борегар и за вашия генерал Лий. Във влака, близо до Ню Орлиънс, един вирджинец от армията на генерал Лий се срещнал с креол от частите на Борегар. Вирджинецът се разприказвал как генерал Лий направил туй, как генерал Лий направил онуй. Креолът го изслушал учтиво, а после сбърчил чело, като че се опитвал нещо да си припомни, и изведнъж възкликнал с усмивка: „Генерал Лий! Ах, да! Сетих се най-после! Генерал Лий, разбира се! Човекът, за когото генерал Борегар се изказва тъй ласкаво!“
	Скарлет се опита да се покаже любезна и да се присъедини към смеха на останалите, ала съвсем не можеше да схване смисъла на историята и от всичко казано й стана ясно само, че и креолите, както гражданите на Чарлстън и Савана, се държат здраво помежду си. При това винаги бе смятала, че синът на Ашли би трябвало да носи името на баща си.
	След предварително разсвирване и настройка музикантите подхванаха „Старият Дан Тъкър“ и Томи се обърна към нея.
	— Ще танцувате ли, Скарлет? Аз не мога да се възползвам от честта, но Хю или Рене…
	— Не, благодаря ви. Все още съм в траур заради майка ми — бързо отвърна Скарлет. — Ще поседя, додето траят танците.
	Тя потърси с поглед Франк Кенеди, откри го край мисис Елсинг и го повика при себе си.
	— Ще седна ей в онази ниша там, а вие ми донесете от закуските и хубавичко ще си побъбрим — пошушна му тя, когато другите трима мъже се отдалечиха.
	Той се забърза послушно да й донесе чаша вино и тъничко парче торта, а Скарлет седна в нишата в дъното на гостната и внимателно разстла полите си, тъй че петната да не се забелязват. При толкова много хора сред празничната възбуда, която създаваше музиката, от съзнанието й напълно се изтри сутрешното унижение пред Рет. Утре щеше да се върне в мислите си към поведението на Рет и собствения си срам и отново да се предаде на терзания. Утре щеше да я измъчва съмнение дали е успяла да заплени наранения объркан Франк. Но тази вечер си бе забранила тревоги. Тази вечер животът кипеше във всяка фибра на тялото й, сетивата й бяха нащрек, а в очите й блестеше вяра в успеха.
	Застанала в издигнатата ниша, Скарлет отправи поглед към просторния салон, огледа танцуващите двойки и си припомни колко красива изглеждаше същата тази стая, когато тя дойде за пръв път в Атланта през време на войната. Тогава паркетът блестеше като огледало, а полилеят улавяше и отразяваше в стотиците си миниатюрни призмички всеки лъч от многобройните свещи и по стените танцуваха вълшебни отблясъци, хвърляни сякаш от огромни диаманти и сапфири. Навремето лицата от старинните портрети, излъчващи достойнство и изисканост, наблюдаваха гостите с благ израз на гостоприемство. Канапетата от розово дърво тогава бяха меки и приканващи, а едно от тях — най-голямото, стоеше на почетно място в същата тази ниша, където сега седеше Скарлет. То беше любимото й място по забавите. Оттук се разкриваше гледката на цялата красива гостна и трапезарията зад нея с овалната махагонова маса, на която се събираха двайсет души, и двайсетте стола с изящни тънки крака, подредени до стените, масивния скрин и бюфета, пълен със сребърни прибори и съдове, със свещници за по седем свещи, гарафи, красиви шишета и блестящи малки чаши. В първите години на войната Скарлет често бе седяла на това канапе, винаги с някой хубав офицер край себе си, и бе слушала изпълнения на цигулка и контрабас, на акордеон и банджо, бе улавяла с наслада приятното шумолене на танцуващи нозе по излъскания под.
	Сега полилеят беше тъмен. Висеше накриво и повечето от стъклените призмички бяха изпочупени, сякаш янките, обитавали дома, си бяха поставили за цел да стъпчат всичко красиво с ботушите си. Тази вечер стаята се осветяваше от една газена лампа и няколко свещи, но най-вече от буйно пламтящия огън в голямата камина. На трепкащата му светлина се виждаше колко непоправимо издраскан и разкъртен е подът, който вече нямаше никакъв блясък. Това, че на стените някога е имало портрети, личеше по светлите квадрати върху избелелите тапети, а широките пукнатини в мазилката бяха спомен от снаряда, избухнал през време на обсадата и отнесъл част от покрива и втория етаж. В опразнената трапезария все още се мъдреше тежката махагонова маса с наредените върху нея шишета и сватбената торта, ала и тя бе изподраскана, а счупените й крака бяха несръчно поправени. Скрина, сребърните съдове и прибори и изящните столове ги нямаше. Плътните завеси в турско злато на високите френски прозорци в дъното на стаята също липсваха и се виждаха само останки от дантелените пердета — чисти, но доста изкърпени.
	На мястото на извитото канапе, което толкова беше харесвала, сега имаше твърда пейка, а тя съвсем не можеше да се нарече удобна. Скарлет седеше на нея с всичкото достойнство и изисканост, на които бе способна в момента, а дълбоко в себе си изпитваше желание полата й да е в по-добро състояние, за да може да танцува. Това би било чудесно след толкова дълго прекъсване. Ала без съмнение в това изолирано кътче щеше да постигне много по-голям успех с Франк, отколкото по време на кадрила, когато и двамата щяха да бъдат задъхани; тук можеше да лови очарована всяка негова дума и да го насърчава още повече да се развихри в глупостта си.
	Но, ей Богу, на тази музика трудно можеше да се устои. Пантофката й с копнеж потрепваше в такт с широкото деформирано стъпало на стария Леви, додето той удряше по струните на раздрънканото банджо и съобщаваше на висок глас фигурите в кадрила. Шумът от танцуващите крака ритмично се менеше — ту шумолене, ту стържене, ту леко потропване, а двете редици танцьори играеха едни срещу други, отстъпваха назад, въртяха се вихрено в кръг и правеха тунел с хванатите си ръце.
P>
	„Старият Дан Тъкър пак направи главата
	(Сменяй партньора!),
	падна в огнището и си опари петата!
	(Тук се подрипва!)“
P$
	След дългите месеци на еднообразие и изтощителен труд в Тара изпитваше истинско удоволствие да слуша отново музика и шум от танцуващи крака, приятно й бе да гледа на слабата светлина смеещите се лица на познати и приятели, които си подхвърляха стари шеги и многозначителни фрази, задяваха се, пускаха закачки и кокетничеха. Сякаш наново възкръсваше за живот, след като дълго време е била погребана. Сякаш чудните весели дни отпреди пет години се бяха върнали. Ако можеше да затвори очи, за да не вижда износените, преправяни по няколко пъти рокли и охлузените обувки и пантофки, ако в съзнанието й не изникваха постоянно лицата на момчетата, които никога вече нямаше да танцуват кадрил, би могла да си каже дори, че всичко е постарому. Ала пред погледа й бяха възрастните мъже, събрани около гарафата с вино в трапезарията, госпожите, насядали край стената, бъбрещи помежду си и закриващи устите си зад длани, тъй като нямаха ветрила, виждаше и полюшващите се и подскачащи в танца младежи и внезапно я връхлетя страшната смразяваща мисъл, че промяната е тъй огромна, сякаш всичките тези добре познати хора са призраците на някогашните живи същества.
	Изглеждаха същите и все пак някак различни. Каква ли беше причината? Дали просто бяха остарели с пет години? Не, имаше нещо по-дълбоко от отпечатъка на изминалото време. Нещо си беше отишло от тях, от света им. Преди пет години от тях се излъчваше едно неуловимо чувство на сигурност, за което те дори не си даваха сметка. Тогава сияеха, обгърнати от него като от невидима мантия. Сега то бе изчезнало, а заедно с него и някогашните приятни вълнения, постоянното предчувствие, че ги очаква нещо трогателно и красиво, изчезнали бяха цялото величие и разкош на едновремешния им бит.
	Тя съзнаваше, че промяната е обхванала и нея самата, ала съвсем не по същия начин, и това я озадачаваше. Седеше и наблюдаваше околните и се чувстваше чужда сред тях, тъй чужда и самотна, сякаш бе пришълка от друг свят — неразбираща техния език и сама неразбирана. Хрумна й, че същото усещане бе изпитвала при общуването си с Ашли и с хора като него, а те съставляваха мнозинството от обкръжението й. Сред тях се чувстваше изолирана от нещо съществено, което й бе непонятно.
	Външността им се бе променила слабо, а обноските — никак, но на нея й се струваше, че само тези две неща са останали от старите й приятели. Те все още излъчваха неподдаващи се на времето достойнство и храброст, които нямаше да изгубят до смъртта си, но също тъй до гроб щяха да бъдат съпътствани от огорчение, толкова дълбоко и разяждащо, че не можеше да се изрази с думи. Те бяха уморени, но корави хора; изразяваха се внимателно и изискано; бяха победени, ала не приемаха поражението; съсипани и все пак изправили глави. Бяха сразени и безпомощни — просто жители на завоювана провинция. Страната, която обичаха от все сърце, бе погазена от врага, долни негодници се гавреха със закона, бившите им роби посягаха на благополучието им, на мъжете бе отнето правото на глас, жените бяха подлагани на оскърбления. А споменът за гробовете нямаше да се изличи от съзнанието им.
	Всичко в стария им свят бе претърпяло промяна, единствено обликът на нещата се бе запазил. Някогашните обичаи се поддържаха по силата на една могъща потребност, защото само те им оставаха в наследство. Бяха се вкопчили здраво във всичко, което са познавали и обичали в миналото — спокойните благи обноски, галантността, приятната задушевност в общуването между хората и най-вече стремежа на мъжете да закрилят жените. Верни на традициите, в които са били възпитани, мъжете бяха изтънчени и любезни кавалери и почти успяваха да създадат атмосфера, в която жените се чувстваха защитени и изолирани от всичко грубо и неподходящо за техните очи. Според Скарлет това беше връх на нелепостта, защото на какво ли не бяха се нагледали през последните пет години дори най-боязливите и щадени жени. Бяха се грижили за ранени, бяха склонявали очите на мъртъвци, преживели бяха всички страдания на войната, пожара и опустошението, бяха познали ужаса да останеш без покрив и без къшей хляб.
	Ала въпреки гледките, на които бяха станали свидетели, въпреки слугинските задължения, които бяха вършили и щяха да продължават да вършат, те си оставаха благородни дами и господа — пълни с горчивина, надменни, издигнати над всяко дребно любопитство, внимателни един към друг, обладани от твърдост, красиви и крехки като кристалчетата на изпочупените полилеи над главите им, с две думи — истински кралски особи в изгнание. Някогашното време бе отминало, но тези хора щяха да продължат да живеят тъй, сякаш то още съществува — с очарователните си маниери, оставили се на течението на едно приятно бездействие, решени да не се впуснат в суетнята и борбата за всеки цент, за да се разграничат от янките, убедени, че не бива да се разделят с нищичко от стария си начин на живот и норми на поведение.
	Да, Скарлет знаеше, че и тя самата е много променена. В противен случай не би извършила всички онези неща през времето след последното си отпътуване от Атланта; не би замислила онова, което сега се стремеше отчаяно да постигне. Ала между нейната и тяхната твърдост имаше разлика, макар в момента да не можеше точно да прецени в какво именно се изразява тя. Вероятно в това, че на света нямаше нещо, което не би направила в името на своята цел, а за тези хора съществуваха много неща, дето те не биха сторили, дори някой да опреше нож на гърлото им. Може би и в това, че те бяха изгубили сетна надежда, ала продължаваха да се усмихват на живота, да му се покланят изискано и да го заобикалят. Скарлет не можеше да постъпва така.
	Тя не можеше да не се съобразява с живота. Трябваше да го живее, ала той бе тъй суров и враждебен, че за нея бе невъзможно дори да опита да го приема по-безгрижно и усмихнато. Скарлет бе сляпа за очарованието, смелостта и несъкрушимата гордост у своите приятели. Тя тълкуваше поведението им като безсмислена упоритост на хора, които забелязват фактите, но с усмивка им обръщат гръб.
	Докато наблюдаваше втренчено танцуващите, зачервени от кадрила, тя се питаше дали и на тях събитията са повлияли по същия начин, както и на нея, та те всички имаха мъртви възлюбени, осакатени съпрузи, гладуващи деца, изгубени имоти, свиден дом, в който сега се разпореждаха пришълци. Но разбира се, те също бяха понесли своя дял от страданията! Тя познаваше неволите им почти тъй добре, както и своите собствени. Бяха изтърпели същите загуби, същите лишения като нея, имаха същите трудности. Ала реакцията им срещу тях бе различна от нейната. Лицата, които виждаше в стаята, не бяха истински; те бяха отлично изработени маски, които никога нямаше да бъдат свалени.
	Но ако страдаха тъй силно от жестоките обстоятелства — а в това нямаше съмнение, — как тогава успяваха да поддържат веселото си изражение и илюзията, че на сърцата им е леко? Кому изобщо бяха нужни техните усилия да се преструват, че нехаят. Тя съзнаваше, че е неспособна да ги разбере, и изпитваше смътно раздразнение от тях. Не можеше да бъде такава. Не беше по силите й да наблюдава крушението на своя свят с този безгрижно равнодушен вид. Чувстваше се като подгонена лисица — сърцето й ще се пръсне, а тя със сетни сили тича да се скрие в дупката си, преди да са я застигнали хрътките.
	Внезапно в душата й пламна омраза към всички тях, задето са тъй различни, задето понасят загубите си с изискана небрежност, каквато тя не би могла, а и не би желала да постигне. Ненавиждаше тези усмихнати непознати, танцуващи с лекота, тези глупци, които се гордееха с нещо изгубено и гордостта им дори още повече се подсилваше от туй, че са го изгубили. Жените се държаха като благородни дами и тя знаеше, че наистина са такива, макар черната работа да беше станала тяхно ежедневно задължение и да нямаха ни една прилична рокля в гардероба си. И все пак бяха дами от глава до пети. А тя не можеше да се почувства дама въпреки кадифената рокля и парфюмираната коса, въпреки гордостта от достойния си произход и от богатството, което някога бе притежавала. Суровият допир с червената земя на Тара я бе отдалечил от благородниците и тя съзнаваше, че никога няма да се почувства знатна дама, додето масата й не е отрупана със сребро и кристал, с изобилие от вкусни блюда, додето пред вратата не я чака собствена карета, запрегната с красиви расови коне, додето бели наместо черни ръце берат памука в Тара.
	„О, да — мислеше си тя със затаен от гневна възбуда дъх. — Точно в това е разликата! Макар и да са бедни, те все още се чувстват благородници, а аз — не. Наивните глупаци, изглежда, не си дават сметка, че не можеш да бъдеш знатен, щом нямаш пари!“
	Но даже в този миг на внезапно прозрение тя смътно съзнаваше, че колкото и глупави да й изглеждат, именно тяхната философия е правилна. Елен също би я възприела. Тази мисъл я тревожеше. Знаеше, че е длъжна да разсъждава като тях, но не успяваше. Знаеше го, ала не можеше да принуди себе си да вярва фанатично, че жената — родена дама, си остава дама дори и в нищетата.
	През целия си живот беше слушала презрителни подигравки по адрес на янките, чиито претенции за знатност се основавали на богатството, а не на произхода. Ала колкото и еретично да звучеше, тя не можеше да не приеме правотата на янките по този въпрос, та макар да грешаха за всичко останало. За да бъде дама, беше нужно да е богата. Уверена бе, че Елен би припаднала, ако можеше да чуе подобни мисли, изказани от устата на собствената й дъщеря. Дори да стигнеше до дъното на мизерията, Елен никога нямаше да се срамува. Да се срамува! Да, точно това чувство изпитваше Скарлет. Срамуваше се от бедността си, от унизителната немотия, до която я бяха довели превратностите на съдбата, от това, че трябваше да върши работа, предназначена само за негри.
	Тя сви рамене с раздразнение. Даже и тези хора да бяха прави, а тя да грешеше, те все пак си оставаха горди глупци, неспособни да гледат напред, в бъдещето, както правеше тя, напрегнала всеки свой нерв и готова да рискува чест и добро име, но да си възстанови изгубеното. За мнозина от тях бе под достойнството им да се опитат да поприпечелят нещичко. Ала времената бяха тежки и напрегнати. Те изискваха съответно тежка и напрегната борба, ако човек искаше да си извоюва място в живота. Скарлет знаеше, че семейната традиция насилствено би възпряла много от тези хора да се хвърлят в подобна борба, тъй като несъмнено нейна основна цел бе забогатяването. Те всички вярваха, че няма нищо по-вулгарно и просташко от това човек открито да се стреми да спечели пари или дори открито да говори за пари. То се знае, имаше и изключения. Мисис Мериуедър например с нейното сладкарство и Рене, който караше колата със сладкишите. И още Хю Елсинг, който цепеше дърва и обикаляше да ги разнася по къщите; и Томи, захванал се с предприемаческа дейност; и Франк, който благодарение на практическия си усет бе успял да отвори магазин. Ала това бяха само единици от общата маса. Плантаторите щяха да чоплят по няколко акра земя и да живеят в оскъдица. Лекарите и адвокатите щяха да се върнат към практиката си и да чакат клиенти, които никога може би нямаше да се появят. А останалите — онези, които навремето не бяха имали никакво занятие и бяха живели от рентата си? Какво щеше да стане с тях?
	Ала тя не желаеше да бъде бедна до края на дните си. Нямаше да седне и да чака търпеливо някое чудо да стане. Щеше да се втурне смело в живота и да отвоюва за себе си каквото успееше. Баща й бе започнал като бедно момче емигрантче и бе спечелил Тара с нейните многобройни акри. Щом той го бе постигнал, и дъщеря му щеше да успее. Скарлет се различаваше напълно от тези хора, заложили съдбата си на една кауза, и сега, след като тя бе изгубена, се задоволяваха с гордостта, че са останали верни докрай на тази кауза, достойна за всяка жертва. Те черпеха смелост от миналото. Тя черпеше своята от бъдещето. Сега Франк Кенеди беше нейното бъдеще. Той поне имаше магазин и пари в брой. Да би успяла да се омъжи за него и да сложи ръка на тези пари, щеше да съумее да закрепи нещата в Тара поне за през следващата година. А след това тя щеше да се наложи на Франк да купи дъскорезницата. С очите си виждаше колко бързо се застроява наново градът, тъй че всеки, който се захванеше с предприятие за дървообработване, щеше да се сдобие направо със златна мина.
	От дъното на съзнанието й изплуваха думите на Рет, казани в началото на войната, относно богатството, което бе натрупал по време на минаването си през блокадата. Тогава не си бе направила труда да вникне в тях, ала сега те й изглеждаха напълно понятни и тя се питаше дали младостта й бе виновна, или от чиста глупост не се бе вслушала в тях.
	„Пари могат да се спечелят както при създаването на една цивилизация, така и при крушението й.“
	„Това именно е крушението, което той предсказа, и излезе напълно прав — помисли си Скарлет. — Ала парите и сега не са непостижими за онези, които не се боят да работят… или да обсебят каквото могат да докопат.“
	Тя видя, че Франк идва към нея с чаша къпиново вино и парченце торта в малка чинийка, и тутакси разтегна устни в усмивка. В главата й изобщо не изникна въпросът дали Тара си струва жертвата да стане жена на Франк. Бе уверена, че си струва, и не изпитваше никакви колебания в това отношение.
	Усмихна му се, додето отпиваше от виното, съзнаваща, че руменината по страните й е по-привлекателна, отколкото на коя да е от танцуващите млади жени. Прибра полите си, за да седне той до нея, и започна небрежно да си вее с кърпичка, та беглият нежен аромат на одеколон да стигне до обонянието му. Тя се гордееше с одеколона си, защото бе единствената парфюмирана дама сред присъстващите и Франк го бе забелязал. В един внезапен прилив на дързост й бе пошепнал, че е цветуща и благоуханна като роза.
	Ех, само да не беше тъй стеснителен! Напомняше й дърт и боязлив кафяв полски заек. Щеше й се той да притежава малко от пламенната галантност на братята Тарлтън или дори наглата и грубовата откровеност на Рет Бътлър. Ала ако притежаваше подобни качества, вероятно щеше да има и достатъчно ум, за да прозре отчаянието, таящо се зад смирено пърхащите й мигли. Той обаче тъй слабо познаваше жените, че нямаше ни най-бегли догадки за намеренията й. Без съмнение това бе удобно за нея, ала никак не я насърчаваше да го уважава.


>>	Глава XXXVI

	Тя се омъжи за Франк Кенеди две седмици по-късно след зашеметително ухажване, на чийто плам, както му довери поруменяла, била безсилна да се противи повече.
	Той не знаеше, че през тези две седмици тя е крачила нервно из стаята си по цели нощи — бясна, задето среща толкова муден отклик на своите намеци и насърчения, и притеснена да не би някое ненавременно послание от Сюелин да му отвори очите и да провали плановете й. Благодареше на Бога, че сестра й бе прословута с неохотата си да пише, макар да умираше от желание да получава често писма. Ала всичко можеше да се случи, всичко — тази мисъл се въртеше непрестанно в главата й през дългите нощи, докато кръстосваше напред-назад студената спалня, загърнала избелелия шал на Елен върху нощницата си. Франк не знаеше, че е получила кратко писмо от Уил, с което той й съобщаваше, че Джонас Уилкърсън посетил повторно Тара и като разбрал, че тя е заминала за Атланта, вдигнал такава олелия, та Уил и Ашли трябвало буквално да го изхвърлят от имението. Писмото на Уил беше още един удар по болното място, защото и бездруго постоянно се измъчваше от мисълта, че крайният срок за плащане на допълнителните данъци все повече приближава. Обладана от безумно отчаяние, тя усещаше как дните се изнизват неумолимо като пясък в пясъчен часовник и й се щеше да грабне този часовник и да спре изплъзването на зрънцата.
	Ала тя тъй добре прикриваше своите вълнения, тъй добре играеше ролята си, че Франк остана в блажено неведение относно всичко, скрито под маската, предназначена за него — миловидната и безпомощна млада вдовица на Чарлс Хамилтън, която го посрещаше всяка вечер в гостната на мис Питипат и слушаше занемяла от възхищение неговите планове за бъдещето на магазина и за парите, които щял да спечели, когато купел дъскорезницата. Очарователната и загриженост и съчувствие и блесналите й в жив интерес очи при всяка изречена от него дума бяха балсам за сърдечната рана, причинена от предполагаемата измяна на Сюелин. Той бе наскърбен и объркан от постъпката на Сюелин и самочувствието му, което и без това не бе високо у един срамежлив и докачлив ерген на средна възраст, съзнаващ, че е непривлекателен за жените, бе жестоко пострадало. Той не можеше да пише на Сюелин и да я укори за нейната невярност — дори самата мисъл го отблъскваше. Ала можеше да облекчи душата си, като говореше за това пред Скарлет. Тя умееше, без да отрони нито един упрек по адрес на Сюелин, да му внуши, че си дава сметка колко лошо е постъпила сестра й и какво чудесно отношение заслужава той, стига да намери жена, която да го оцени по достойнство.
	Дребничката мисис Хамилтън с розовите бузки бе такова миличко създание, което ту изпадаше в меланхолия и дълбоко въздишаше, размислеше ли се за печалния си жребий, ту се заливаше във весел и очарователен смях, същинска песен на сребърни звънчета, когато той се опитваше да я разведри с някоя шега. Зелената й рокля, вече старателно почистена от Мами, подчертаваше стройната й фигура с тънкото кръстче, а колко омаен бе нежният аромат, който винаги се носеше от кърпичката и косите й! Непростимо беше една тъй изящна малка женичка да бъде изоставена сама в суровия свят, чиято жестокост тя не можеше дори да схване. Нямаше си ни съпруг, ни брат, ни дори баща, които да я закрилят. Франк смяташе, че времената са крайно неподходящи за една самотна жена, и Скарлет мълчаливо, но от все сърце подкрепяше и насърчаваше това му убеждение.
	Той се отбиваше да я посещава всяка вечер, защото атмосферата в дома на леля Пити бе приятна и успокояваща. Мами го посрещаше на външната врата с усмивка, която пазеше само за избрани хора, Пити му поднасяше кафе с няколко капки бренди и пърхаше възбудена около него, а Скарлет внимателно попиваше всяка негова дума. Понякога в следобедите той извеждаше Скарлет с кабриолета си, когато пътуваше по работа. Тези разходки бяха много весели, защото тя му задаваше куп глупави въпроси и Франк с одобрение си казваше, че това е поведението, присъщо на една истинска жена. Не можеше да се въздържи да не се разсмее при нейното очевидно невежество по отношение на деловите въпроси, а и тя също се смееше и се оправдаваше: „Не можете да очаквате от една малка и глупава женичка като мене да разбира от мъжки работи.“
	За пръв път в целомъдрения му и скучен като на стара мома живот тя го накара да се почувства силен и солиден мъж с по-благородна закваска от другите хора, създаден да закриля наивни безпомощни жени.
	Когато най-после се изправиха пред олтара и тя със сведени мигли, засенчили розовите й страни, бе поставила доверчиво малката си ръка в неговата, Франк още не бе съвсем наясно как стана всичко. Знаеше само, че за пръв път в живота си се е докоснал до нещо вълнуващо и романтично. Той, Франк Кенеди, бе омагьосал това разкошно създание и го бе накарал да се хвърли право в обятията му. Чувството бе опияняващо.
	Нито един приятел или близък не присъстваше на венчавката им. Свидетелите бяха непознати, повикани от улицата. Скарлет беше настоявала да е тъй и той бе отстъпил, макар и неохотно, защото искаше сестра му и зет му от Джоунсбъро да са с него в този миг. Толкова би се радвал на едно тържество, организирано в гостната на леля Пити с тостове за младоженците, вдигани от щастливи приятели. Ала Скарлет не щеше да чуе дори за присъствието на мис Пити.
	— Само ние двамата, Франк — умолявала го бе тя и бе стискала ръката му. — Все едно, че съм ти пристанала. Цял живот съм си мечтала да избягам от къщи и да се омъжа тайно! Моля те, любими, съгласи се заради мене!
	Именно това гальовно обръщение, все още ново за слуха му, и двете блестящи сълзи в ъгълчетата на умоляващите бледозелени очи сломиха съпротивата му. В края на краищата един мъж бе длъжен да прави отстъпки на годеницата си, особено що се отнася до сватбата, защото жените обикновено обръщат голямо внимание на подробности от сантиментален характер.
	И преди да се е осъзнал, той вече бе женен.
	Франк й даде триста долара, объркан и смутен от милата й настойчивост, след като най-напред бе показал неохота, защото това щеше да означава край на надеждите му да купи дъскорезницата веднага. Ала той не можеше да допусне семейството й да остане на пътя и разочарованието му скоро се разсея при вида на сияещото й лице и съвсем изчезна при любещото й „възнаграждение“ за щедростта му. Никога по-рано Франк не бе „възнаграждаван“ от жена и почна да си мисли, че парите май не са отишли напразно.
	Скарлет моментално изпрати Мами в Тара с тройното поръчение да предаде парите на Уил, да съобщи за сватбата й и да доведе Уейд в Атланта. Два дни по-късно получи кратка бележка от Уил, която не изпускаше от ръцете си и постоянно препрочиташе с растящо въодушевление. Уил пишеше, че данъците са платени и че Джонас Уилкърсън „побеснял“ от новината, ала поне за момента не отправял нови заплахи. В заключение Уил изпращаше пожелания за щастие със сдържан и хладно вежлив тон, от който изобщо не личеше отношението му към събитието. Скарлет съзнаваше, че Уил е наясно за мотивите й и нито я упреква, нито я поздравява. „Но какво ли мисли Ашли? — питаше се трескаво тя. — Какво ли е мнението му за мене сега, след всичко, което неотдавна му изрекох в овощната градина на Тара?“
	Получила бе и писмо от Сюелин с куп правописни грешки, гневни упреци и обиди, накапано със сълзи — едно писмо, съдържащо толкова злост и същевременно толкова много верни заключения относно характера й, че Скарлет никога нямаше да го забрави, нито да прости на сестра си. Ала дори думите на Сюелин не успяха да помрачат щастието й, че Тара е спасена поне за момента.
	Трудно й бе да свикне с мисълта, че сега домът й е постоянно установен в Атланта, а не в Тара. В отчаяния стремеж да се сдобие с пари за данъците мисълта за Тара и злочестата съдба, която я заплашваше, бе изместила всичко друго от съзнанието й. Дори на самата сватба не й бе хрумнало, че е заплатила за спасяването на родния си дом с цената на вечно изгнание. Сега нямаше връщане назад и тя го разбра, обзета от пристъп на носталгия, неподдаващ се на волята й. Тъй или иначе, всичко бе свършено. Сделката бе сключена и тя щеше да изпълни условията й. При това изпитваше тъй силна благодарност към Франк, че чувството й на нежна симпатия към него се зароди съвсем естествено, а заедно с това и твърдата решимост никога да не му дава повод да съжалява, че се е оженил за нея.
	Дамите в Атланта бяха почти тъй добре осведомени за съседските дела, както и за собствените си, при това чуждите работи ги вълнуваха много повече. На всички тях бе известно, че още отпреди няколко години Франк Кенеди и Сюелин О’Хара са си дали дума. Той дори бе признал с изчервяване и запъване, че сватбата е запланувана за през пролетта. Ето защо съвсем не бе неочаквана бурята от клюки, догадки и подозрения, разразила се при вестта за потайната му венчавка със Скарлет. Мисис Мериуедър, която гледаше при първа възможност да задоволи любопитството си, право в очите го запита как я мислел той тази работа — бил сгоден за едната сестра, а се оженил за другата. По-късно разочарована докладва на мисис Елсинг, че след всички притеснения, които била принудена да изживее, получила в отговор само един оглупял поглед. Ала дори и мисис Мериуедър при всичката си неустрашимост не се осмели да задава въпроси на Скарлет. През тези дни Скарлет имаше благ и смирен вид, при все че в очите й светеше самодоволство, което дразнеше хората, ала на никого не му се щеше да си навлича гнева й и да пострада от острия й език.
	Тя знаеше, че цяла Атланта я одумва, но това не я засягаше. В края на краищата женитбата не беше някакво безнравствено деяние. Нека си чешат езиците хората, нали Тара беше спасена. Тя си имаше твърде много грижи, за да се интересува от сплетни. Най-важното бе как по тактичен начин да накара Франк да проумее, че магазинът може да му носи много по-големи печалби. След всичката уплаха, причинена й от Джонас Уилкърсън, нямаше да се успокои, додето не скътат с Франк малко пари настрана. А дори и да не възникнеше спешна нужда, пак не бе излишно Франк да почне да печели повече, за да успее тя да спести пари за данъците през следващата година. А пък и онова, което той й бе казал за дъскорезницата, не излизаше от ума й. Сума пари можеха да се натрупат от такова предприятие. Само последният глупак не би забогатял от него, при положение че дървеният материал вървеше на тези баснословни цени. В себе си тя се ядосваше, задето Франк не е имал достатъчно пари и за данъците, и за покупката на дъскорезницата. Затова взе решение, че той трябва по някакъв начин да увеличи доходите си от магазина, и то бързо, за да купи дъскорезницата, преди някой да му я е измъкнал изпод носа. Без съмнение сделката бе изгодна.
	Тя на негово място щеше да получи тази дъскорезница на всяка цена, дори ако трябваше да ипотекира магазина, за да събере нужната сума. Ала когато деликатно му намекна за това в първия ден след женитбата им, той се усмихна и й каза да не тревожи хубавата си сладка главица с делови въпроси. Бе изненадан дори, че тя знае какво означава думата „ипотека“, и най-напред реши, че поведението й е твърде забавно. Но още в първите дни на брака им престана да се забавлява, а направо взе да се смущава. Веднъж бе споделил непредпазливо с нея, че „някои хора“ (бе се въздържал да спомене имена) му дължат пари, ала в момента са неплатежоспособни, а той от своя страна, разбира се, нямал желание да притеснява стари приятели и хора с благородно потекло. Много скоро Франк започна да съжалява, че изобщо е отворил дума по този въпрос, защото по-късно тя все се връщаше на него и го разпитваше за нови и нови подробности. С очарователно детинско изражение го уверяваше, че й се ще да знае от чисто любопитство кой колко му дължи. Франк се изплъзваше и не желаеше да й даде конкретен отговор. Покашляше се нервно, размахваше ръце и все повтаряше досадната си реплика за хубавата й, сладка малка главичка.
	Беше почнало вече да му просветва, че същата тази хубава и сладка малка главичка доста добре разбира от сметки. Всъщност едва ли и той самият можеше да се мери с нея и съзнанието за това го притесняваше. Бе закован на място от смайване, когато откри за пръв път, че тя може да събира бързо наум дълга колонка цифри, докато сам той винаги се нуждаеше от лист и молив, за да изчисли сбора на повече от три числа. Дори дробите не я затрудняваха. Според него на една жена не прилягаше да разбира тъй добре от дроби и делови въпроси, а ако за беда й се бяха лепнали подобни способности, тъй неподходящи за дама от висшето общество, би трябвало да положи усилия да ги прикрие. Сега му бе точно толкова неприятно да разговаря с нея по делови въпроси, колкото това му се нравеше преди женитбата. Тогава бе вярвал, че те са прекалено сложни за нейния ум, и му бе приятно да й дава обяснения. Сега виждаше, че тя, напротив, чудесно се ориентира, и усещаше у себе си обичайното мъжко негодувание срещу лицемерието на жените. Към всичко се прибавяше и типичното за мъжете разочарование, когато откриеха, че и жената може да бъде умна.
	В кой точно момент след сватбата Франк откри измамата, използвана от Скарлет, за да го направи свой съпруг, никой никога не разбра. Може би истината го осени, когато в Атланта по работа пристигна Тони Фонтейн, — в чието поведение не личеше никакъв признак да е влюбен. А може би му бе съобщено по-директно в писмата на сестра му от Джоунсбъро, която беше сразена при вестта за женитбата му. Във всеки случай той не го научи от самата Сюелин. Тя така и не му изпрати писмо, а на него, естествено, му бе невъзможно да й пише, за да й обясни заблудата си. Каква полза от обяснения, след като вече бе женен? Вътрешно се изтезаваше при мисълта, че Сюелин никога няма да узнае истината и вечно ще остане с впечатлението, че годеникът й я е изоставил най-бездушно. Със същото впечатление вероятно бяха и всички останали и го укоряваха зад гърба му. Без съмнение положението му бе крайно неловко. А той нямаше никаква възможност да се оправдае, защото един мъж не би могъл да обикаля и да разправя, че си е изгубил ума по жена. Още по-малко подобаваше на възпитан и изискан човек да тръби на всеослушание, че съпругата му го е хванала в капан чрез измама.
	Скарлет бе негова съпруга и той бе длъжен да пази достойнството й. Пък и не му даваше сърце да повярва, че се е омъжила за него само от хладна пресметливост и без никакви чувства. Мъжкото му самолюбие не позволяваше подобна мисъл да се задържи в съзнанието му. Далеч по-приятно му бе да тълкува лъжата й като отчаяно средство да завладее мъжа, в когото внезапно се е влюбила до уши. И все пак странна бе цялата тази история. Той съзнаваше, че не е кой знае каква партия за жена, два пъти по-млада от него, при това привлекателна и умна до съвършенство, ала Франк бе възпитан в добрите стари традиции и с нищо не издаваше колебанията си. Скарлет бе негова съпруга и той не можеше да я оскърбява с нетактични въпроси, които в крайна сметка нямаше да поправят положението.
	Всъщност Франк и не желаеше особено да поправя положението, тъй като по всичко изглеждаше, че бракът му ще бъде щастлив. Скарлет бе ненадмината в своето очарование и женственост и той я приемаше като идеална във всяко отношение, стига да не бе толкова упорита и твърдоглава. Още в началото на брака им Франк установи, че съвместният живот е много приятен, щом всичко върви по нейната свирка, но пази Боже да й се противопоставеше! Когато нещата ставаха по нейна воля, тя бе весела като дете, постоянно се смееше, сипеше куп глупавички дребни шеги, сядаше на коленете му и подръпваше брадата му и тогава той се усещаше подмладен с двайсет години. Можеше да бъде неочаквано нежна и грижовна вечер — грееше домашните му пантофи до огъня, ако той се връщаше късно, тревожеше се за мокрите му крака и безконечната му хрема, не забравяше никога, че той обича воденичката на пилето и пие кафето си с три лъжички захар. Да, наистина животът със Скарлет бе прелестен и уютен — стига само всичко да ставаше по нейна воля.


	Две седмици след женитбата Франк се зарази от грип и доктор Мийд му нареди да остане на легло. През първата година на войната Франк бе лежал два месеца в болница с пневмония и оттогава живееше в постоянен страх, че болестта ще се повтори. Ето защо с готовност се подчини на указанията и потящ се под три одеяла, покорно пиеше горещите настойки, които Мами и леля Пити час по час му поднасяха.
	Заболяването се проточи и с всеки изминал ден тревогата на Франк за магазина растеше. Сега за него се грижеше младият продавач, който идваше всяка вечер да се отчита за продажбите през деня, ала Франк не бе удовлетворен. Той започна да нервничи и Скарлет, едва дочакала удобния случай, положи хладната си ръка на челото му и заяви:
	— Любими, да знаеш, че ще ти се сърдя, ако продължаваш да си трупаш ядове на сърцето. Ще ида и ще проверя как стоят нещата.
	И тя наистина отиде, след като с усмивка обори неуверените му протести. През всичките три седмици, откак бе омъжена, тя изгаряше от нетърпение да надникне в счетоводните му книги и да установи какво точно е финансовото му положение. Каква невероятна сполука, че бе прикован на легло!
	Магазинът бе близо до Петте ъгъла и новичкият му покрив блестеше на фона на опушените тухли на старите стени. Дървените навеси се простираха над целия тротоар. На дългите железни прътове, свързващи отвесните подпори, бяха привързани коне и мулета, чиито глави бяха наведени, за да се предпазят от ситния студен дъжд, а гърбовете им бяха покрити със съдрани чулове. Във вътрешността си магазинът почти наподобяваше този на Булард в Джоунсбъро, освен че край бумтящата, нажежена до червено печка не се грееха скитници и безделници, които да плюят на тънки струйки тютюнев сок в сандъчетата с пясък. Бе по-голям от магазина на Булард и много по-тъмен. Дървените навеси спираха оскъдната светлина на зимния ден и вътре бе мрачно и опушено — само бледи лъчи светлина проникваха през малките, оплюти от мухи прозорчета високо горе на страничните стени. Подът бе покрит с кални стърготини и навред бе прашно и мръсно. Някакво подобие на порядък се забелязваше в предната част на магазина, където в мрачината се издигаха високи полици, затрупани с ярки топове плат, порцеланови съдове, кухненски принадлежности и галантерийни стоки. Ала в задната част, зад преградата, върлуваше пълен хаос.
	Тук нямаше никаква настилка на пода и разнородни стоки бяха нахвърляни безразборно върху утъпканата гола земя. В полумрака тя вида кашони и денкове, плугове и сбруя, седла и евтини чамови ковчези. Мержелееха се очертания на употребявани мебели от най-незначителни боклуци до махагон и розово дърво, а скъпият, но извехтял брокат на тапицерията, подплатена с конски косми, неуместно проблясваше сред околната нечистотия. По пода се валяха порцеланови нощни гърнета, купи и сервизи с кани и чаши, а покрай четирите стени имаше високи сандъци — тъй тъмни, че тя трябваше да вдигне лампата точно над тях, за да открие, че съдържат семена, гвоздеи, болтове и земеделски сечива.
	„Предполагах, че един тъй придирчив и педантичен човек като Франк би установил по-добър ред — рече си тя, додето чистеше лепкавите си ръце с кърпичка. — Тук е истинска кочина. Така ли се поддържа магазин! Ако беше избърсал праха от тези неща и ги бе изложил отпред, за да ги виждат хората, щеше да ги разпродаде много по-бързо.“
	Щом стоката му беше в такъв вид, какво ли бе състоянието на счетоводните му книги!
	„Сега ще прегледам сметките“ — реши тя и като взе лампата, мина в предната част на магазина. На Уили, продавача, никак не му се щеше да й дава големия търговски тефтер с омазнените корици. Въпреки младостта си той очевидно споделяше мнението на Франк, че жените не бива да се бъркат в деловите въпроси. Ала Скарлет му запуши устата с няколко остри думи и го прати да обядва. Почувства се по-добре, когато той излезе, защото нескритото му неодобрение я дразнеше, и се настани на стол с плетена седалка край бумтящата печка, подвила единия крак под себе си и разтворила в полата си тефтера. Беше обедно време и улиците пустееха. Не идваха никакви клиенти и целият магазин бе на нейно разположение.
	Тя разгръщаше бавно страниците и внимателно проследяваше редовете с имена и цифри, изписани с нечетливия калиграфски почерк на Франк. Нещата бяха точно според очакванията й и тя се смръщи при това последно доказателство за липсата на всякакъв търговски усет у Франк. Бе раздал стоки на кредит поне за петстотин долара, при което някои от дълговете датираха отпреди месеци, а срещу тях се мъдреха имената на Мериуедърови, Елсингови и други добре познати й семейства. От плахата реплика на Франк за парите, които „някои хора“ му дължали, тя бе решила, че се касае за дребни суми. Ала това бе прекалено!
	„Щом не могат да платят, защо продължават да купуват? — раздразнено си рече тя. — А той пък, като знае, че не могат да платят, защо продължава да им продава стоки? Мнозина от тях ще успеят да му се издължат, ако ги попритисне. Елсингови например несъмнено имат възможност, щом купиха на Фани нова атлазена рокля и вдигнаха такава сватба. Просто Франк е прекалено мекушав и хората се възползват от това. Ами че ако бе събрал и половината от тази сума, щеше хем да купи дъскорезницата, хем да ми отдели пари за данъците.“
	Тогава й хрумна нова мисъл: „Не мога да си представя само как Франк ще се оправя с една дъскорезница! Ей Богу! Та щом е превърнал магазина в благотворително дружество, как може да очаква да натрупа пари от дъскорезницата? Само след месец шерифът ще му я отнеме за разпродажба. Аз като нищо ще мога да се справям с магазина по-добре от него, че и с дъскорезницата ще се оправя къде-къде по-успешно, макар и нищо да не разбирам от търговия с дървен материал!“
	Това бе зашеметяваща идея — жена да води сделки не по-зле, та дори и по-добре от мъж, една истински революционна мисъл за Скарлет, отгледана и възпитана в традицията, чийто основен закон твърдеше, че мъжете са всесилни, а жените — с твърде ограничени умствени способности. Тя, разбира се, отдавна бе установила, че това не отговаря докрай на истината, ала приятната илюзия продължаваше да живее в съзнанието й. Никога преди не бе изразявала словесно тази забележителна идея. Седеше неподвижна — тежкият тефтер бе отпуснат в полата й, устата й бе полуотворена от смайване — и си даваше сметка, че през всичките гладни месеци, прекарани в Тара, е вършила мъжка работа и я е вършила добре. Беше й втълпявано още от най-ранна възраст, че сама жена не може с нищо да се справи, и все пак тя бе поддържала плантацията без мъжка помощ до пристигането на Уил. „Но да, така е — с усилие се оформяше мисълта в главата й. — Сигурна съм, че жените могат да се справят с всичко на света без мъжка помощ, освен че не могат да имат дете без мъж, но Господ ми е свидетел, че нито една нормална жена не би желала да има деца, стига да можеше да го избегне.“
	С осъзнаването, че жената не отстъпва по способности на мъжа, нахлу и внезапен прилив на гордост, и буен копнеж да го докаже, сама да натрупа богатство, което бе считано за изключително мъжка привилегия. Това богатство щеше да е изцяло нейно и тогава нямаше да е принудена да моли който и да било мъж за пари, нито да му се отчита за тях.
	— Да имах с какво, сама бих купила тая дъскорезница — промълви тя гласно и въздъхна. — При мене тя щеше да запее. И една треска дори не бих дала на кредит.
	Скарлет въздъхна отново. Нямаше откъде да намери парите, тъй че излишно бе да мечтае. Изходът бе Франк да събере дълговете си и да купи дъскорезницата. Това бе един сигурен начин да се сдобие с пари, когато дъскорезницата станеше негова, тя все щеше да измисли нещо, та да го убеди да бъде по-делови в предприятието си, отколкото досега в магазина.
	Откъсна последния бял лист от тефтера и започна да преписва имената на длъжниците, които не бяха плащали от няколко месеца. Щеше да повдигне този въпрос пред Франк още щом се прибереше у дома. Щеше да го застави да разбере, че тези хора трябва да платят сметките си, независимо че са му стари приятели и че изпитва неудобство да настоява за парите. Франк вероятно щеше да се разстрои, защото беше плах по природа и му харесваше да се ползва с одобрението на приятелите си. Беше тъй мекушав, че би предпочел по-скоро да загуби парите си, отколкото да прояви здрав разум и предприемчивост при събирането им.
	Той сигурно щеше да й отвърне, че хората не разполагат със средства, за да му се издължат. Вярно. За нея не беше новост, че са бедни. Ала почти всеки бе запазил по малко сребро или бижута или пък разчиташе на някакъв скромен недвижим имот. Франк би могъл да вземе тях вместо пари в брой.
	Представяше си го как ще почне да пъшка и да се вайка, когато му съобщи тази своя идея. Да отнеме на приятелите си драгоценностите и имота! „Няма какво — сви рамене тя. — Да се вайка колкото си иска. Ще му кажа, че ако той желае да стигне до просешка тояга заради приятелите си, аз пък нямам такова намерение. Доникъде няма да я докара, ако не набере малко решителност. А той трябва да стигне далече. Трябва да спечели богатство, та дори да се наложи аз да поема мъжката роля в семейството.“
	Тя пишеше припряно, със смръщено от усилието лице и прехапала език, когато външната врата се отвори и в магазина нахлу студен въздух. В опушената стая с гъвкава индианска походка влезе висок мъж и когато тя вдигна очи, видя насреща си Рет Бътлър.
	Той бе като изваден от кутия — в нови дрехи и палто с елегантна пелерина, спускаща се от широките му плещи. Очите му срещнаха погледа на Скарлет, когато свали цилиндъра си и й направи дълбок поклон с ръка, допряна до безукорно чистия плисиран нагръдник. Белите му зъби ослепително блестяха на мургавото лице, а дръзките очи я огледаха от глава до пети.
	— Скъпа мисис Кенеди — възкликна той, като тръгна насреща й, — прескъпа моя мисис Кенеди! — И в същия миг избухна във весел смях.
	Най-напред тя се стресна, сякаш в магазина бе нахълтал призрак, ала после бързо спусна подвития си крак на земята, изправи надменно стойка и го стрелна с леден поглед.
	— Какво търсите тук?
	— Отбих се при мис Питипат, от нея научих, че сте се омъжили, и пристигам по най-бързия начин, за да ви честитя.
	Споменът за унижението й пред него я накара да поаленее от срам.
	— Не разбирам как още имате нахалството да ме гледате в очите! — викна тя.
	— Тъкмо обратното — как вие имате нахалството да ме гледате в очите!
	— Ах, вие сте най…
	— Хайде да сключим примирие, какво ще кажете? — Отправи й една широка и ослепителна усмивка, в която личеше безочие и нито капка срам заради собствените му постъпки или пък упрек срещу нейните. Въпреки волята си тя също му се усмихна, ала кисело и неловко.
	— Колко жалко, че не ви обесиха!
	— Боя се, че и други споделят чувствата ви. Хайде, Скарлет, отпуснете се. Все едно сте глътнали бастун, а това никак не ви отива. Не е възможно след толкова време да не сте се съвзели още от моята… ъъ… от моята малка шега.
	— Шега ли? Ха! Няма да я забравя, додето съм жива!
	— О, разбира се, че ще я забравите. Правите се на възмутена само защото смятате, че тъй е прилично и че ви придава тежест. Мога ли да седна?
	— Не.
	Той се отпусна на един стол до нея и се ухили.
	— Както чувам, не можахте и две седмици да ме почакате — подхвана той и престорено въздъхна. — Колко непостоянни са жените!
	Тя не отговори и той продължи:
	— Кажете ми като на приятел, Скарлет, като на много стар и близък приятел — нямаше ли да е по-умно да почакате, додето изляза от дранголника? Или възможността за брачен съюз с дъртия Франк ви се стори по-съблазнителна от незаконната връзка с мене?
	Както винаги при подигравките му тя изпита силен гняв и същевременно едва сдържаше смеха си при ненадминатата му наглост.
	— Я престанете с тези глупости.
	— А бихте ли задоволили любопитството ми относно един въпрос, който ме занимава от известно време? Не се ли разбунтува женската ви природа, не почувствахте ли известно отблъскване и нерешителност, когато се омъжихте не един, а два пъти за мъже, които нито обичате, нито дори харесвате? Или пък съм се заблуждавал за прословутата ранима и деликатна натура на южнячките?
	— Рет!
	— Аз си имам свое тълкуване. Винаги съм смятал, че жените притежават твърдост и издръжливост, неподозирани от мъжете, въпреки твърде привлекателната представа, която ми е втълпявана от детинство, че жените са крехки, нежни и чувствителни създания. А според етикета на Стария континент не е прието мъжът и жената да се обичат. Това дори се счита за проява на лош вкус. Напълно съм съгласен с гледището на европейците по този въпрос. Жени се по сметка и люби за удоволствие. Изключително разумна система, не мислите ли? Вие сте запазили по-близко родство със старата ни родина, отколкото съм очаквал.
	С какво удоволствие би му викнала: „Не съм се омъжила по сметка!“ Ала за беда тук Рет я беше спипал натясно и всеки опит да симулира оскърбена невинност щеше да доведе до още по-хапливи забележки от негова страна.
	— Дрънкате само празни приказки — хладно отвърна тя. И тъй като изгаряше от желание да смени темата, попита: — Как успяхте да се измъкнете от затвора?
	— А, да! — сви безгрижно рамене той. — Не беше кой знае колко трудно. Тази сутрин ме пуснаха. Приложих деликатна система на изнудване срещу един приятел във Вашингтон, който заема доста висок пост във федералното правителство. Възхитителен човек — един от непоколебимите патриоти на Съюза, от когото навремето купувах пушки и кринолини за Конфедерацията. Когато бе уведомен по подходящ начин за твърде печалното ми положение, той побърза да използва влиянието си и тъй бях освободен. Влиянието е най-могъщата сила на света, Скарлет. Спомнете си за това, когато ви арестуват. Всичко се корени във влиянието, а въпросите за вината и невинността представляват само академичен интерес.
	— Бих могла да се закълна, че вие не сте невинен.
	— Имате право. Сега, когато се измъкнах от онзи капан, мога чистосърдечно да си призная, че съм виновен като Каин. Аз наистина убих негъра. Той се държа непочтително към дама, а в такива случаи благородният и възпитан южняк не може да постъпи другояче. А щом съм се отворил на признания, по-добре да си кажа, че убих и един кавалерист янки, след като разменихме няколко думи в един бар. За това си престъпление не бях обвинен и предполагам, че някой друг невинен нещастник отдавна е обесен по този повод.
	Той говореше тъй весело и безгрижно за убийствата, които беше извършил, че кръвта й се смрази. На устните й напираха думи на възмущение от пълната му липса на морална отговорност, ала внезапно си спомни войника янки, който лежеше под купа сплетени лози в Тара. Той беше тежал на съвестта й точно толкова, колкото ако бе случайно настъпена жаба. Не можеше да бъде съдница на Рет, след като е извършила същия грях.
	— Щом тъй и тъй подхванах тази изповед, по-добре да карам докрай и да ви кажа строго доверително (това означава да не го казвате на мис Питипат!), че аз наистина притежавам въпросните пари. Те са на сигурно място в една ливърпулска банка.
	— Пари?
	— Да де, парите, към които янките проявяваха такъв интерес. Скарлет, не мислете, че отказах да ви дам исканата сума от чиста злоба. Ако бях написал чек, те щяха да го проследят по някакъв начин и вие едва ли щяхте да получите и цент. Единствената ми надежда беше в пълното бездействие. Знаех, че парите са в безопасност, защото, ако се стигнеше до най-лошото, а именно — те да ги открият и да се опитат да ми ги отнемат, щях да назова по име всички патриоти янки, които ми бяха продавали оръжия и муниции по време на войната. Тогава работата щеше доста да се размирише, тъй като някои от тях сега заемат важни постове във Вашингтон. Всъщност именно заплахата, че ще си разтоваря съвестта за тяхна сметка, ми помогна да се измъкна от затвора. Аз…
	— Да не искате да кажете, че… че наистина сте прибрали златото на Конфедерацията?
	— Не всичкото. Господи, къде ти! Трябва да има повече от петдесет бивши контрабандисти, които скътаха добри сумички в Насо, Англия и Канада. Черни ще им се видим на конфедератите, които не се оказаха тъй находчиви като нас. Притежавам близо половин милион. Помислете си, Скарлет — половин милион долара, ако само бяхте сдържали буйната си натура и не бяхте се втурнали тъй необмислено под ново венчило!
	Половин милион долара. Нозете й отмаляха при мисълта за толкова пари. Подигравателните му думи минаха покрай ушите й и тя дори не ги чу. Трудно беше да повярва, че в този свят, където царяха горест и мизерия, могат да съществуват такива суми. Това бяха много пари, страшно много пари, ала принадлежаха на друг човек, който приемаше съществуването им равнодушно и не се нуждаеше от тях. А тя имаше само един болнав застаряващ съпруг и това мръсно и нищожно магазинче, които да й осигуряват закрила срещу враждебния свят. Не беше справедливо един пропаднал и заклеймен човек като Рет да притежава толкова много, додето тя, която бе носила на плещите си огромен товар, трябваше да се задоволява с огризки. В гърдите й пламна неистова омраза към Рет, който бе дошъл в контешките си дрехи с единственото намерение да я дразни. Е, добре, тя нямаше да подхранва самочувствието му с хвалби по повод неговата далновидност и острия му ум. Изпитваше неудържимо злобно желание да го обсипе с обидни думи, които да го уязвят.
	— Сигурно си мислите, че постъпвате много почтено, като задържате пари на Конфедерацията. Само че се лъжете. Това си е чиста кражба и вие го знаете. Никога не бих обременила съвестта си с такъв грях.
	— Охо! Колко кисело е гроздето днес! — възкликна той с подигравателна гримаса. — Обяснете ми само от кого точно съм откраднал.
	Тя замълча, защото действително й беше трудно да си отговори на този въпрос. В края на краищата той бе извършил същото, което и Франк бе сторил, макар и не с такъв размах.
	— Половината от сумата спечелих по честен път — продължи той. — Честно изкарани пари с помощта на честни патриоти, които нямаха нищо против да продават отечеството си зад гърба му срещу сто процента печалба от стоките. Една част от богатството ми дойде от памука, който купих евтино в началото на войната, а продадох по-късно по два долара килограма, тъй като английските фабрики изпитваха страшен глад за памук. Друга част спечелих от спекулация с хранителни стоки. Защо трябваше янките да оберат плодовете от труда ми? Ала останалата сума наистина принадлежеше на Конфедерацията. Тя дойде от конфедератския памук, който аз успях да прекарам през блокадата и да продам в Ливърпул на невероятни цени. Памукът ми бе предоставен на доверие, за да купя с парите от него кожи, оръжия и амуниции. Аз също го взех с увереността, че ще купя нужните стоки. Заповедта беше да внеса златото в английски банки на мое име, за да разполагам със солиден кредит. Спомняте си, че когато блокадата се затегна, аз нито можех да изведа, нито да вкарам кораб в конфедератско пристанище, тъй че парите ми останаха в Англия. Какво трябваше да сторя? Да изтегля златото от английските банки като последен наивник и да се опитам да го прекарам до Уилмингтън? Да дам възможност на янките да го заловят? Моя ли беше вината, че блокадата стана непробиваема? Моя ли беше вината, че каузата ни претърпя поражение? Парите принадлежаха на Конфедерацията. Добре, но сега Конфедерацията не съществува, макар че ако слушате приказките на някои хора, бихте останали с противното убеждение. На кого да дам парите? На правителството на янките ли? Крайно неприятно би ми било хората да ме мислят за крадец.
	Той извади кожена табакера от джоба си, взе една дълга пура и я помириса одобрително, като наблюдаваше Скарлет с престорено вълнение, сякаш много държеше на онова, което тя ще каже.
	„Чумата да го тръшне! — рече си Скарлет. — Все успява да ме надхитри. В доводите му винаги има нещо гнило, ала аз тъй и не мога да го налучкам.“
	— Бихте могли да ги раздадете на нуждаещите се — отвърна тя високомерно. — Конфедерацията не съществува, но има много конфедерати, чиито семейства гладуват.
	Той отметна глава назад и рязко се изсмя.
	— Никога не сте тъй очарователна и същевременно тъй смешна, както когато се опитвате да лицемерите по този глупав начин — извика той истински развеселен. — Винаги говорете истината, Скарлет. Вие не умеете да лъжете. Ирландците са най-неумелите лъжци на света. Хайде сега, бъдете откровена. Никога не сте давали пет пари за блаженопочившата Конфедерация и още по-малко ви е грижа за гладуващите конфедерати. Ще вдигнете страхотна олелия, ако направя опит да раздам всички тези пари, освен ако най-напред не отделя лъвския пай за вас.
	— Не ви ща парите — заяви тя, като се мъчеше да покаже хладно достойнство.
	— Нима? Аз пък ще ви кажа, че ръцете ви сърбят да скъсате бандерола на пачката. Само да ви покажа един долар, и ще го сграбчите като тигрица.
	— Ако сте дошли тук да ме обиждате и да се надсмивате над моята бедност, ще ви пожелая всичко добро и ще ви отпратя — заяви тя и се помъчи да освободи скута си от тежкия тефтер, за да се изправи, та думите й да прозвучат по-внушително. Той моментално скочи от стола си, надвеси се над нея и със смях я бутна отново на мястото й.
	— Кога ще отвикнете да се гневите пред лицето на истината? Нямате нищо против да я казвате на другите хора — защо тогава се сърдите, когато са откровени с вас? Аз съвсем не ви обиждам. Намирам, че користолюбието е чудесно качество.
	Тя не беше уверена, че разбира докрай значението на думата, ала тъй като той хвалеше това й качество, бе умилостивена до известна степен.
	— Не съм дошъл да се гавря с вашата бедност, а да ви пожелая дълъг и щастлив брачен живот. Между другото как гледа сестра Сю на вашето углавно престъпление?
	— Моето какво?
	— На това, че й задигнахте Франк под носа.
	— Аз не съм…
	— Е, няма да водим дребнави спорове за точната дума. Какво каза тя?
	— Нищо не е казала — отвърна Скарлет.
	При тази очевидна лъжа в очите му затанцуваха весели пламъчета.
	— Каква всеотдайност от нейна страна! Да чуем сега за вашата бедност. Аз, естествено, имам право да проявя интерес след неотдавнашното ви малко пътешествие до затвора. Може би се оказа, че Франк не е толкова богат, колкото сте очаквали?
	Нямаше спасение от нахалството му. Трябваше или да се примири с него, или да го изпъди начаса. А точно сега тя не искаше той да си тръгне. Думите му бяха хапливи, ала верни, а истината невинаги е приятна. Той разбираше смисъла на постъпката й и все пак това, изглежда, не я беше принизило в очите му. И макар нетактичните му въпроси да я поставяха в неловко положение, те очевидно бяха предизвикани от жив приятелски интерес. Той беше единственият човек, с когото тя можеше да говори, без да се прикрива. А това щеше да я облекчи, защото от дълго време не бе имала възможност да признае някому истината за себе си и за мотивите си. Когато биваше откровена, като че всички се слисваха. Да разговаря с Рет, за нея бе като да нахлузи отново удобни стари чехли след дълго танцуване с прекалено високи токове.
	— Не успяхте ли да получите парите за данъците? Не казвайте, че вълкът е още пред вратите на Тара. — Сега тонът му бе съвсем различен.
	Тя вдигна поглед към тъмните му очи и съзря в тях изражение, което най-напред я стресна и озадачи, ала после извика на лицето й мила и чаровна усмивка, каквато рядко я спохождаше през тези дни. Какъв долен негодник беше той и все пак колко внимателен можеше да бъде на моменти. Сега знаеше, че истинската причина за посещението му не е желанието да я дразни, а нетърпението да се увери, че е получила парите, от които тъй отчаяно се нуждаеше. Знаеше, че се е втурнал да я търси веднага след освобождаването си, без обаче да си дава вид, че бърза, та да й даде парите, ако все още й бяха необходими. И все пак, ако би го изобличила в действителните му намерения, той никога нямаше да признае, а щеше да отрича, да я измъчва и оскърбява. Невъзможно бе да го разбере човек. Дали наистина тя означаваше за него повече, отколкото искаше да признае? Или пък имаше друго основание за поведението му? Скарлет реши, че второто е по-вероятно. Но кой знае — понякога той вършеше странни неща.
	— Не — отговори тя, — вълкът не е вече пред вратите. Аз… аз си набавих парите.
	— Но не и без борба, доколкото схващам. Успяхте ли да се въздържите, додето получите венчалния пръстен на ръката си?
	Тя се опита да прикрие усмивката си при този точен разбор на поведението й, ала трапчинките се появиха против волята й. Той седна отново на мястото си и простря удобно дългите си крака.
	— Разкажете ми сега за вашата бедност. Да не би този звяр Франк да ви е измамил относно възможностите си? Заслужава яко да го нашибат, задето се е възползвал от невежеството на една беззащитна жена. Хайде, Скарлет, разправете ми всичко. Не бива да имате тайни от мене. Та аз бездруго вече зная най-лошото за вас.
	— О, Рет, вие сте най-ужасният… и аз не знам вече какъв! Не, не може да се каже, че ме е заблудил, но… — Внезапно изпита удоволствие при възможността да се разтовари. — Рет, да можеше само Франк да събере парите, които хората му дължат, за нищо не бих се тревожила. Но представете си, Рет, той има петдесет души длъжници, а не желае да ги притеснява. Много е чувствителен и деликатен. Казва, че подобен натиск е недопустим между порядъчни хора. Докато си видим парите, ще минат цели месеци, а може и изобщо никога да не ги получим.
	— Е, и какво от това? Да не би да гладувате без тези пари?
	— Не, но… Работата е там, че точно сега са ми нужни. — Очите й блеснаха при мисълта за дъскорезницата. — А може би…
	— За какво са ви? Пак за данъци ли?
	— А вас какво ви засяга?
	— Засяга ме, защото май пак се каните да ме обикаляте за заем. О, всичките ви хватки са ми известни вече. И аз ще ви услужа, скъпа мисис Кенеди, без да ви налагам онази очарователна сделка, която ми предложихте неотдавна. Освен ако не настоявате на нея, разбира се.
	— Вие сте най-големият грубиянин, който…
	— Нищо подобно. Просто исках да ви успокоя. Предполагам, че ще има да се тревожите по този повод. Не кой знае колко, но ще се тревожите все пак. А аз с удоволствие ще ви дам пари в заем. Само че държа да съм наясно за какво ще ги харчите. Имам това право, струва ми се. Ако ги искате, за да си набавите хубави рокли и карета, вземете ги с моята благословия. Ала ако имате намерение да купувате нови панталони на Ашли Уилкс, боя се, че ще ви откажа тази услуга.
	Тя пламна от внезапна ярост и цяла се разтрепера от безсилие да намери нужните думи.
	— Ашли Уилкс никога не е приемал нито цент от мене! Дори да умира от глад, не бих могла да го накарам да приеме и най-нищожната сума! Вие изобщо не разбирате колко почтен и горд човек е той! Естествено, как ли бихте го разбрали вие, един…
	— Хайде да не почваме с епитетите. Аз също бих могъл да изредя няколко за вас, с които по нищо да не ви отстъпя. Забравяте, че постоянно получавах сведения за вас от мис Питипат, а милата душица е готова да изреди от игла до конец всичко, което й е известно, стига да намери у събеседника си готовност да я слуша. Известно ми е, че Ашли живее у вас, в Тара, още откакто се е завърнал от Рок Айланд. Зная, че дори сте се примирили с присъствието на съпругата му, колкото и усилия да ви е коствало това.
	— Ашли е…
	— О, да — махна той небрежно с ръка. — Ашли е прекалено възвишен, за да мога аз да го разбера. Но моля да не забравяте, че бях пряк свидетел на онази нежна сцена в Дванайсетте дъба, а нещо ми подсказва, че не се е променил оттогава. Нито пък вие сте се променили. Тогава, по моите спомени, той не се прояви като особено възвишена личност. А и не мисля, че това, което днес представлява, е по-добро. Защо не си вземе семейството и не замине някъде да си потърси работа? Защо продължава да живее в Тара? Разбира се, това е чисто и просто прищявка от моя страна, ала аз няма да ви дам нито цент, ако смятате да го издържате и занапред.
	— Как смеете да говорите тъй? Той се трепе като полски работник! — въпреки че бе разярена до краен предел, сърцето й се сви от жалост при спомена за Ашли с брадвата в ръка.
	— И сигурно е незаменим като работник, ако смея да допусна. Как ли се оправя с говеждия тор и…
	— Той е…
	— Зная, зная. Нека приемем, че върши най-доброто, на което е способен, но аз не мога да повярвам, че ви помага Бог знае колко. От рода Уилкс никога няма да излезе свестен ратай, нито пък нещо друго полезно. Те стават само за украса. Хайде сега, пригладете настръхналата си перушина и не приемайте толкова навътре дебелашките ми реплики за гордия и почтен Ашли. Невероятно е как подобни илюзии се вкореняват тъй упорито у жените — дори у твърдоглави реалистки като вас. Колко пари искате и за какво?
	Тя не отговори и той повтори въпроса си:
	— За какво са ви? И се помъчете да ми кажете истината, ако ви е възможно. Ще ви свърши същата работа, както и една лъжа. Всъщност ще ви помогне дори повече, защото, ако ме излъжете, аз, естествено, ще усетя и когато ви изоблича, ще се почувствате твърде неловко. Винаги помнете това, Скарлет — всичко мога да понеса у вас, но не и лъжите ви. Мога да изтърпя вашата неприязън към мене, пристъпите ви на гняв, това, че сте заядлива и опърничава, но не и лъжа. Казвайте, за какво са ви?
	Както бе побесняла от гняв заради нападките му срещу Ашли, би дала всичко да можеше да заплюе подигравателно ухиленото лице и гордо да отблъсне предложението му. За миг почти бе готова да го стори, ала хладният и пресметлив разум надделя. Преглътна яда си неохотно и се опита да си придаде приветлив, но достоен вид. Рет се облегна на стола си и протегна крака към печката.
	— Ще ви призная кое ме забавлява повече от всичко друго на света — заяви той. — Това е картината на вашата душевна борба, когато моралните ви принципи се сблъскат с нещо практично и реално като парите например. За мен няма и капка съмнение, че практицизмът ви ще вземе надмощие, ала все се чудя дали някой ден няма да възтържествува по-благородната страна на характера ви. А когато този ден настъпи, аз ще си стегна куфарите и ще напусна Атланта завинаги. По света и без това има много жени, у които побеждава благородното в характера им… Е, да се върнем на деловите въпроси. Колко и за какво?
	— Не зная точно каква сума ще ми е нужна — намусено отвърна тя. — Искам да купя една дъскорезница и вярвам, че ще мога да я получа евтино. Ще имам нужда също и от две коли с две мулета. Не ща да са какви да е кранти. Ще ми трябва един кабриолет с кон за мене самата.
	— Дъскорезница ли?
	— Да, и ако вие ми дадете пари в заем, ще ви отстъпя половината дял от нея.
	— За какъв дявол ми е на мен дъскорезница?
	— За да печелите пари! Можем да натрупаме цяло състояние. Или пък мога да ви платя лихва върху заема. Как мислите, колко процента биха ви задоволили?
	— Петдесет процента е доста добра лихва.
	— Петдесет… О, спрете да се шегувате! Не се смейте, дявол проклет, говоря ви сериозно.
	— Тъкмо затова се смея. Чудя се дали някой друг освен мене се досеща какво се върти в главичката ви зад това привидно ангелско лице.
	— Хич не ме е грижа. Слушайте, Рет, тази сделка е страшно изгодна. Франк ми каза за дъскорезницата — не е голяма, намира се на Прасковения път, извън града, и собственикът й иска да я продаде. Спешно му трябват пари в брой и е готов да я даде на ниска цена. Сега наоколо няма много дъскорезници, а както всички са се втурнали да строят, можем да продаваме дървения материал на главоломни цени. Бившият собственик ще остане да управлява дъскорезницата срещу заплата. Франк ми го каза. Франк и сам би я купил, ако имаше пари. Май че щеше да я плати с парите, които ми даде за данъците.
	— Бедният Франк! Какво ще каже, когато му съобщите, че вие самата сте я купили през неговата глава? И как ще му обясните, че аз съм ви заел сумата, без да изложите доброто си име?
	Скарлет изобщо не се бе замисляла по този въпрос, толкова увлечена бе в сметките си относно бъдещите печалби.
	— Няма да му казвам, и толкова.
	— Ще се досети, че не сте набрали парите от някое дърво.
	— Тогава ще му кажа… Ама разбира се, ще му кажа, че съм ви продала диамантените си обици. Аз наистина ще ви ги дам. Това ще бъде моето обезпечение… Какво му викахте там?
	— Не мога да взема обиците ви.
	— Не са ми притрябвали. И без това не ми харесват. Пък те не са и мои всъщност.
	— Чии са тогава?
	В съзнанието й за миг изникна тихият горещ ден в потъналата сред полското безмълвие Тара и мъртвият мъж в синя униформа, прострян в хола.
	— Остави ми ги един човек, който… който не е жив вече. Все пак по закон са си мои. Вземете ги. Не ги искам. Предпочитам да имам пари вместо тях.
	— Милостиви Боже! — възкликна той раздразнен. — Мислите ли изобщо за друго освен за пари?
	— Не — прозвуча откровеният й отговор и суровите й зелени очи се извърнаха към него. — Ако бяхте преживели онова, което мина през главата ми, и вие нямаше да мислите за друго. Открих, че най-същественото нещо на света са парите, и Господ ми е свидетел, че никога вече няма да се оставя да бъда лишена от тях.
	Тя си припомни палещото слънце, размекнатата червена земя под главата си и негърската миризма, лъхаща от бараката зад развалините на Дванайсетте дъба, припомни си думите, звучали в такт с ударите на сърцето й: „Никога вече няма да гладувам. Никога вече няма да гладувам.“
	— Един ден ще имам пари, много пари, за да ям каквото си поискам. И тогава на трапезата ми никога няма да се поднесе царевична каша или сушен грах. Ще имам хубави дрехи, всичко ще ми е от коприна…
	— Всичко?
	— Всичко — отряза тя, без дори да си прави труд да се изчерви при намека му. — Ще имам достатъчно пари и янките никога няма да успеят да ми отнемат Тара. Ще й направя нов покрив, ще построя хамбари, ще купя чудесни мулета за оран и ще посадя толкова памук, колкото не сте виждали през живота си. А Уейд никога няма да познае лишението. Никога! Ще има всичко, което си пожелае. Никой от семейството ми няма да гладува, додето е жив. Сигурна съм, че ще го постигна. Всичко, до последната дума. Вие не разбирате, защото сте само един себичен, задоволен негодник. Онези плячкаджии от Севера никога не са ви заплашвали, че ще отнемат дома ви. Никога не ви е било студено, не сте се обличали в дрипи, не сте се изгърбвали от работа, за да не умрете от глад!
	Той тихо продума:
	— Бях осем месеца в конфедерационната армия. Не знам по-удобно място за гладуване.
	— Ха! Армията! Никога не ви се е налагало да берете памук и да окопавате царевица. Вие… Да не сте посмели да ми се надсмивате!
	— Не ви се надсмивам. Усмихвам се, защото си помислих колко огромна е разликата между онова, което изглеждате, и онова, което представлявате всъщност. Спомних си също и деня, когато за пръв път ви видях на увеселението на Уилксови. Носехте зелена рокля и мънички зелени пантофки, бяхте обкръжена от всички страни с обожатели и се чувствахте извънредно доволна от себе си. Обзалагам се, че тогава не сте имали представа колко цента се съдържат в един долар. В мозъчето ви се таеше една-единствена мисъл — как да подмамите в капана си Аш…
	Тя издърпа рязко ръцете си от неговите.
	— Рет, ако искате да се разбираме помежду си, ще трябва да престанете да говорите за Ашли Уилкс. По този въпрос никога няма да бъдем на едно мнение, защото вие не можете да схванете истинската му същност.
	— Но вие, предполагам, четете душата му като отворена книга — подхвърли жлъчно Рет. — Не, Скарлет, аз ще ви заема парите само при условие, че си запазя правото да преценявам Ашли Уилкс по свое усмотрение, без да се стремя да подбирам учтиви думи. Отказвам се от правото си да получа лихва върху заема, ала не и от тази привилегия. Освен това има доста подробности относно въпросния младеж, които бих искал да узная.
	— Не желая да го обсъждам с вас — отряза тя.
	— И все пак ви се налага! Аз държа кесията и от мене зависи дали ще я развържа или не. Когато станете богата някой ден, ще притежавате властта да постъпвате по същия начин с хората… Очевидно е, че все още храните нежни чувства към него…
	— Не е вярно.
	— О, съвсем ясно е от начина, по който се хвърляте в негова защита. Вие…
	— Няма да ви позволя да се надсмивате над приятелите ми.
	— Е, нека подминем това за момента. Все още ли е увлечен по вас, или Рок Айланд го е накарал да ви забрави? Или може би най-сетне се е научил да цени своята изключителна съпруга?
	При споменаването на Мелани тя задиша учестено и едва се въздържа да не му изтърси в гнева си цялата история, за да го накара да разбере, че само честта задържа Ашли при Мелани. Тя понечи да заговори, но размисли.
	— Охо! Значи все още не му стига умът, за да оцени по достойнство мисис Уилкс? А несгодите на тъмницата не са угасили пламенния му копнеж по вас?
	— Не намирам за нужно да разговарям с вас на тази тема.
	— Но мене точно тя ме интересува — отвърна Рет. В гласа му имаше някаква приглушена нотка, която озадачи Скарлет и определено й бе неприятна. — За Бога, решил съм да изясня този въпрос докрай и очаквам да получа отговора от вас. Значи той още ви обича?
	— И какво, ако е тъй? — викна Скарлет, изгубила контрол. — Не желая да го обсъждам с вас, защото вие не разбирате нито него, нито любовта, на която е способен. Единствената любов, която познавате, е просто… с две думи — отношенията, които поддържате със същества като онази жена Уотлинг.
	— О — промълви Рет, — значи аз съм способен само на плътски страсти?
	— Точно така е и вие го знаете.
	— Сега вече мога да разбера нежеланието ви да разговаряте с мене на тази тема. Моите осквернени ръце и устни петнят неговата свята и чиста любов.
	— Ами да… нещо от този род.
	— Аз се интересувам от тази чиста любов…
	— Не се дръжте по този отвратителен начин, Рет Бътлър. Щом сте толкова покварен, да мислите, че между нас е имало някога нещо нередно…
	— О, изобщо не ми е минавала подобна мисъл през главата. Точно затова е възбуден интересът ми. Защо именно не е имало нищо нередно между вас?
	— Ако смятате, че Ашли би…
	— Аха, значи в Ашли била причината, а не във вас. Той води, с други думи, битката за чистота. Не бива да бъдете тъй леснодостъпна, Скарлет.
	Тя хвърли към невъзмутимото му непроницаемо лице поглед, изпълнен с объркване и негодувание.
	— Да сложим точка. Не искам парите ви, тъй че махайте се.
	— О, разбира се, че искате парите ми и след като отидохме толкова далече, защо да спираме? Че какво лошо може да има в разговора за една тъй целомъдрена идилия — щом като нищо нередно не се е случило? Значи Ашли ви обича заради ума ви, душата ви, благородството на характера ви?
	Тя настръхна при тези му думи. То се знае, Ашли я обичаше точно за тези неща. Подобна увереност правеше живота да изглежда поносим — увереността, че Ашли, обвързан от честта, я обича отдалече заради дълбоко скритите в нея добродетели, които единствен той можеше да прозре. Ала тези добродетели не изглеждаха тъй прекрасни, когато биваха изваждани на показ от Рет, особено с измамно благия му тон, под който проблясваше сарказъм.
	— При мисълта, че подобна любов може да съществува в този зъл свят, момчешките ми идеали възкръсват отново — продължаваше той. — Значи няма и сянка от плътска страст в чувството му към вас? Би ли било то същото, ако бяхте грозна и нямахте тази бяла кожа? Ако нямахте тези зелени очи, които карат човек да се пита как бихте се държали в обятията му? Ако не полюлявахте тялото си тъй, че да съблазнявате всеки мъж под деветдесетгодишна възраст? Ако нямахте тези устни, които… О, не бива да давам воля на плътските си страсти. Ашли сигурно не вижда всичко това, а? Или ако го вижда, то ни най-малко не го трогва?
	Неволно в съзнанието на Скарлет изплува споменът за оня ден в овощната градина, когато ръцете на Ашли, обгърнали тялото й, бяха затреперили силно, когато бе почувствала жарките му ненаситни устни върху своите. Тя пламна цяла, а Рет не пропусна да забележи смущението й.
	— Охо — възкликна той и една потрепваща, почти гневна нотка прозвуча в гласа му. — Разбирам. Той ви обича само заради ума ви.
	Как смееше да рови с мръсните си пръсти и да кара единственото съкровено и красиво нещо в живота й да изглежда непочтено? Със студена преднамереност той рушеше последните резерви на търпението й и след миг само щеше да се добере до сведенията, които желаеше.
	— Да, точно тъй! — извика тя и изтласка спомена за устните на Ашли.
	— Скъпа моя, той дори не знае, че вие имате ум. Ако умът ви го привличаше, не би се борил тъй упорито срещу вас, както, изглежда, е направил, за да запази тази любов тъй… нека я наречем „свята“. Би трябвало да бъде съвсем спокоен, защото в крайна сметка един мъж винаги може да се прекланя пред ума и душата на някоя жена и пак да си остане почтен човек и верен съпруг. Ала за него, изглежда, е трудно да съчетае и примири честта на Уилксови с копнежа, който изпитва по вашето тяло.
	— Съдите за всички според собствените си нечисти помисли.
	— О, аз никога не съм отричал, че ви желая, ако това имате предвид. Но слава Богу, мен не ме измъчват предразсъдъци за чест. Вземам всичко, което поискам, ако мога да го получа, и затова не се сражавам ни с ангели, ни с дяволи. В какъв ли веселичък ад сте тикнали вашия Ашли! Почти ми става жал за него.
	— Аз… аз да съм го тикнала в ада?
	— Да, вие! Та вие сте едно постоянно изкушение за него, ала както е присъщо на хора с подобна душевна нагласа, той предпочита онова, което по тези краища се счита за чест пред каквито и да било любовни наслади. Както ми се струва, бедният човечец вече си няма нито чест, нито любов, които да го сгряват!
	— Той има любов!… Искам да кажа, обича мене!
	— Наистина ли? Отговорете ми тогава на един въпрос и свършваме за днес, а после можете да вземете парите и ако щете — да ги хвърлите в първата канавка.
	Рет се изправи и запрати недопушената си пура в кошчето. В движенията му се долавяше същата езическа волност и обуздана мощ, които Скарлет бе забелязала в нощта на падането на Атланта, нещо зловещо и почти страховито.
	— Ако ви обича, защо, по дяволите, ви пусна в Атланта да търсите пари за данъците? Преди да разреша на някоя жена, в която съм влюбен, да стори това, бих…
	— Той не знаеше! Нямаше никаква представа, че аз…
	— Не ви ли е хрумвало, че би трябвало да го е знаел? — В гласа му личеше едва потискана груба ярост. — След като е бил тъй влюбен във вас, както твърдите, би трябвало да му е известно как точно ще постъпите в отчаянието си. По-скоро би ви убил, отколкото да ви пусне да дойдете тук… и то тъкмо при мене! Боже Господи!
	— Но той не знаеше!
	— Щом не се е досетил, без да му се казва направо, никога няма да ви разбере — вас и вашия безценен ум.
	Колко несправедлив беше той! Че Ашли да не е гадател! Сякаш можеше да я спре, дори да знаеше! Ала внезапно тя осъзна, че Ашли е могъл да я спре. Да бе получила и най-бегъл намек от него в градината, никога не би помислила да иде при Рет. Една нежна дума, дори лека милувка на раздяла, когато се качваше на влака, биха я задържали. Ала той бе говорил само за чест. И все пак… възможно ли бе Рет да е прав? Дали Ашли не бе длъжен да отгатне намеренията й? Тя бързо отхвърли от съзнанието си тази предателска мисъл. Естествено, той нищо не подозираше. Ашли никога не би допуснал, че тя е способна на такава безнравствена постъпка. Ашли бе прекалено почтен, за да му идват подобни мисли. Рет просто се опитваше да отрови любовта й. Опитваше се да унищожи най-голямата ценност в нейния живот. Скарлет си каза със злоба, че когато почне да печели добре от магазина, когато работата с дъскорезницата тръгне и тя понатрупа пари, ще плати на Рет за всички злини и унижения, които й е причинил.
	Той стоеше, надвесен над нея, и я гледаше с изражение на задоволство от интересната ситуация. Моментното му вълнение беше изчезнало вече.
	— Какво ви засяга всичко това всъщност? — попита тя. — То е свързано единствено с мене и Ашли, а не с вас.
	Той сви рамене.
	— Засяга ме дотолкова, че изпитвам дълбоко и напълно оправдано възхищение пред вашата издръжливост, Скарлет, затова не бих желал духът ви да бъде смазан от многото воденични камъни, които сте нарамили. Съществува Тара. Дори нейната поддръжка само би затруднила един як мъж. Да прибавим и болния ви баща. Той никога повече няма да бъде в състояние да ви помага. Съществуват още момичетата и негрите. Ето сега поехте свръх останалите си задължения грижата за съпруг, а вероятно и за мис Питипат. Товарът ви е прекалено голям дори и без Ашли Уилкс, който е увиснал със семейството си на вашите ръце.
	— Той не е увиснал на ръцете ми. Той помага…
	— За Бога! — прекъсна я Рет нетърпеливо. — Хайде да не си разправяме повече празни приказки. Никаква помощ не получавате от него. Увиснал е на вашите ръце и ще продължава да разчита на вас или на някой друг до края на живота си. На мене лично той ми дотегна като тема на разговор… Колко пари искате?
	Ядовити думи напираха на устните й. След като бе понесла всичките му оскърбления, след като я бе изнудил да му признае най-съкровените си тайни, а после ги бе потъпкал безмилостно, той все още си въобразяваше, че тя ще приеме парите му!
	Но думите останаха неизказани. С какво наслаждение би се надсмяла над предложението му и би го изпъдила от магазина! Ала само много богатите и осигурени хора можеха да си позволят подобно удоволствие. Додето беше бедна, щеше да е принудена да понася сцени като тази. А щом се замогнеше (о, как я сгряваше и омайваше тази мисъл!), щом истински забогатееше, за нищо на света нямаше да търпи неща, които не й се нравеха, и да тръгва против собствената си воля, и дори нямаше да се чувства задължена да е учтива към хората, ако не са й приятни.
	„На всички им ще кажа да идат да се гръмнат — мислеше си тя, — а най-напред — на Рет Бътлър!“
	Тази идея тъй й се хареса, че в зелените й очи блесна задоволство, а на устните и се появи лека усмивка. Рет също се усмихна.
	— Мило същество сте вие, Скарлет — рече той, — особено когато кроите някоя дяволия. Само заради трапчинките ви съм готов да ви купя цяла дузина мулета, стига да ги искате.
	Входната врата се отвори и влезе младият продавач, който чоплеше зъбите си с парче перо. Скарлет се изправи, загърна се плътно в шала си и бързо върза панделките на шапката си. Решението й бе готово.
	— Зает ли сте днес следобед? Можете ли да дойдете с мене сега? — попита тя.
	— Къде?
	— Искам да ме придружите до дъскорезницата. Обещах на Франк да не излизам сама извън града.
	— До дъскорезницата в този дъжд?
	— Да, искам да я купя сега, преди да сте размислили.
	Той се разсмя тъй гръмко, че младежът зад щанда се стресна и го изгледа с любопитство.
	— Забравихте ли, че сте омъжена жена? Мисис Кенеди не може да си позволява да се вози открито пред хорските очи, и то извън града, с негодник като онзи Бътлър, комуто е отказано гостоприемството на почтените домове. Какво ще стане с доброто ви име?
	— Добро име, дрън-дрън шикалки! Искам да получа дъскорезницата, преди да сте променили намеренията си и преди Франк да е узнал, че ще я купувам. Хайде, не бъдете такава тежка гемия, Рет. Голяма работа, че ръмяло. Нека побързаме.


	Дъскорезницата! Франк пъшкаше и охкаше всеки път, когато се сетеше за нея, и се проклинаше, че изобщо я е споменал пред Скарлет. Не стига, че бе продала обиците си на капитан Бътлър (как можа пък на него точно!) и купи дъскорезницата, без дори да се посъветва със съпруга си, ами не му даваше и да припари до ръководството на новото предприятие. Хич не беше добра тая работа. Тя май не хранеше никакво доверие към него и преценките му.
	Франк, както и всички познати нему мъже, бе на мнение, че задължение на съпругата е да се остави да бъде насочвана в житейските дела от мъжа си, несравнимо по-мъдър и опитен от нея, да приема изцяло неговото мнение по въпросите и да няма свое собствено. По принцип той бе готов да угажда на жените. Те бяха такива забавни създания, че човек можеше спокойно да удовлетворява безобидните им капризи. Добродушен и отстъпчив по природа, той бездруго би зачитал повечето желания на съпругата си. С удоволствие би глезил някоя глуповата женичка и обичливо би й се поскарвал за нейната наивност и разточителство. Ала нещата, които Скарлет си бе наумила, бяха невероятни, недопустими.
	Тази дъскорезница например. Не си спомняше някога да е бил по-изумен, отколкото когато тя отговори с очарователна усмивка след всичките му трескави въпроси, че възнамерява сама да управлява предприятието. „Смятам лично да се занимавам с доставките и продажбата на дървен материал“ — тъй се изрази тя. Франк никога нямаше да забрави ужаса си в този момент. Да се занимава със сделки! Та това беше нечувано. Нито една жена в Атланта не вършеше подобно нещо. Всъщност Франк изобщо не бе чувал жена да се занимава със сделки където и да било по света. Когато жените се оказваха в злощастни обстоятелства и бяха принудени да припечелват отнякъде, вършеха го тихо и кротко, без да губят женствеността си — печаха сладкиши, както правеше мисис Мериуедър; рисуваха върху порцелан, бродираха и вземаха наематели като мисис Елсинг и Фани; преподаваха в училището като мисис Мийд или даваха уроци по музика като мисис Бонел. Те печелеха по някоя и друга пара, ала си седяха у дома, както им подобава. А какво можеше да се каже за жена, която си имаше дом и закрила, а се бе втурнала в суровия свят на мъжете да се съревновава с тях в деловите въпроси, да се движи в тяхната среда, да се излага на оскърбления и клюки… При това съвсем не бе принудена да го върши, защото си имаше съпруг, способен да я осигури богато!
	Франк се бе надявал, че тя само го дразни и се шегува с него, макар и подобна шега да беше доста безвкусничка, но скоро се увери, че е твърдо решена да устои на думата си. Скарлет наистина пое ръководството на дъскорезницата. Ставаше по-рано от него, за да иде с кабриолета си на Прасковения път, и често се прибираше дълго след като той самият бе затворил магазина и се бе върнал в дома на леля Пити за вечеря. Дългите километри до дъскорезницата пропътуваше само с неодобрително настроения чичо Питър, в качеството на неин закрилник, а горите гъмжаха от освободени негри и всякаква северняшка паплач. Франк не можеше да я придружава, тъй като магазинът поглъщаше всичкото му време, ала когато възразяваше, тя го срязваше:
	— Ако не държа под око онова мазно нищожество Джонсън, той ще ми окраде дървения материал и ще го продаде за своя сметка. Когато успея да намеря добър управител, който да ме замести, няма да бъда принудена да ходя толкова често. Тогава ще мога да прекарвам времето си в града и да продавам дървен материал.
	Да продава дървен материал в града! Та имаше ли нещо по-лошо от това? Тя често се освобождаваше от дъскорезницата за някой и друг ден и обикаляше, за да сключва сделки за продажба, и в такива дни на Франк му се щеше да се скрие в тъмната задна стаичка на магазина си и да не вижда никого. Собствената му съпруга да продава дървен материал!
	Хората говореха ужасни неща за нея, а вероятно и за него също, задето й позволява да се държи по един неподобаващ на почтена жена начин. Той не смееше да вдигне очи към купувачите иззад щанда си, когато му казваха, че видели мисис Кенеди еди-къде си. Всички най-старателно го уведомяваха къде се намира тя в момента. Всички приказваха за случилото се около мястото, където се строеше новият хотел. Скарлет пристигнала там с кабриолета си точно когато Томи Уелбърн купувал дървен материал от някакъв друг човек, слязла, отишла сред грубоватите ирландски зидари и безцеремонно заявила на Томи, че го мамят. Уверила го, че нейният дървен материал е не само по-добър, но и по-евтин, и за да докаже твърдението си, пресметнала наум дълга колонка с цифри и му направила оценката начаса. Не стига, че се напъхала сред непознатите и груби работници, а отгоре на всичко демонстрирала пред чужди хора отличните си математически способности — нещо недопустимо за една жена. Когато Томи се съгласил с нейната оценка и й възложил доставката, вместо да се оттегли бързо и кротко, Скарлет се въртяла там още сума време, разговаряла с Джони Галахър — надзирателя на ирландските работници, едно доста оправно и ловко човече, което се ползваше с много лоша слава. Градът обсъждаше тази случка седмици наред.
	Но най-лошото бе, че тя действително печелеше от дъскорезницата, а нито един мъж не би могъл да се чувства спокоен със съпруга, която има успехи в подобна неженска дейност. Тя изобщо не му даваше печалбите, нито дори малка част от тях, за да ги вложи в магазина. Повечето от парите отиваха в Тара и Скарлет пишеше безконечни писма до Уил Бентийн, в които му нареждаше как точно да ги изразходва. Нещо повече, тя бе уведомила Франк, че щом приключи с ремонтите в Тара, а краят им все още не се виждаше, възнамерява да дава пари в заем срещу ипотека.
	„Леле, леле!“, вайкаше се Франк, припомнеше ли си за това. Една жена не биваше дори да знае какво означава думата „ипотека“.
	През тези дни Скарлет бе изпълнена с нови и нови планове и всеки един изглеждаше на Франк още по-ужасен от предишния. Говореше, че иска да построи увеселително заведение на парцела, където някога се бе издигал складът й, преди Шърман да опожари града. Франк не беше въздържател, ала от цялото си сърце се възпротиви срещу тази идея. Да притежаваш кръчма, се считаше за недотам почтено, почти толкова нередно, колкото да дадеш под наем сграда за публичен дом. Защо точно бе нередно, той не можеше да й обясни и тя срина всичките му неумели доводи с един категоричен отговор: „Дрън-дрън шикалки!“
	— От увеселително заведение винаги се печелят добри пари. Чичо Хенри казва тъй — обясняваше му тя. — То винаги си изплаща разноските, пък и знаеш ли какво, Франк, мога да го построя евтино от долнокачествения дървен материал, който не успея да продам. След това ще му искам добър наем и като прибавя към него печалбите от дъскорезницата и лихвите от ипотеките, ще си купя още дъскорезници.
	— Захарче, не ти трябват повече дъскорезници! — възкликна съкрушен Франк. — По-скоро е редно да продадеш тази, дето я имаш. Само се уморяваш с нея, пък и знаеш какви главоболия причиняват освободените негри, дето работят там…
	— Освободените негри са лоши работници, разбира се — съгласи се Скарлет, като пренебрегна плахия му намек за продажбата на предприятието. — Мистър Джонсън казва, че когато отива на работа сутрин, никога не е уверен колко от тях ще завари. Не може вече да се разчита на негрите. Работят ден-два, а после си дават почивка, додето изхарчат надниците си, и нищо чудно някой ден никой от тях да не се появи. Колкото повече време минава, толкова по` се убеждавам, че освобождаването им си беше живо престъпление. То просто провали негрите. Хиляди от тях изобщо не работят, а онези, които успяваме да привлечем в дъскорезницата, са толкова мързеливи и бавни, че нямаме никаква полза от тях. Ако речеш просто да ги наругаеш, не дай си Боже да им удариш няколко камшика за тяхно добро, онези от Бюрото на новоосвободените веднага ти се нахвърлят отгоре като ястреб върху пиле.
	— Захарче, нали не позволяваш на мистър Джонсън да бие тези…
	— Разбира се, че не — нетърпеливо го прекъсна тя. — Нали тъкмо ти обяснявам, че янките само това чакат, за да ме тикнат в затвора.
	— Обзалагам се, че баща ти никога в живота си не е посягал на негър — въздъхна Франк.
	— Само веднъж. Удари едно конярче, задето не бе изтрило жребеца му след продължителен лов. Но тогава беше друго, Франк. Освободените негри са съвсем различни и един хубав бой ще им дойде добре.
	Франк бе смаян не само от възгледите на жена си и от плановете й, но и от промяната, настъпила у нея през няколкото месеца на брачния им живот. Това не беше вече милото, нежно и женствено създание, което той заведе пред олтара. През краткия период на ухажване си мислеше, че никога не е срещал по-привлекателно и деликатно същество от нея, що се отнасяше до отклика й на житейските неволи — тъй наивна, плаха и безпомощна му бе изглеждала. Ала сега откликваше чисто по мъжки. Въпреки розовите си бузки, трапчинките и очарователната си усмивка тя говореше и действаше като мъж. Гласът й бе отсечен и категоричен, а решенията си взимаше мигновено, без никакви там охкания и ахкания. Знаеше какво иска и се насочваше към обекта на желанията си по най-прекия път — като мъж, а не по потайни и обиколни пътечки, както бе присъщо на жените.
	Не можеше да се твърди, че Франк никога по-рано не е виждал властни жени. Атланта, както и всички южняшки градове, си имаше своите тарторки, на които никой не изпитваше желание да прекослови. Внушителната мисис Мериуедър бе ненадмината в умението си да държи всички околни в подчинение; крехката мисис Елсинг — в своята царственост; среброкосата мисис Уайтинг с нежното гласче — в изкуството винаги да постига целта си. Ала въпреки цялото многообразие от методи, които тези дами прилагаха, за да осъществят намеренията си, средствата им винаги си оставаха типично женски. Техен принцип бе да се отнасят почтително към мнението на мъжете, независимо дали на практика се съобразяват с него или не. Бяха достатъчно учтиви, та да си дават вид, че се ръководят от мъжкия ум, а това именно бе от съществено значение в случая. Но Скарлет се водеше единствено по своя си ум и си вършеше работата по мъжки, с което предизвикваше града да я одумва.
	„Сигурно и мене одумват — въздишаше нещастният Франк, — задето й позволявам да се отклонява от нормите на порядъчните жени.“
	На всичко отгоре се притуряше и онзи Бътлър. Честите му посещения в дома на леля Пити бяха безкрайно унизителни за горкия Франк. Той винаги бе изпитвал неприязън към него, дори още преди войната, когато бяха поддържали делови контакти помежду си. Често проклинаше деня, в който бе завел Рет в Дванайсетте дъба и го бе представил на приятелите си. Презираше го, че не е отишъл в армията, както и заради хладната пресметливост, проявена при спекулациите през годините на войната. Осеммесечната служба на Рет за делото на Конфедерацията бе известна само на Скарлет, защото Рет я бе помолил с шеговито престорен ужас да не разкрива „срама“ му пред никого. Франк изпитваше ненавист към него най-вече задето бе сложил ръка на конфедерационното злато, докато честни мъже като адмирал Булок и други някои, изправени пред същите обстоятелства, бяха върнали хиляди във федералната хазна. Но независимо дали на Франк това му се харесваше или не, Рет им бе чест гостенин.
	Той идваше уж да види леля Пити, а тя, горката, бе тъй глупава, че го вярваше и се надуваше от важност всеки път, щом ги навестеше. Ала у Франк се таеше неприятното чувство, че не мис Пити го привлича към дома им. Малкият Уейд бе много привързан към него, макар че обикновено се стесняваше от хора и дори го наричаше „чичо Рет“, което ядосваше Франк. Горкият човек нямаше как да не си припомни, че през войната Рет често бе кавалерствал на Скарлет и че навремето за тях бяха изприказвани доста приказки. Представяше си колко по-остри бяха одумките сега. Никой от приятелите на Франк нямаше смелостта да му заговори по този въпрос, колкото и открито да се възмущаваха от поведението на Скарлет, свързано с дъскорезницата. Ала не можеше да не забележи, че все по-рядко ги канеха по вечери и забави и все по-малко хора идваха на гости у тях. Скарлет не харесваше повечето от съседите, пък и беше прекалено заета с предприятието си, за да се вижда с онези, които харесваше, затова липсата на посещения не я смущаваше. Ала Франк я усещаше много остро.
	През целия си живот той се бе ръководил от максимата „Какво ще кажат съседите?“, затова бе уязвим и се чудеше къде да се дене при честите случаи, в които съпругата му пренебрегваше приличието. Той чувстваше, че всички хора изпитват неодобрение спрямо Скарлет и презрение към него, задето е допуснал тя да „изневери на пола си“. По негово схващане жена му вършеше куп неща, които един съпруг не би трябвало да разрешава, но ако й наредеше да ги прекрати или просто й отправеше укор, на главата му се стоварваше цяла буря.
	„Леле Боже! — мислеше си той безпомощно. — Та тя може за нищо и никакво да подхване скандал и да го води тъй продължително, колкото никоя друга жена, която съм срещал през живота си!“
	Дори в най-приятни моменти на разбирателство Франк биваше смаян от внезапната и цялостна промяна на нежната и закачлива съпруга, тананикаща си весело из къщата, в коренно различно същество. Стигаше само той да отрони: „Захарче, ако бях на твое място, не бих…“ — и бурята се разразяваше.
	Черните й вежди се свъсваха и сключваха остър ъгъл над носа й, а Франк се сгърчваше от страх пред погледа й. Тя притежаваше демоничен нрав и яростта на дива котка и в подобни моменти нямаше навик да си подбира думите, нито да се стряска, че може да го нарани. Когато това се случеше, тежки и мрачни облаци надвисваха над цялата къща. Франк отиваше рано в магазина и оставаше до късно. Пити се свираше в своята стая като уплашен заек в дупката си. Уейд и чичо Питър отиваха в пристройката, където държаха каретата, а готвачката се затваряше в кухнята, без да смее да повиши глас, за да слави Господа с някой от нейните химни. Единствена Мами успяваше да понася хладнокръвно лошото настроение на Скарлет, но тя бе калена от дългото съжителство с Джералд О’Хара и буйните му изблици на гняв.
	Скарлет не искаше да се показва сприхава и искрено желаеше да бъде добра съпруга на Франк, защото изпитваше симпатия към него и благодарност, че й е помогнал да спаси Тара. Ала той твърде често и с най-различни средства поставяше търпението й на тежки изпитания.
	Никога не би могла да уважава мъж, който й позволяваше да му се качва на главата, а при спречквания неговата плахост и нерешителност я дразнеха непоносимо. Би могла да махне с ръка на тези неща и дори да бъде щастлива, след като паричните й затруднения вече ги нямаше, стига да не беше вечно подклажданото й раздразнение в многобройните случаи, които доказваха, че Франк нито сам има търговски нюх, нито желае тя да го има.
	Както бе очаквала, той отказа да събере парите за неплатените сметки и го стори чак след упорито настояване от нейна страна, ала с огромно неудоволствие и с хиляди извинения към длъжниците. Тази история бе окончателното доказателство, нужно й, за да се увери, че семейство Кенеди винаги ще си остане с оскъдни средства, ако тя лично не се залови да спечели парите, които си е наумила да притежава. Сега знаеше, че Франк би се задоволил да се шушка със своето мръсно магазинче до края на живота си. Той сякаш изобщо не съзнаваше колко слабо са се закрепили за своята сигурност и колко важно е да се натрупат печалби в тези смутни времена, когато парите бяха единственото предпазно средство срещу нови бедствия.
	В добрите някогашни дни преди войната Франк можеше и да е водил успешно делата си, но според нея той бе досадно старомоден и отчайващо упорит в стремежа си да върши нещата постарому, след като старите обичаи и старото време бяха безвъзвратно отминали. Изцяло бе лишен от агресивност, тъй нужна в горчивото настояще. Е, добре, тя притежаваше агресивност и бе готова да я използва, независимо дали на Франк му се нравеше или не. Имаха нужда от пари и тя ги печелеше, а това бе тежка работа. По нейно мнение най-малкото, което Франк би могъл да направи, беше да не се бърка в плановете й, даващи добри резултати.
	При нейната неопитност никак не й бе лесно да управлява новото предприятие, при това сега конкуренцията бе по-силна, отколкото в началото, тъй че обикновено бе уморена, разтревожена и сърдита, когато се прибираше вечер. А щом Франк се покашляше извинително и речеше: „Захарче, аз не бих постъпил тъй“, или: „Захарче, аз не бих постъпил иначе, ако бях на твое място“ — тя едва се въздържаше да не избухне яростно, а често и не се въздържаше. След като той нямаше инициативата сам да печели пари, защо все търсеше вина у нея? Пък и нещата, заради които й правеше бележка, бяха все толкова глупави! Какво значение имаше в подобни времена дали поведението й е подобаващо за жена? Особено когато неженственото й предприятие носеше парите, от които толкова се нуждаеха и тя, и семейството й, и Тара, та и самият Франк.
	Франк искаше почивка и спокойствие. Войната, по време на която бе служил тъй съвестно, бе подкопала здравето му, бе отнесла състоянието му и го бе превърнала в старец. Той не съжаляваше за станалото и след четири години война единственото, което желаеше да получи от живота, бе покой и внимателно отношение, любещи лица около себе си и одобрението на приятелите си. Скоро откри, че мирът в домашното огнище трябва да се заплаща и цената му е да остави Скарлет да върши всичко на своя глава. И понеже бе уморен, той си купи спокойствието на цената, продиктувана от нея. Понякога си мислеше, че си струва да се примирява само за да вижда усмивката й, когато отваряше входната врата в студената привечер и го целуваше по ухото, по носа или на друго някое неподходящо място, да почувства главата, морно отпусната на рамото му нощем под топлия юрган. Семейният живот можеше да бъде много приятен, когато всичко вървеше според прищевките на Скарлет. Ала покоят, който си бе извоювал, бе кух — само външното подобие бе запазено, защото бе заплатил за него с принципите си за допустимото и недопустимото в брака.
	„Жената трябва да обръща по-голямо внимание на дома и семейството си, а не да митка нагоре-надолу като мъж — казваше си той. — Ако имаше поне едно бебе…“
	Той се усмихваше винаги когато си помислеше за бебе, а често си мислеше по този въпрос. Скарлет изрично бе заявила, че не желае дете, ала бебетата обичайно идваха без специална покана. Доколкото на Франк му бе известно, много жени твърдяха, че не искат деца, но то се дължеше на чиста глупост и на страх. Ако Скарлет имаше дете, щеше да го обича и с удоволствие щеше да се заседява у дома си, за да се грижи за него, както всички майки. Тогава щеше да се види принудена да продаде дъскорезницата и на неговите проблеми щеше да бъде турен край. Децата именно правеха жените напълно щастливи, а Франк знаеше, че Скарлет не е щастлива. Колкото и да бе невеж по отношение на жените, не бе тъй сляп, че да не забелязва как на моменти тя е дори нещастна. Понякога се будеше нощем и чуваше тихото й хлипане, заглушено във възглавницата. Когато за първи път се бе събудил в тресящото се от нейното хълцане легло, бе я попитал тревожно: „Но какво ти е, захарче?“ Ала устата му бе мигновено затворена от страстното й възклицание: „Ах, остави ме на мира!“
	Да, едно бебе би я направило щастлива и би отвлякло съзнанието й от нещата, щукнали в него съвсем не на място. Понякога Франк тежко въздишаше, тъй като си даваше сметка, че е уловил рядка тропическа птица с огнена окраска, пламтяща като скъпоценни камъни, когато и едно врабче би му свършило добра работа. То даже би му било от по-голяма полза.


>>	Глава XXXVII

	През една бурна и дъждовна априлска нощ на запенен кон, едва жив от изтощение, от Джоунсбъро пристигна Тони Фонтейн и потропа на вратата им, като изтръгна и нея, и Франк от съня им и ги стресна до смърт. За втори път в разстояние на четири месеца Скарлет бе принудена да почувства истинската същност на преустройството, принудена бе по-ясно да разбере какво е накарало Уил Бентийн да каже: „Бедите ни едва сега започват“, да осъзнае истината в мрачните думи на Ашли, изречени в оня ветровит ден сред овощната градина на Тара: „Това, което се изправя пред всички ни в този момент, е по-лошо от война… по-лошо от какъвто и да било затвор… по-лошо и от смърт.“
	За пръв път тя се сблъска с преустройството, когато научи, че Джонас Уилкърсън, подпомогнат от янките, може да я изхвърли от Тара. Ала пристигането на Тони я накара да прозре действителното положение в най-ужасната му светлина. Той се появи от мрака, прорязван от струи дъжд, и само след няколко минути потъна завинаги в нощта, но през краткия си престой повдигна пред очите й завеса, която откри потресаваща сцена на нови ужаси и която никога вече нямаше да се спусне, както внезапно осъзна Скарлет с отчаяна увереност.
	През тази нощ, раздирана от стихии, когато късният посетител задумка настойчиво с юмруци, тя излезе на площадката, загърната плътно в наметката си, и като погледна надолу към вестибюла, зърна за миг мургавото смръщено лице на Тони, преди той да се наведе и да духне свещта в ръката на Франк. Тя бързо слезе по тъмните стълби, стисна като насън студената му мокра ръка и чу шепота му:
	— По петите ми са… Бягам в Тексас… Конят ми бере душа… аз пък умирам от глад. Ашли каза, че вие… Не палете свещта! Не будете негрите… Не ми се ще да ви вкарам в беля.
	Когато капаците на кухнята бяха затворени и щорите дръпнати до самия перваз, той разреши да светнат и с бързи накъсани изречения разправи историята на Франк, додето Скарлет се суетеше наоколо в старанието си да му стъкми някаква вечеря.
	Беше без палто, измокрен до кости. Нямаше шапка и черната коса бе прилепнала към малката му глава. Ала живостта, типична за Фонтейновци — живост, която тази нощ не радваше, а смразяваше кръвта, все тъй светеше в малките му игриви очички, когато изгълта уискито, поднесено от нея. Скарлет благодареше на Бога, че леля Пити кротко похърква на горния етаж. При тази гледка старата дама без съмнение би паднала в несвяст.
	— Един проклет копел… едно парвеню по-малко на света — рече Тони и протегна чашата си, за да му сипят отново. — Здравата яздих и ще си платя с кожата, ако не изчезна бързо оттук, ама си струваше. Бога ми, струваше си! Ще се опитам да стигна до Тексас и да се скатая там. Ашли беше с мене в Джоунсбъро, та той ми каза да дойда при вас. Трябва ми друг кон, Франк, и малко пари. Моят едва диша, извадих му душата дотук… Пък и излязох от къщи като някой глупак, сякаш съм тръгнал на разходка — без палто, без шапка и без пукнат цент в джоба. То не че вкъщи парите сме ги надиплили, ама все пак…
	Той се разсмя и лакомо се нахвърли върху студената царевична питка и салатата от листа на ряпа.
	— Можеш да вземеш моя кон — предложи Франк спокойно. — У себе си имам само десет долара, но ако почакаш до сутринта…
	— Гръм и мълния, не мога да чакам! — отвърна Тони натъртено, ала с весел глас. — Сигурно ме следват по петите. Не можах да взема кой знае каква преднина. Ако не беше Ашли да ме измъкне оттам и да ме накара да се метна на коня, щях да си седя като глупак и досега да съм намазал въжето. Бива си го Ашли.
	Значи и Ашли беше забъркан в тая страшна и загадъчна история. Скарлет замръзна на място, вкопчила ръце в гърлото си. Дали янките бяха пленили Ашли? Ах, защо Франк не го разпиташе да каже какво точно се е случило? Защо го приемаше тъй хладнокръвно, сякаш беше някаква обичайна случка, напълно в реда на нещата? Тя трябваше да се бори със себе си, за да отправи мъчителния въпрос.
	— Какво… — подзе тя. — Кой…
	— Бившият управител на баща ти — онзи проклетник… Джонас Уилкърсън.
	— Ти да не би… Той мъртъв ли е?
	— За Бога, Скарлет О’Хара! — троснато отвърна Тони. — Когато се заловя да коля някого, не се задоволявам да го одраскам с тъпото на ножа си, нали сама знаеш? На лентички го нарязах, гадината.
	— Правилно — продума Франк с равен глас. — Никога не съм харесвал този човек.
	Скарлет го изгледа. Та това съвсем не беше кроткият Франк, когото тя познаваше, нервният човечец, дето все си подръпваше брадата и дето тъй лесно можеше да бъде воден за носа. Сега от него се излъчваха някаква суровост и хладнокръвие и той посрещаше извънредното положение без излишни приказки. Той беше мъж, Тони също беше мъж, а където ставаше дума за насилие, мъжете трябваше да вземат нещата в ръцете си, а жените — да стоят настрани.
	— Но Ашли… И той ли…
	— Не. Той много искаше да го убие, но аз му казах, че е мое право да го сторя, защото Сали е моя снаха, и най-подир той се вразуми. Дойде с мене в Джоунсбъро, в случай че Уилкърсън пръв ми се нахвърли. Но не вярвам нашият смелчак Аш да загази заради това. Надявам се поне. Не ви ли се намира малко конфитюр за тая питка? И дали не можете да ми завиете малко храна за из път?
	— Ако не ми разкажеш всичко, ей сега ще почна да крещя.
	— Изчакай да си тръгна, пък тогава крещи колкото искаш. Ще ти разправя какво стана, докато Франк оседлае коня. Тоя проклетник… Уилкърсън де, сума поразии беше направил вече. Помниш какви ги забърка с вашите данъци. Но това е само едно от подлите му деяния. Най-лошото беше, че той мътеше главите на черните. Ако някой ми кажеше навремето, че ще дойде ден да намразя негрите, за нищо на света не бих му повярвал! Вдън земя да се продънят дано! Те се хващат на всичките приказки на ония мошеници и съвсем са забравили добрините, които сме им правили. Сега янките са намислили да разрешат на негрите да гласуват. А ние нямаме право на глас. Та в целия окръг едва ли се събират и шепа демократи, на които е позволено да гласуват, след като бяха изключени всички, сражавали се в конфедерационната армия. Ако наистина допуснат негрите да гласуват, това ще ни бъде краят. По дяволите, този щат си е наш! Той не принадлежи на янките! Бога ми, Скарлет, това не се търпи! И ние няма да търпим! Ще направим нещо, та дори да избухне нова война. Скоро ще имаме съдии негри, законодателна власт в лицето на негри — навсякъде ще плъзнат тия черни маймуни…
	— Моля те, бързо ми кажи! Какво стана после?
	— Я дай още едно залче от тая питка, преди да си я завила. И тъй, разчу се, че Уилкърсън доста се поувлякъл в проповедите си за равенство. Ами че той все туй им дрънка непрекъснато на черните глупаци. Разправял с всичката си наглост, че… че… — Тони почна безпомощно да заеква — че негрите имали правото… такова де, с белите жени.
	— О, Тони, не може да бъде!
	— Бога ми, тъй е! Хич не ми е чудно, че ти призлява. Но мътните да го вземат, Скарлет, ти сигурно си чувала вече за това. И тук, в Атланта, се говори същото.
	— Аз… аз нямах представа.
	— Е, то се знае, Франк е предпочел да ти го спести. И тъй, ние решихме да се отбием при Уилкърсън някоя нощ и да се оправим с него без много шум, ала преди да успеем да го сторим… Нали си спомняш оня младия негър Юстис, дето ни беше надзирател?
	— Да.
	— Днес цъфнал при черния вход откъм кухнята, додето Сали приготвяла вечерята и… какво й е казал — не знам. Както гледам, тъй и няма да узная. Но нещо й е казал, защото чух, че тя изпищя. Тогава нахълтах в кухнята и го заварих там, натряскан до козирката… Извини ме, Скарлет, просто ми се изплъзна от езика.
	— Продължавай.
	— Застрелях го и когато мама хукна да свестява Сали, аз се метнах на коня и препуснах към Джоунсбъро при Уилкърсън. Знаех, че той е виновен за всичко. Ако не беше той, на оня черен глупак никога нямаше да му хрумне подобно нещо. По пътя, като минавах край Тара, срещнах Ашли и той, разбира се, тръгна с мене. Искаше сам да свърши работата, за да отмъсти на Уилкърсън, дето постъпил тъй с Тара, ама аз казах: „Не!“ Сметнах, че правото на мене се пада, защото Сали е жена на убития ми брат, но все пак той през целия път спори и настоява. И когато стигнахме в града — какво мислиш, Скарлет, — та аз дори не си бях взел пистолета. Бях го оставил в конюшнята. Толкова бях побеснял, че съвсем го бях забравил…
	Той млъкна и загриза коравата питка, а Скарлет потрепера. Кръвожадната ярост на Фонтейнови имаше дълга история в окръга, преди още да бъде начената тази нова глава.
	— Та затова трябваше да го оправя с ножа. Намерих го в кръчмата. Загащихме го с Ашли в един ъгъл, накарахме останалите да се отдръпнат и му обясних защо ще го наръгам, преди да го сторя. Докато се усетя, всичко беше свършено вече — промълви Тони, завладян от спомена. — Осъзнах се чак когато Ашли ме заведе при коня и ми каза да дойда при вас. Бива си го Ашли в подобни моменти. Не изгубва ума и дума.
	Влезе Франк и подаде на Тони преметнатото през ръката му палто. Беше единственото му дебело палто, ала Скарлет не възрази. Пък и трябваше да стои настрана от цялата тази история, в която очевидно само мъжете имаха думата.
	— Но, Тони… у дома имат нужда от тебе. Сигурна съм, че ако се върнеш и обясниш…
	— Франк, ти си се оженил за глупачка — рече Тони ухилен, додето се мъчеше да нахлузи палтото. — Въобразява си, че янките възнаграждават хората, защитили жените от семейството си от посегателствата на негрите. Тъй и ще направят, ала с един съд, съставен от празни кратуни, и с едно здравичко въже. Дай една целувка, Скарлет. Франк няма да се сърди, а ние с тебе може би никога вече няма да се видим. Тексас е далече. Няма да посмея да пиша, затова нека домашните ми разберат, че поне дотук съм се добрал, без да ме пипнат.
	Тя се остави да я целуне, а после двамата мъже излязоха в проливния дъжд и спряха за момент, заприказвани на предната веранда. Внезапно се раздаде плясък на копита в локвите и Тони го нямаше вече. Тя открехна леко вратата и видя Франк да води към пристройката за каретата един тежко дишащ и препъващ се кон. Затвори вратата отново и седна с разтреперани колене.
	Сега знаеше какво означава преустройството, разбираше го тъй добре, както ако къщата бе обградена от наклякали голи диваци, преметнали по някой парцал около бедрата си. В съзнанието й нахлуха хиляди подробности, на които почти не беше обръщала внимание в последно време; разговори, които бе дочувала, но в които не се бе заслушвала; приказки между мъже, секнали по средата, когато тя бе влизала в стаята; дребни случки, на които не бе отдавала значение; безрезултатните предупреждения на Франк да не пътува до дъскорезницата само под немощната закрила на чичо Питър. Сега всички откъслеци се наместиха и оформиха пред очите й ужасяваща картина.
	На преден план бяха негрите, а зад тях — янките с насочени дула. Можеха да я убият, можеха да я изнасилят и най-вероятно всичко щеше да остане без последствия за виновните. Всеки, който отмъстеше за нея, щеше да бъде обесен от янките, без да му бъде разрешена привилегията на съд и безпристрастни съдебни заседатели. Офицерите янки, дето си нямаха никакво понятие от закон и още по-малко проявяваха интерес към обстоятелствата, при които е извършено дадено престъпление, можеха да инсценират какъвто си щат процес и да нахлузят въжето около шията на кой да е южняк.
	„Какво да сторим? — питаше се тя и кършеше ръце в пристъп на панически, безпомощен ужас. — Какво да сторим, когато имаме насреща си тия дяволи, готови да пратят на бесилката свястно момче като Тони само защото е убил един пиян негър и един гаден мошеник от новите парвенюта, за да защити честта на жена от семейството си?“
	„Няма да търпим това!“ — бе извикал Тони и беше напълно прав. То не се издържаше. Но какво можеха да направят, освен да търпят, след като бяха тъй безпомощни? Тя започна да трепери неудържимо и за пръв път през живота си успя да види хората и събитията, без да ги свързва със себе си, разбра ясно, че Скарлет О’Хара, уплашена и безпомощна, не е център на вселената. Съществуваха хиляди жени като нея из целия Юг, които също бяха уплашени и безпомощни. Съществуваха също тъй и хиляди мъже, които, след като бяха сложили оръжие при Апоматокс, бяха го грабнали отново, готови във всеки миг да рискуват главите си, за да защитят тези жени.
	Имаше нещо в лицето на Тони, което се отразяваше и в очите на Франк — израз, който тя често бе срещала напоследък и у други мъже в Атланта, ала не си бе направила труда да го разтълкува. Това бе израз, много различен от уморената безпомощност, изписана по лицата на мъжете, завръщащи се от войната след капитулацията. Тогава те не бяха се вълнували от нищо друго, освен че се прибират у дома си. А сега отново се вълнуваха, притъпеното им мъжество отново се възраждаше и пак се бе разгорял някогашният им дух. Вълненията им отново бяха оживели, за да се преобразят без остатък в една студена и безпощадна горчилка, преизпълваща сърцата им. И също като Тони те мислеха: „Това не може да се търпи!“
	Тя бе познала опасния нрав на мъжете от Юга, таящ се зад спокойните им учтиви гласове още в дните преди войната, както и отчаяната им дързост и непоколебимост в последните обречени битки. Ала в лицата на двамата мъже, вгледани един в друг над пламъка на свещта преди няколко мига, бе имало нещо по-различно, нещо, което я трогваше, но и плашеше в същото време — ярост, неподвластна на думи, решимост, незнаеща прегради.
	За първи път тя усети родство по дух с хората около себе си, почувства се слята с тях в страховете им, горчивината им, непоколебимостта им. Не, това нямаше да се търпи! Югът бе твърде прекрасен, за да го отстъпят без борба, твърде обичан, за да го потъпкват янките, готови в омразата си към южняците да ги смачкат в пепелта; безмерно скъпа бе родината, за да бъде просто тъй предадена на невежи негри, опиянени от алкохол и от новополучената свобода.
	Докато си мислеше за внезапното нахлуване на Тони и скоростното му заминаване, тя се почувства духовно сродена с него, защото си припомни старата история за баща й, който бил принуден бързо и потайно да напусне Ирландия след едно убийство, дето според него и семейството му не било никакво престъпление. В нейните жили кипеше буйната кръв на Джералд. Тя си спомни горещата вълна на радост, обляла я след убийството на мародера янки. У всички тях се бунтуваше същата яростна кръв и опасна готовност за насилие се таеше, едва прикривана под внимателните, любезни обноски. Всички те, всички мъже, които познаваше, дори и Ашли с неговия сънлив, унесен поглед и старият, притеснителен Франк имаха тази обща черта в природата си — способност да бъдат кръвожадни и безмилостни при нужда. Та даже и Рет, този безсъвестен негодник също беше убил един негър за това, че се държал „непочтително към дама“.
	Когато влезе Франк, разкашлян и мокър до кости, тя скочи от мястото си.
	— О, Франк, докога ще продължава това?
	— Докато янките все тъй ни мразят, захарчето ми.
	— Нищо ли не може да се направи?
	Франк уморено прокара ръка по мократа си брада.
	— Правим каквото можем.
	— Какво?
	— Защо да приказваме, преди да сме постигнали нещо? Може години да минат дотогава. А може би… може би Югът ще си остане завинаги в това положение.
	— О, не!
	— Захарче, ела да си легнеш. Сигурно си премръзнала. Цялата трепериш.
	— Кога ще свърши всичко?
	— Когато ние ще можем да гласуваме, захарче. Когато всеки от мъжете, сражавали се за Юга, ще има възможност да пусне бюлетина в урната с името на южняк — демократ.
	— Бюлетина? — викна тя в отчаяние. — Каква полза от бюлетини, като черните съвсем са се смахнали, а янките ги настройват срещу нас по тоя отвратителен начин?
	Франк се впусна в обяснения с присъщото си търпение, но идеята, че бюлетините могат да се окажат спасението от това тежко положение, беше сложна за нея. Мислеше си с облекчение, че Джонас Уилкърсън никога вече няма да представлява заплаха за Тара, мислеше си и за Тони.
	— О, горките Фонтейнови! — възкликна тя. — Само Алекс им остана, а в Мимоза има толкова работа. Защо Тони не беше по-разумен и не го… не го извърши през нощта, та да не узнаят кой го е сторил? Къде-къде повече щеше да помогне на семейството си, ако беше останал за пролетната оран, вместо да побегне в Тексас.
	Франк я прегърна през кръста. Обикновено в такива моменти беше нервен и напрегнат, като че очакваше тя да го отблъсне с досада, но тази вечер погледът му беше отправен надалеч и ръката му я притискаше уверено.
	— Сега има по-важни неща от оранта, захарче. Едно от тях е да вземем страха на негрите и да дадем урок на продажниците. Додето имаме прекрасни момчета като Тони, бих казал, че за Юга има надежда да се съвземе. Хайде да си лягаме.
	— Но, Франк…
	— Ако бъдем сплотени и не отстъпваме на янките нито на косъм, един ден ще победим. Не тревожи хубавата си главичка с подобни мисли, захарче. Остави мъжете да се грижат за това. Може би надеждите ни няма да се сбъднат по наше време, но все някога ще се сбъднат. На янките ще им дотегне да ни тормозят, когато се убедят, че няма да успеят да ни натикат в миша дупка, и тогава ще имаме един приличен свят, в който да живеем и да отглеждаме децата си.
	Скарлет си помисли за Уейд и за тайната си, която носеше от няколко дни. Не, тя не желаеше децата й да раснат в този хаос от омраза и несигурност, от горчивина и насилие, от бедност, несгоди и надвиснали отвсякъде опасности. Искаше нейните деца да не познаят никога всичко това. Стремеше се към сигурност, към един добре подреден свят, в който да може без страх да отправя поглед напред и да е уверена, че бъдещето на децата й е осигурено и че ги чака само нежност, топлина, хубави дрехи и богата храна.
	Франк си мислеше, че всичко това може да се постигне с гласуване. Гласуване ли? Та какво значение имаше правото на глас? Добрите хора в Юга бяха завинаги лишени от него. На света имаше само едно нещо, което представляваше сигурен заслон от всякакъв род бедствия, причинени от съдбата, и това бяха парите. Тя трескаво си повтаряше, че са им нужни пари, много пари, за да ги защитят от несгоди.
	И тогава рязко, без никакъв увод съобщи на съпруга си, че очаква дете.


	В продължение на цели седмици след бягството на Тони домът на леля Пити бе непрестанно претърсван от нови и нови малки отряди на янките. Те нахълтваха в къщата по всяко време на денонощието без никакво предупреждение. Плъзваха из стаите, задаваха въпроси, отваряха ниши, ровеха с щикове в големите плетени панери за дрехи, надничаха под леглата. Военните власти бяха дочули, че Тони получил съвет да иде в дома на мис Пити, и бяха уверени, че той се крие там или някъде наблизо.
	В резултат на това леля Пити изпадна в хроническо „слабостно състояние“, както се изразяваше чичо Питър, никога не знаеше кога в спалнята й ще нахълта някой офицер, придружен от цяла рота мъже. Нито Скарлет, нито Франк бяха споменавали за краткото посещение на Тони, тъй че старата дама и да би изпитала желание да разкрие нещо, не би могла. Тя бе съвършено откровена в развълнуваните си уверения, че е виждала Тони Фонтейн един-единствен път на Коледа през 1862 година.
	„Пък и бездруго — прибавяше тя задъхана в старанието си да се покаже услужлива всеки път, когато я разпитваха — тогава той бе възмутително нетрезвен.“
	Скарлет, на която й се гадеше и й прилошаваше в началните месеци на бременността, се мяташе ту в неистова омраза към мъжете в сини униформи, нахлули тъй грубо в личния й живот и току задигащи от дома й по някоя дреболия, стига да им се харесаше, ту в също тъй неистов ужас да не би Тони да причини гибелта на всички им. Затворите бяха пълни с хора, арестувани по много по-дребен повод. Тя знаеше, че ако докажеха и една йота от истината, щяха да тикнат зад решетките не само нея и Франк, но и невинната Пити.
	От известно време във Вашингтон усилено се разправяше, че е редно да се конфискува цялата „бунтовническа собственост“, за да бъде изплатен военният дълг на Съединените щати, и тази настойчива мълва непрекъснато държеше Скарлет в тревожно очакване. Сега, в допълнение към всичко това, Атланта гъмжеше от панически слухове, че ще бъдат конфискувани имотите на нарушителите на военния закон, и Скарлет трепереше от ужас да не би тя и Франк да изгубят не само свободата си, а и къщата, магазина и дъскорезницата също. А дори и да не конфискуваха собствеността им, все едно щеше да е пропиляна, защото, ако ги затвореха и двамата с Франк, нямаше кой да се грижи за предприятията им в тяхно отсъствие.
	Тя изпитваше ненавист към Тони, задето им бе навлякъл такава беда. Как бе могъл да постъпи тъй с приятели? И откъде-накъде Ашли ще им го изпрати у дома? Тя никога повече нямаше да помага на когото и да било, щом заради това трябваше да понесе янките да се нахвърлят върху нея като рояк стършели. Не, тя щеше да залости вратата си и нямаше да допусне никой, който търси тайно убежище. Освен Ашли, разбира се. Седмици след краткия престой на Тони в дома им тя се будеше от неспокойния си сън при всеки звук, долетял от улицата, уплашена да не би Ашли да е тръгнал да бяга към Тексас, обречен на изгнание заради помощта, която е оказал на Тони. Тя не знаеше какво е положението с него, защото не смееха да пишат до Тара относно среднощното отбиване на Тони. Писмата им можеха да бъдат заловени от янките и да навлекат неприятности и в плантацията. Ала когато изтекоха няколко седмици и не се чуха лоши вести, разбраха, че Ашли по някакъв начин се е измъкнал чист от цялата история. Най-после янките оставиха на мира и тях.
	Ала дори това облекчаващо обстоятелство не освободи Скарлет от състоянието на безумна уплаха, започнало с тропането на Тони по вратата им, уплаха, която надвишаваше и ужаса й от падащите по време на обсадата снаряди, и паниката й от войниците на Шърман, изживяна през последните дни на войната. Като че появата на Тони в онази бурна дъждовна вечер бе смъкнала от очите й очилата на блаженото неведение и я бе принудила да види цялата несигурност на съществуването си.
	През тази студена пролет на 1866 година Скарлет си даде ясна сметка за онова, което очакваше нея и целия Юг. Можеше да си гради всякакви планове и да си прави каквито ще сметки, да се труди по-упорито, отколкото робите им навремето, да преодолее всички изпречили се препятствия, със силата на волята си да разрешава проблеми, за каквито предишният й живот не я бе подготвил, и все пак при целия този труд, жертви и практически способности малката й собственост, заплатена на тъй висока цена, можеше всеки момент да й бъде отнета. И ако това се случеше, тя нямаше никакви законни права да претендира за възвръщането й освен пред същите онези съдилища, съставени от празни кратуни, за които Тони бе говорил с такава жлъч, онези военни съдилища, чиято дейност беше истински произвол. Янките бяха повалили Юга и смятаха да го държат и занапред в това положение. Югът бе сякаш проснат на земята от гигантски злонамерен юмрук и онези, които бяха управлявали преди, се оказаха по-безпомощни дори от някогашните си роби.
	Цяла Джорджия беше пълна с войски, а гарнизонът в Атланта надвишаваше по големина полагаемия се за града. Комендантите на войските на янките в различните градове имаха неограничена власт, дори властта да разполагат с живота на гражданското население и не пропускаха да се възползват от нея. Можеха да пъхат хората в затвора и го правеха по най-нищожен повод или дори без повод, да заграбят имуществото им, да ги бесят. Можеха да тормозят и измъчват народа и действително го вършеха чрез издаване на противоречиви разпоредби относно ръководството на частните предприятия, относно надниците, които трябваше да бъдат заплащани на прислугата, относно онова, което можеше да се говори на обществени места, в частен кръг или да се публикува във вестниците. Те определяха как, кога и къде гражданите да изхвърлят боклука си, кои песни могат да пеят дъщерите и съпругите на бившите конфедерати, тъй че да се пеят вече „Дикси“ и „Флагът Бони Блу“, се считаше за престъпление, едва ли не равностойно на измяна. По тяхно нареждане никой не можеше да получава писма по пощата, без да е положил Желязната клетва*, а в някои случаи дори беше отказвано да се издава брачно свидетелство на двойки, които не желаеха да произнесат омразната клетва.
	[* Така се е наричала клетвата за вярност към Съединените щати — б.пр.]
	Цензурата на вестниците бе тъй строга, че бе невъзможно да се вдигне протест срещу несправедливостите и беззаконията на военните, а поединичните роптания бяха задушавани със затворнически присъди. Затворите вече бяха пълни с видни граждани и те гниеха там без никаква надежда за скорошен процес. На практика бяха отменени процесите със съдебни заседатели и законът за хабеас корпус*. Гражданските съдилища все още съществуваха, колкото за показ, ала действаха по благоволението на военните, които бяха в правото да се намесват в издаваните присъди и го използваха, тъй че гражданите, имали нещастието да бъдат арестувани, зависеха в действителност от милостта на военните власти. А броят на арестуваните беше голям. Само подозрение за размирни изявления против правителството, за участие в ку-клукс-клан или оплакване от негър, че някой бял се е държал надменно с него, бяха достатъчни, за да иде човек зад решетките. Не бяха необходими никакви доказателства и улики. Единственото условие беше да има обвинение. А благодарение на подстрекателствата от страна на Бюрото на новоосвободените винаги се намираха негри, пълни с желание да отправят обвинения.
	[* Т.е. за неприкосновеност на личността — б.пр.]
	На негрите все още не бе дадено право на глас, ала Северът беше категоричен, че те трябва да гласуват, и не по-малко категоричен, че гласуването им следва да бъде благоприятно за собствените му интереси. При тази възможност на негрите бяха сваляни звезди от небето. Войниците янки ги подкрепяха във всичко и най-сигурният начин бял човек да си навлече беля беше да направи оплакване срещу негър, било то и най-дребното.
	Бившите роби сега бяха стълбове на съзиданието и с помощта на янките дори най-изпадналите и невежи измежду тях бяха издигнати на върха на обществената йерархия. Към негрите от домашната прислуга — най-издигнатата каста измежду робите, се отнасяха не по-добре, отколкото към белите им господари. Хиляди слуги останаха при бившите си собственици и се занимаваха с черна работа, която преди бе под достойнството им. Не бяха малко и полските работници, които отказаха да се разделят със стопаните си, но все пак именно от тях произлизаше основната маса „освободени черньовци“.
	В дните на робството тези нископоставени негри бяха презирани от домашната прислуга и от работниците в двора на имението като същества от нисша порода. Точно както бе постъпвала и Елен, господарките на плантациите в целия Юг бяха давали малките негърчета на обучение за различни занятия, при което най-добрите бяха подбирани за длъжности с най-голяма отговорност. В полето отиваха онези, които не можеха или не желаеха да се учат. Именно тези хора, стояли някога на най-ниското стъпало сред негрите, бяха сега сред най-привилегированите в Юга.
	Подпомагани от безскрупулните авантюристи, които управляваха бюрата на новоосвободените и подтиквани от северняците с тяхната жарка злоба към Юга, стигаща едва ли не до религиозен фанатизъм, някогашните полски работници внезапно откриха, че могат да си позволяват всичко. И тогава започнаха да се държат така, както и следваше да се очаква.
	За чест на негрите, та дори и на най-невежите и глупавите, можеше да се отбележи, че малцина бяха водени в действията си от зъл умисъл. Ала като цяло те имаха манталитета на деца, лесно можеха да бъдат подвеждани и по силата на дългогодишния навик изпълняваха заповеди с готовност. В миналото бяха заповядвали техните бели господари. Сега съществуваха нови властници, управляващи бюрата на новоосвободените — плячкаджиите, нахлули от Севера, и техните заповеди бяха: „Вие с нищо не сте по-лоши от белите хора. Щом ви дадем правото да гласувате, ще пуснете бюлетините си за републиканците и ще получите собствеността на белите. Смятайте, че вече е ваша. Стига да поискате, можете да я имате!“
	Негрите бяха замаяни от тези приказни обещания и в представите им свободата се отъждестви с един безкраен празник на пиршества и безделие. Негрите от провинцията нахлуха в големите градове, като изоставиха обширните земеделски райони без работна ръка. Атланта бе претъпкана от тях и още стотици продължаваха да прииждат — бездейни и опасни в резултат на новите идеи, втълпявани в главите им. Живееха наблъскани в нехигиенични бараки и сред тях избухнаха епидемии от дребна шарка, тифус и туберкулоза. Привикнали господарките им да се грижат за тях при болест, те нямаха понятие как да лекуват себе си или близките си. Не бяха приучени да полагат грижи за безпомощните старци и малките деца. А Бюрото на новоосвободените беше твърде обсебено от политическите си интереси, за да поеме опеката над тях, както някога правеха собствениците на плантации.
	Изоставени на произвола, негърски дечица тичаха като подплашени животинчета из града, додето някой бял, съжалил се над тях, не ги прибереше в кухнята си. Възрастни негри от провинцията, напуснати от децата си, объркани и обзети от паника в непривичното градско гъмжило, седяха по бордюрите на тротоара и издигаха глас към минаващите дами: „Господарке, моля ви, хей, мисис! Земете и напишете на стария ми господар от окръга Файет, че съм ей туканка на`. Той ще дойде да си ме прибере мене, стареца. Божкее, наситих й се на таз свобода!“
	Бюрото на новоосвободените, залято от потока негри, изсипал се към него, започна да осъзнава грешката си и се опита да ги отпраща при предишните им собственици. Уверяваше ги, че ако се върнат, вече ще бъдат свободни работници, защитавани от писмени договори, определящи дневното им заплащане. Старите негри с радост се връщаха в плантациите и още повече утежняваха бремето на обеднелите мизерстващи плантатори, ала младите оставаха в Атланта. Те не работеха, нито имаха намерение да се захващат с нещо.
	За пръв път в живота си негрите получиха достъп до уискито. През дните на робството никога не бяха го вкусвали освен по Коледа, когато на всекиго поднасяха по един „напръстник“ заедно с подаръка. Сега бяха разпалвани не само от агитаторите в Бюрото, а и от непривичния за тях алкохол, тъй че хулиганските прояви бяха неизбежни. Под угроза се намираха както имуществото, тъй и животът на някогашните богаташи и белите южняци живееха в постоянен страх. Пияни им отправяха оскърбления на улицата, нощем подпалваха къщите и хамбарите им, посред бял ден бяха задигани коне, добитък и пилета. Накратко, престъпността се ширеше, ала малцина от нарушителите на реда биваха изправяни пред съда.
	Но всички тези прояви бяха дреболия в сравнение с опасността, заплашваща белите жени, много от които войната беше лишила от мъжка закрила и които живееха сами в отдалечени от селищата места и край пусти пътища. Именно проявите на насилие срещу жените и вечният страх на южняците за съпругите и дъщерите им доведоха до създаването на ку-клукс-клан. В пресата на Севера се поде страшен вой срещу тази тайна организация, действаща нощем. Северът настояваше да бъдат изловени и обесени всичките й членове, защото саморазправата бе грубо нарушение на закона.
	В страната се разиграваше поразително зрелище — половината от населението с щикове се опитваше да принуди другата половина да признае равноправието на негрите. На тях щеше да бъде позволено гласуването, а на повечето от бившите им господари то бе забранено. Югът трябваше да бъде държан на колене и един от начините да се постигне това бе лишаването на белите от избирателни права. Повечето от хората, които се бяха сражавали за Конфедерацията, бяха заемали някакъв пост по време на съществуването й или бяха й оказвали помощ и съчувствали на каузата й, сега нямаха право да гласуват или възможност да избират държавни чиновници и попадаха изцяло под властта на враждебно настроените пришълци. Доста мъже, размислили трезво над думите на генерал Лий, бяха готови да положат клетва за вярност, да станат пълноправни граждани и да забравят миналото. Ала на тях не беше позволено да го сторят. Други, на които бе разрешено да положат клетва, с бурно възмущение отказаха да се закълнат във вярност на едно правителство, което умишлено ги подлагаше на жестокости и унижения.
	Скарлет непрекъснато чуваше да се повтаря едно и също, додето накрая й идеше да закрещи, когато някой кажеше: „Ако се бяха държали като почтени хора, бих положил дяволската им клетва още след капитулацията. Могат да ме върнат обратно в Съюза, но Бога ми, няма да ме направят свой съмишленик!“
	През тези напрегнати дни и нощи Скарлет бе разкъсвана от страхове. Присъствието на пуснатите на воля негри и войниците янки глождеше съзнанието й, ужасът от конфискация не я напускаше дори в съня й и тя се боеше, че занапред я очакват още по-големи премеждия. Потисната от собствената си безпомощност, от тази на приятелите си и на целия Юг, съвсем естествено бе през тези дни в паметта й често да изникват думите, изречени тъй страстно от Тони Фонтейн: „За Бога, Скарлет, това не може да се търпи! И ние няма да търпим!“


	Въпреки войната, пожара и периода на преустройство Атланта се радваше на разцвет. В много отношения тя напомняше динамичния млад град от дните на Конфедерацията. Единствената беда бе, че други бяха униформите на войниците, изпълващи улиците, други хора държаха парите и негрите живееха в нехайно безделие, докато някогашните им господари се бореха с оскъдицата и гладуваха.
	Под повърхността на живота в града се таяха горест и страх, но външният облик носеше всички белези на икономически разцвет — един изправил се неимоверно бързо от руините кипящ и оживен град. Изглежда, независимо от обстоятелствата тази трескавост бе неотменно качество на Атланта. Савана, Чарлстън, Огъста, Ричмънд и Ню Орлиънс никога не биха се раздвижили тъй енергично. Напористата предприемчивост бе признак на лошо възпитание — типична за янките. Ала през този период в Атланта имаше по-малко префинена изисканост и повече северняшка безогледност откогато и да било преди или след това. С всички тези „пришълци“, стекли се отвсякъде, улиците бяха вечно задръстени и шумни. Лъскавите нови карети на съпругите на офицерите янки и новобогаташите „торбаланковци“ надменно хвърляха пръски кал върху разнебитените кабриолети на гражданите кореняци, а сред запазените стари къщи на отдавнашните жители се издигаха помпозните нови домове на непознати заможни люде.
	Войната окончателно бе затвърдила значимостта на Атланта в делата на Юга и невзрачният дотогава градец сега бе известен надлъж и шир. Железопътните линии, за които Шърман се бе борил едно цяло лято и бе пожертвал хиляди свои войници, отново раздвижиха живота в това населено място, родено именно благодарение на тях. Атланта пак се превърна в делово средище на един обширен район, каквото бе представлявала преди разрушението си, и в нея се стичаха като непресекващ поток нови жители — както желани, тъй и нежелани.
	Нахлулите „торбаланковци“ бяха превърнали Атланта в свой щаб и изтласкваха с лакти по улиците представители на най-стари фамилии в Юга, които също бяха скорошни пришълци. В Атланта се бяха преместили цели семейства от околностите, пък и от по-далеч поради това, че именията им бяха опожарени от Шърман при последния му поход или пък защото не можеха вече да се прехранват без робите, обработващи памуковите полета. Всеки ден от Тенеси, от Северна и Южна Каролина пристигаха нови заселници, защото там юмрукът на преустройството се бе стоварил върху населението с още по-голяма сила, отколкото в Джорджия. Много ирландци и германци, служили като наемници в армията на Съюза, след уволнението си се бяха установили тук. Съпругите и семействата на янките от градския гарнизон, хранили неудържимо любопитство към Юга през четирите години на войната, също имаха дял в увеличаването на населението. Прииждаха авантюристи от всякакъв род с надежда да забогатеят, а негрите продължаваха да се стичат от плантациите със стотици.
	Градът буквално гъмжеше, отворен за всякакви люде, все едно бе новосъздадено погранично селище, без да полага никакви опити да прикрива пороците и греховете си. Неусетно изникваха все нови кръчми — по две, а понякога и по три в квартал — и щом се стъмнеше, улиците се изпълваха с пияни мъже, черни и бели, залитащи по тротоарите. Главорези, джебчии и проститутки се спотайваха из неосветените пресечки и в сенките на дърветата. Игралните домове работеха непрестанно и не минаваше нощ без сбиване, което обикновено завършваше със стрелба или намушкване с нож. Почтените граждани бяха скандализирани от обстоятелството, че броят на публичните домове е нараснал неимоверно и е дори по-голям, отколкото през войната. По цели нощи иззад спуснати щори се разнасяха протяжни звуци от пиано, гръмогласни песни и смях, прекъсвани на моменти от изстрели и писъци. Обитателките на тези домове бяха още по-дръзки от проститутките по време на войната — те нагло седяха по прозорците и подвикваха на минувачите. В неделните следобеди красивите закрити карети на собственичките на публични домове се движеха по главните улици, препълнени с момичета в най-прекрасни тоалети, излезли да подишат въздух иззад спуснатите копринени перденца.
	Бел Уотлинг беше най-прочута измежду съдържателките на подобни заведения. Беше открила свой дом, помещаващ се в голяма двуетажна сграда, в съседство с която околните къщи изглеждаха като жалки дупки. На долния етаж имаше обширен бар, изискано украсен с маслени картини, в който всяка вечер свиреше негърски оркестър. Носеше се мълва, че горният етаж бил обзаведен с разкошни мебели, тапицирани с плюш, завеси от плътна дантела и вносни огледала с позлатени рамки. Десетте млади дами, с които разполагаше заведението, бяха приятни, макар и прекалено изписани, и поведението им бе по-въздържано, отколкото на момичетата от другите домове. Ако не друго, то поне полицията рядко биваше принудена да въдворява ред при Бел.
	Този дом бе прицел на потайните шушукания на солидните госпожи в Атланта, а свещениците проповядваха срещу него с недомлъвки и през зъби го заклеймяваха като помийна яма на порока. Всички знаеха, че жена като Бел не би могла сама да спечели парите за такова луксозно заведение. Изглежда, някой я поддържаше, при това този някой явно бе богаташ. И след като Рет Бътлър никога не се бе постарал от благоприличие да прикрие връзките си с нея, близко до ума беше, че той именно я поддържа. Всичко у външността на Бел свидетелстваше за благополучие, щом се появеше из града в закритата си карета, карана от един нахален мелез между жълта и черна раса. Когато по улицата се зададеше тази карета с двете си красиви прозорчета, издадени настрани, всички момченца, успели да се отскубнат от майките си, хукваха да я гледат и възбудено си шепнеха: „Тя е! Бел е туй! Познах я по червената коса!“
	Притиснали пострадалите от снаряди къщи, изкърпени с парчета стари греди и почернели от пушека тухли, се издигаха разкошните нови жилища на „торбаланковците“ и спекулантите — с мансарди, с островърхи и закръглени кулички, с цветни стъкла на прозорците, с обширни поляни отпред. Всяка нощ от прозорците на тези богаташки домове струеше обилната светлина на множество газени лампи, разнасяха се звуци на музика и тропот от танци. Жени в пъстроцветни копринени тоалети се разхождаха по дългите веранди, придружавани от мъже във вечерно облекло. С пукот изхвръкваха тапи от шампанско и върху скъпи покривки, украсени с дантела, се сервираха вечери от по седем блюда. Поднасяха се в изобилие шунка, полята с винен сос, пълнени патици, пастет от гъши дроб и редки плодове.
	А зад вратите на разнебитените стари домове се бяха настанили гладът и мизерията. Гледката беше дваж по-горчива заради смелото и изискано достойнство, с което бяха понасяни те, дваж по-болезнена заради привидното безразличие към материалните блага. Доктор Мийд би могъл да разказва надълго и нашироко за тягостните си впечатления от състоянието на семейства, принудени да се преместят от някогашните си разкошни домове в пансиони, а от пансионите — в мрачни стаички из затънтените квартали. Твърде много пациентки имаше той, които страдаха от „слабо сърце“ и „отпадналост“. Той знаеше, а и за тях не бе тайна, че му е известна истинската причина — бяха на ръба на гладната смърт. Той би могъл да разкаже как туберкулозата и пелаграта обхващат цели семейства, и то от най-добрите и стари родове в Атланта, додето такива болести преди се срещаха само сред белите бедняци. Имаше бебета с тънки рахитични крачка и майки, които не можеха да кърмят. Някога старият лекар бе поемал с радост и благодарствени молитви всяко новородено. Сега вече бе престанал да гледа на живота като на благословен дар. Прекалено суров беше този свят за мъничките и много от тях умираха още преда да са навършили година.
	От големите нови къщи се лееше обилна светлина, там имаше скъпи вина, цигулки и танци, брокат и фино сукно, а само зад ъгъла хора гинеха от студ и недояждане. Наглост и бездушие определяха поведението на победителите, горчива омраза и мълчаливо достойнство се излъчваха от победените.


>>	Глава XXXVIII

	Всичко това ставаше пред очите на Скарлет, тя го изживяваше ежедневно, лягаше си вечер с тези мисли и с вечния ужас пред неизвестните бъдещи злощастия. Съзнаваше, че двамата с Франк вече фигурират в черните списъци на янките заради Тони и че всеки миг на главите им току-виж се стоварила беда. Ала точно сега тя не можеше да си позволи да бъде изтласкана там, откъдето бе тръгнала — не и сега, когато очакваше дете, предприятието й тъкмо бе започнало да дава печалби, а Тара разчиташе изцяло на нея за средства до следващата реколта от памук през есента. Ах, ами ако изгуби всичко! Ако трябва да започне пак отначало битката си срещу този безумен свят със своите слаби, несъвършени оръжия! Пак ли да разчита на алените си устни и зелените си очи и да задейства острия си, но незадълбочен ум срещу янките и всичко, което те представляваха? Съсипана от страхове, тя чувстваше, че по-скоро би се самоубила, отколкото да се мъчи да постави ново начало.
	Сред развалините и хаоса през тази пролет на 1866 година тя бе съсредоточила цялата си енергия в една-единствена цел — да извлича максимални печалби от дъскорезницата. Капитали в Атланта не липсваха. Всеобщият наплив да се строи и възстановява й даваше възможността, от която се нуждаеше, и тя бе уверена, че ще съумее да спечели добри пари, стига само да избегне затвора. И все пак, не спираше да си повтаря тя, трябва да се държи непринудено и предпазливо, да приема оскърбленията с кротост, да отстъпва пред несправедливостите, да се пази да не обиди някого, бил той черен или бял, който може да й навреди. Тя мразеше повече от всичко на света наглите освободени негри и цяла настръхваше от ярост, щом чуеше зад гърба си оскърбителните им подмятания и пронизителния смях. Ала никога не им отправяше поглед, в който да личи и капка презрение. Мразеше „торбаланковците“ и южняшките парвенюта, които богатееха лесно, додето тя се бореше с всички сили, но не изтърваваше нито дума, с която да ги заклейми. Едва ли някой в Атланта изпитваше по-силно отвращение към янките от нея, защото само при вида на синя униформа бликналият гняв й причиняваше почти физическо страдание, но дори в тесен семеен кръг не си позволяваше да говори срещу тях.
	„Няма да приказвам наляво и надясно като някоя глупачка“ — мрачно си казваше тя. Нека другите си късат сърцата от мъка по отминалите дни и близките, които няма да се върнат никога. Нека другите се топят от безсилна ярост заради господството на янките и изгубеното право на глас. Нека другите отиват зад решетките, задето са изказвали откровено мислите си, и да ги бесят за участие в ку-клукс-клан. (О, колко страшно беше това название — то плашеше Скарлет не по-малко, отколкото самите негри.) Нека другите жени се гордеят, че мъжете им принадлежат към тази организация. Франк, слава Богу, — изобщо не беше замесен! Нека други се горещят, да вдигат пара и да кроят планове за неща, които не могат да бъдат променени. Какво значение имаше миналото в сравнение с напрегнатото настояще и несигурното бъдеше? Какво значение имаше избирателното право, когато съществуваха реални проблеми като осигуряване на насъщния, на покрив над главата и спасяване от затвора? Ах, Господи, дано поне до месец юни не й се стовари някоя беля на главата!
	Само до юни! Скарлет знаеше, че тогава вече ще бъде принудена да се затвори в къщата на леля Пити и да живее там, напълно откъсната от света, докато се роди бебето. Хората вече я одумваха, задето се появява на обществени места в подобно състояние. Нито една истинска дама не се показваше пред хора по време на бременността си. Франк и Пити я умоляваха да не поставя себе си, а същевременно и тях, в неудобно положение и тя им беше обещала през юни да напусне работа.
	Само до юни! Дотогава дъскорезницата щеше да се закрепи, за да може тя да я напусне временно. До юни щеше да спечели известна сума пари, които да й осигурят поне малка закрила срещу евентуално нещастие. Толкова много неща за вършене имаше и толкова малко време! Щеше й се денонощието да има още часове и броеше минутките в трескавите си усилия да спечели пари, още пари и пак пари.
	Благодарение на това, че непрекъснато ръчкаше с остен плахия Франк, печалбите от магазина се бяха увеличили и той дори бе успял да събере някои стари суми от длъжниците си. Ала надеждите й бяха най-вече в дъскорезницата. През тези дни Атланта бе като гигантско растение, първоначално орязано до корен, но сега възправящо се отново с още по-яко стъбло, с по-гъсти листа и с по-многобройни разклонения. Търсенето на строителни материали многократно надминаваше доставянето. Цените на дървения материал, тухлите и камъка се покачваха и Скарлет не допускаше дъскорезницата да спира работа от зори до мрак.
	Не минаваше ден тя да не иде в предприятието си, а там пъхаше носа си къде ли не и правеше всичко възможно да контролира кражбите, които бе сигурна, че се вършат. Ала повечето време обикаляше из града, за да навестява един след друг строители, предприемачи и дърводелци и дори ходеше при непознати, за които бе дочула, че се канят да строят, та да ги предумва да обещаят, че от нея и само от нея ще купят материал.
	Скоро хората свикнаха да я виждат из улиците на Атланта, седнала в кабриолета до стария черен кочияш, от чийто вид лъхаше честолюбие и неодобрение. Обикновено бе загърната с одеяло, със скръстени в скута малки ръце в ръкавици. Леля Пити й бе направила много хубава зелена пелерина, която скриваше фигурата й, и плоска зелена шапчица в тон с цвета на очите й и тя винаги носеше това подчертаващо достойнствата й облекло по време на деловите си посещения. Лекият руж по страните й и едва доловимият дъх на парфюм я правеха наистина очарователна, додето не слезеше от кабриолета и не се видеше наедрялото й тяло. Ала рядко възникваше такава необходимост, защото бе достатъчно тя да се усмихне и да направи знак и мъжете тръгваха към кабриолета й, а често дори седяха гологлави под дъжда, за да обсъждат делови въпроси с нея.
	Тя не беше единствената, която си даваше сметка какви големи възможности за печалби се откриват пред търговците на дървен материал, ала не се боеше от конкурентите си. Съзнаваше, че не пада по-долу от когото и да било от тях, и нескрито се гордееше с това. Беше достойна дъщеря на Джералд и наследеният от него търговски нюх бе изострен от подгонилата я нужда.
	Отначало останалите търговци я посрещнаха с насмешка. Самата идея, че жена може да се занимава със сделки, предизвика добродушния им, но презрителен смях. Ала сега вече никой не се смееше. Само ругаеха наум, когато минеше край тях с кабриолета си. Обстоятелството, че е жена, често работеше в нейна полза, защото, когато й се удадеше случай, можеше да разтопи сърцето на човек с безпомощния си, зовящ за подкрепа вид. Умееше безмълвно да създава за себе си впечатление, че е храбра, но в същото време свита жена, поставена принудително от безмилостните условия в ненавистна й ситуация, безпомощна и крехка дамичка, която вероятно би загинала от глад, ако клиентите не купеха от нея дървен материал. Ала когато изисканите женствени обноски не постигнеха желания резултат, тя можеше да бъде хладно делова и без колебание подбиваше цената на конкурентите си, готова да понесе известна загуба, ако това й помагаше да привлече нов клиент. Не се свенеше да продава долнокачествен материал на цената на първо качество, стига да беше уверена, че няма да я усетят, и никакви скрупули не я въздържаха да оплюва останалите търговци на дървен материал. Умееше твърде сполучливо да демонстрира неохота, задето й се налага да разкрие неприятната истина, въздишаше тежко и споделяше с евентуални бъдещи клиенти, че дървеният материал на конкурентите й е невероятно скъп, че е прогнил и пълен с чворове, с две думи — за нищо не става.
	Първия път, когато изтърси всички тези лъжи, Скарлет се почувства смутена и гузна — смутена, задето лъжата дойде на устата й тъй лесно и естествено, и гузна, защото в съзнанието й проблесна мисълта: „Какво би казала мама?“
	Нямаше никакво съмнение какво би казала Елен на една дъщеря, която сипе клевети и се захваща със съмнителни дела. Щеше да бъде поразена и неспособна да го повярва, щеше да й говори с мек тон, който жегва повече от грубостта, щеше да й приказва за чест и почтеност, за искреност и чувство на дълг към ближния. В миг Скарлет се сви болезнено, защото си представи изражението на майчиното си лице. Но после образът избледня и бе заличен от бликналите в сърцето й смесени чувства на суровост, безскрупулност и алчност, зародили се през онези гладни дни в Тара и затвърдени в резултат на пълната липса на сигурност в настоящия момент. И тъй, тя отмина този крайъгълен камък, както бе отминавала и други преди него — с въздишка, че не е такава, каквато Елен би искала да я види, с небрежно свиване на рамене и с познатото си оправдание, което й придаваше неповторим чар: „Друг път ще му мисля.“
	Ала тя никога повече не помисли за Елен във връзка с деловите си занимания и никога не се разкая за средствата, които имаше навика да прилага, за да измъкне клиенти изпод носа на останалите търговци на дървен материал. Знаеше, че е в пълна безопасност, колкото и много лъжи да разпространява срещу тях. Прословутото южняшко кавалерство я закриляше. Една южнячка можеше да лъже по адрес на мъж, ала добре възпитаният южняк не само не биваше да стори същото спрямо дама, но и в никакъв случай не можеше да я нарече лъжкиня. На другите собственици на дъскорезници не им оставаше нищо, освен да кипят вътрешно и да твърдят разпалено в семеен кръг, че от все сърце биха искали мисис Кенеди да е мъж поне за пет минутки.
	Един беден собственик на дъскорезница край шосето Дикейтър се опита да се бори срещу Скарлет с нейните оръжия, като я нарече клеветница и измамница. Ала с това по-скоро си навреди, отколкото да си помогне, защото всички бяха възмутени, че един бедняк си позволява да говори по скандален начин за дама от добро семейство, при все че тази дама не се държеше с подобаваща женственост. Скарлет прие упреците с мълчаливо достойнство, ала като изчака известно време, насочи цялото си внимание към човека и клиентите му. Тя започна безмилостно да подбива цените му и да доставя дървен материал от най-добро качество, макар сърцето да я болеше, само и само да докаже своята безупречна правота, и тъй причини фалита му. А после, за ужас на Франк, победоносно закупи дъскорезницата му на цена, определена от нея самата.
	След като новото предприятие бе вече нейна собственост, възникна задачата да бъде намерен доверен човек за управител. Не искаше пак да попадне на някой като Джонсън. Знаеше, че колкото и да си отваря очите, той продължава да продава дървен материал зад гърба й, но беше уверена, че лесно ще открие подходящ човек. Та нали всички бяха бедни като църковни мишки и улиците гъмжаха от изпаднали безработни мъже, някои от които навремето богаташи. Не минаваше ден Франк да не услужи с пари на гладен бивш войник или Пити и готвачката да не увият храна за някой измършавял просяк.
	Ала Скарлет по някаква причина, непонятна и за нея самата, не искаше да назначи такъв човек. „Не ми трябват хора, които цяла година не са могли да си намерят работа — мислеше си тя. — Щом досега не са успели да се приспособят към обстановката, не са подходящи за мене. Пък и на вид са тъй съмнителни и отритнати. На мене не ми трябват отритнати. Нужен ми е способен и енергичен човек като Рене или Томи Уелбърн, или Келс Уайтинг, или някой от братята Симънс, или… изобщо човек от тяхната порода. У тях го няма този израз на безразличие към всичко, какъвто се четеше по лицата на войниците веднага след капитулацията. Напротив, у тях личи жив интерес към много неща от живота.“
	Ала за нейна изненада братята Симънс, които се бяха заловили с пещ за печене на тухли, и Келс Уайтинг, подхванал търговия с някакво мазило, приготвяно в кухнята на майка му и гарантиращо според рекламата изправянето и на най-ситно накъдрената негърска коса след шест намазвания, се усмихнаха любезно, поблагодариха и отказаха. Същото се случи и с десетината други, на които направи предложение. В отчаянието си тя повиши предлаганата заплата, но отново получи отказ. Един от племенниците на мисис Мериуедър имаше нахалството да заяви, че макар и карането на каруца да не е най-любимото му занимание, предпочита да се вози на собствената си кола, отколкото на тази на Скарлет.
	Един следобед Скарлет спря кабриолета си край фургона за сладкиши на Рене Пикар и извика за поздрав на Рене и на сакатия Томи Уелбърн, който се бе възползвал от колата на приятеля си, за да се прибере у дома си.
	— Я кажи, Рене, защо не дойдеш да работиш за мене? Управител на дъскорезница е къде-къде по-високопоставено занятие от разнасянето на сладкиши. По моему би трябвало да се срамуваш.
	— Отдавна вече съм загубил чувство за срам — ухили се Рене. — За какво ми е да съм високопоставен? През целия си живот съм бил такъв, додето войната не ме освободи, също както черните. Никога повече няма да бъда достойна и почитана личност — та това е досадно! Искам да съм волна птичка. Харесвам си моя фургон за сладкиши. И мулето си харесвам. Ако знаеш колко ми допадат милите янки, които тъй любезно купуват сладкишите на мадам тъща ми. Не, Скарлет, аз трябва да стана Тортения крал. Тъй ми е писано. Ще следвам своята звезда като Наполеон. — И той размаха театрално камшика си.
	— Но за тебе, с твоя произход и възпитание, съвсем не е подходящо занятие да продаваш сладкиши, както и за Томи да се занимава с шайка диви ирландски зидари. Работата, която аз предлагам, е много по…
	— Та значи за тебе, с твоя произход и възпитание, е подходящо да ръководиш дъскорезница? — подхвърли Томи с лека усмивка. — Представям си я малката Скарлет, сгушена до майка си, да повтаря с фъфлене заучения урок: „Никога не продавай доброкачествен материал, ако и за лошия можеш да получиш изгодна печалба.“
	При тези думи Рене прихна, в малките му маймунски очички заиграха весели пламъчета и той тупна приведения гръб на Томи.
	— Не бъдете нахални — студено отвърна Скарлет, защото забележката на Томи съвсем не й се стори забавна. — Разбира се, че възпитанието ми няма нищо общо с ръководенето на дъскорезници.
	— Не исках да се покажа нахален. Просто ти казах, че независимо от произхода и възпитанието си ти ръководиш дъскорезница. И то майсторски. Доколкото схващам, никой от нас не е възнамерявал да върши това, с което се занимава сега, но вярвам, че все ще се оправим някак. Нещастни са онези хора и онази нация, които седят и ронят сълзи, защото животът не отговаря точно на техните очаквания. Защо не си намериш някой предприемчив „торбаланковец“ да работи за тебе, Скарлет? Господ е свидетел, че горите гъмжат от такива.
	— Не искам „торбаланковец“. Те са крадливо племе — задигат всичко, което не па`ри и не е приковано с гвоздеи. Ако бяха кадърни за нещо, щяха да си седят у дома, а не да идват тук, за да глозгат кокалите ни. Нужен ми е свестен човек от добро семейство, който да е находчив, честен, енергичен и…
	— Няма що, не искаш много. Ще ти кажа, че няма да го получиш за заплатата, която предлагаш. Всички мъже, отговарящи на това описание, вече са се хванали на някаква работа, като се изключат онези с тежки недъзи. Може да са и деветата дупка на кавала, но все пак се занимават с нещо. И да не е кой знае какво, поне са самостоятелни, което е за предпочитане пред това да работиш за жена.
	— Не бих казала, че мъжете блестят от ум, особено когато се озоват на дъното.
	— Може би е тъй, затова пък гордост не им липсва — леко я сряза Томи.
	— Гордост! Да, гордостта е нещо ужасно вкусно, особено когато коричката е разпукана и покрита с глазура — язвително отвърна Скарлет.
	Двамата мъже се разсмяха малко насила и, както се стори на Скарлет, обединени от мъжка солидарност в неодобрението си спрямо нея. Тя си даваше сметка, че казаното от Томи е истина, защото си припомни наум мъжете, на които вече бе правила предложение за работа, и тези, на които тепърва възнамеряваше да предложи. Те всички бяха заети с нещо, работеха здравата, работеха тъй, както в дните преди войната не бяха и сънували, че ще им се наложи. Може би вършеха не онова, което желаеха, или онова, което бе най-лесно, нито пък онова, за което ги беше подготвило тяхното възпитание, ала все пак имаха работа. Твърде тежки бяха времената, за да си позволяват да бъдат придирчиви в избора си. И ако тъжаха по изгубените си надежди, ако копнееха по стария начин на живот, само те единствени си го знаеха. Сега водеха нова война, още по-жестока от предишната. Желанието им за живот се беше възвърнало — същата онази неудържимост и страстна жизненост, която бе тяхна отличителна черта, преди войната да разцепи битието им на две.
	— Скарлет — подзе неловко Томи, — много ми е неудобно да те моля за услуга, след като се държах нахално, но ще се осмеля все пак. Възможно е по този начин и на тебе да помогна. Моят шурей, Хю Елсинг, доста е позакъсал в неговата търговия с дърва за горене. Всички освен янките сами си набавят дървата. Зная, че цялото семейство Елсингови е доста затруднено. Аз… правя каквото мога, но трябва да издържам Фани, пък и имам грижа за майка си и двете си овдовели сестри в Спарта. Хю е свястно момче, нали такова искаш, от добро семейство е, както знаеш, и е почтен.
	— Е, да, но… не е дотам практичен, иначе щеше да успее в работата си.
	Томи сви рамене.
	— Твърде строги изисквания имаш, Скарлет — каза той. — Помисли все пак за Хю. Трудно ще ти бъде да намериш идеален кандидат. Вярвам, неговата честност и старание ще заместят туй, че няма практичен усет.
	Скарлет не отговори, защото не й се щеше да бъде прекалено груба. Ала по нейно мнение твърде малко бяха качествата, ако изобщо съществуваха такива, които биха могли да заменят практичния усет.
	След като безуспешно преброди целия град и отказа на мнозина настойчиви „торбаланковци“, които идваха да й се натрапват, тя се реши най-после да приеме предложението на Томи и да поговори с Хю Елсинг. През войната той се бе проявил като дързък и способен офицер, ала двете тежки ранявания и четирите години воюване изглежда бяха пресушили енергията и находчивостта му и го бяха оставили да посрещне изпитанията на мирния живот объркан и безпомощен като дете. Сега в очите му се четеше поглед на бито куче, додето обикаляше да разнася дървата си, и като цяло съвсем не беше човекът, когото тя бе искала да наеме.
	„Той е глупав — мислеше си тя. — Няма понятие от делови въпроси и се обзалагам, че не може да сметне колко е две и две. Пък и съмнявам се, че някога ще се научи. Но поне е честен и няма да ме мами.“
	През този период Скарлет почти бе обърнала гръб на честността по отношение на постъпките си, но колкото по-малко я зачиташе в собственото си поведение, толкова повече започваше да я цени у другите.
	„Жалко, че Джони Галахър е обвързан вече с Томи Уелбърн на онзи строеж — ядосваше се тя. — Тъкмо той е човекът, който ми е нужен. Твърд е като кремък и гъвкав като змия, но ще бъде почтен, ако открие в това изгода за себе си. Той ми е ясен, аз на него също, пък и бихме се сработили чудесно. Може би ще успея да го наема, когато се построи хотелът, а дотогава ще трябва да се задоволя с Хю и мистър Джонсън. Ако направя Хю управител на новата дъскорезница и оставя мистър Джонсън да ръководи старата, ще мога да стоя в града и да се занимавам с продажбите, а на тях да оставя грижата за доставка на материали и обработката им. Додето не наема Джони, ще се наложи да рискувам Джонсън да ме ограбва в случай, че седя в града през цялото време. Ах, поне да не беше такъв крадец! Вярвам, че ще мога да построя дъскорезница върху половината от парцела, оставен ми от Чарлс. Ако можеше Франк да не надава такива кански викове, задето искам да вдигна кръчма на другата половина! Е, аз, тъй или иначе, ще построя кръчмата веднага щом събера достатъчно пари, независимо как го приема той. Ех, де да не беше Франк толкова чувствителен! О, Боже, само да не трябваше точно сега да раждам! Скоро тъй ще наедрея, че няма да мога да се показвам на улицата. Господи, ако само не очаквах дете! О, Господи, ако можеха проклетите янки да ме оставят на мира! Ако…“
	Ако! Ако! Ако! В живота имаше толкова много „ако“ и никаква увереност за нищо, никакво чувство на сигурност, само вечен страх, че можеш да изгубиш всичко и отново да страдаш от студ и глад. Разбира се, Франк вече печелеше малко по-добре, ала пък все боледуваше от настинки и често биваше принуден да остава на легло дни наред. Ами ако той съвсем закъсаше със здравето! Не, тя не можеше да си позволи да разчита много на Франк. Не биваше да разчита на нищо и на никого освен на себе си. А това, което печелеше, й се струваше тъй отчайващо малко. О, какво щеше да стори, ако янките й отнемеха всичко? Ако! Ако! Ако!
	Половината от спечеленото за месеца отиваше за Уил в Тара, една част — за изплащане на заема към Рет, а останалото тя скътваше. Никой скъперник не би могъл да брои златото си по-често от нея, да изпитва по-голям страх, че ще го изгуби. Не искаше да внесе парите си в банка, за да не би тя да фалира или янките да ги конфискуват. Затова носеше колкото можеше у себе си, в корсета, и криеше малки пачки банкноти из къщата — зад подвижни тухли в камината, в един чувал за боклук, между страниците на Библията. С всяка седмица все повече се изнервяше, защото гледаше на всеки спестен долар като на още един долар, който можеше да изгуби, ако на главата й се стовареше нещастие.
	Франк, Пити и слугите понасяха избухванията й с подлудяваща доброта, като отдаваха лошото настроение на бременността й, без изобщо да осъзнават истинската причина. Франк знаеше, че на бременните жени трябва да се отстъпва, затова бе плюл на гордостта си и не отронваше нито дума вече за работата й в дъскорезницата и за излизанията й из града в подобно състояние — нещо недопустимо за една дама. За него поведението й бе постоянен източник на притеснения, ала той сам се увещаваше, че след като бебето се роди, тя отново ще се превърне в милото женствено същество, което някога бе ухажвал. Но въпреки всичките му усилия да й угажда и да я умирява тя продължаваше да вдига скандали и да се държи — по негово мнение — като обладана от зъл дух.
	Изглежда никой не разбираше какво я тормози и подлудява. Тя си бе втълпила, че трябва на всяка цена да сложи делата си в ред, преди да й се наложи да се оттегли от работа, и да спечели колкото е възможно повече пари, в случай че отново я сполети бедствие, да се подсигури със солидна сума в брой, която да използва като щит срещу надигащата се омраза от страна на янките. През тези дни съзнанието й бе изцяло завладяно от мисълта за пари. В редките случаи, когато се сетеше за бебето, изпитваше само чувство на потискана ярост по повод ненавременното му появяване.
	„За смърт, данъци и раждане никога не настъпва подходящ момент!“


	Атланта бе скандализирана още когато Скарлет, една жена, се залови с управлението на дъскорезница, ала с течение на времето градът стигна до извода, че за нея не съществуват никакви граници. Нейната безогледност във воденето на сделките стряскаше, още повече, че бедната й майка по баща бе Робияр, а обстоятелството, че продължава да се движи по улиците, когато всички знаеха, че е бременна, бе върхът на непристойността. Нито една почтена бяла жена — а дори и сред негрите това бе рядкост — не се показваше извън дома си от мига, в който се появяха най-първите белези на бременността й, и мисис Мериуедър твърдеше с възмущение, че Скарлет, както я е подкарала, като нищо може да изтърси бебето на улицата, пред очите на всички.
	Ала критиките, отправяни към нейното поведение до този момент, бледнееха пред гъмжащата мълва, разнасяща се сега сред съгражданите й. Скарлет не само си имаше вземане-даване с янките, но по всичко личеше, че това й се нрави!
	Мисис Мериуедър и много други южняци също търгуваха с новодошлите от Севера, ала разликата беше във факта, че на тях това не им харесваше и те го показваха недвусмислено. А на Скарлет й правеше удоволствие или поне създаваше впечатление, че е тъй, което не беше по-добро. Та тя дори бе ходила на чай у съпругите на офицерите янки! Бе се показала твърде любезна с тях, освен дето не ги бе канила в собствения си дом, но хората вярваха, че би направила и това, ако не бяха леля Пити и Франк.
	Скарлет съзнаваше, че из града се говори за нея, но не обръщаше внимание — просто не можеше да си го позволи. Тя все още хранеше към янките бурната омраза, изпитана в деня, когато те се бяха опитали да опожарят Тара, но съумяваше да прикрива чувствата си. Знаеше, че иска ли да забогатее, именно от янките може да спечели пари и че най-сигурният начин да ги примами за свои клиенти е да им се подмилква с усмивки и любезни думи.
	Един ден, когато станеше много богата и успееше да скрие парите си на сигурно място, щеше да им каже точно какво мисли за тях, каква силна ненавист, отвращение и презрение предизвикват те у нея. Каква радост щеше да изживее тогава! Но здравият разум диктуваше, че докато дойде това време, чисто и просто трябва да се спогажда с тях. Ако Атланта наричаше това лицемерие, да я хули колкото си ще.
	Тя откри, че да се сприятелиш с офицерите янки, е тъй просто, колкото да стреляш по кацнали на земята птички. Те бяха самотни изгнаници в една враждебна страна и много от тях бяха зажаднели за общуване с любезни жени, тъй като почтените дами в града прибираха полите си при разминаване и им хвърляха погледи, от които личеше, че са готови да ги заплюят. Единствено от проститутките и негърките можеха да чуят добра дума. Ала Скарлет очевидно беше дама, жена с благороден произход независимо от занятието й, тъй че те неизменно биваха очаровани и поласкани от ослепителната усмивка и приветливия блясък в зелените й очи.
	Често, когато Скарлет, седнала в кабриолета си, разговаряше с тях с игриви трапчинки на страните си, скритата й неприязън ставаше тъй силна, че тя с мъка се стърпяваше да не ги изругае в очите. Все пак винаги успяваше да се въздържи и установи, че да върти мъжете янки на пръста си, не е по-трудно от същия вид забавление с южняците от мъжки пол. Само дето това вече не беше забавление, а печална необходимост. Ролята й бе на изискана и мила дама южнячка, изпаднала в неволя. С вида на сдържано достойнство, който си придаваше, тя съумяваше да държи жертвите си на прилично разстояние и въпреки това в обноските й личеше благосклонност, която караше офицерите янки да си мислят с топло чувство за мисис Кенеди.
	Това топло чувство се оказа много изгодно, точно както Скарлет бе разчитала, че ще бъде. Много офицери от гарнизона, които не знаеха колко време точно ще пребивават в Атланта, бяха повикали съпругите и семействата си. Понеже хотелите и пансионите бяха препълнени, те започнаха да си строят малки къщи. Дървения материал купуваха с удоволствие от милата мисис Кенеди, която се отнасяше с тях по-любезно от всеки друг в града. „Торбаланковците“ и пребоядисаните републиканци, които строяха разкошни домове, магазини и хотели с новонатрупаното си богатство, също намираха, че е по-приятно да се поддържат делови връзки с нея, отколкото с бивши участници в конфедерационната армия, чиято учтивост бе хладна и служебна и дразнеше повече от непримиримата омраза.
	И тъй, понеже бе хубавичка и чаровна, пък и умееше, когато се наложи, да изглежда съвсем безпомощна и изоставена, те на драго сърце покровителстваха дъскорезницата й, а също и магазина на Франк с чувството, че са длъжни да окажат подкрепа на тази дръзновена малка женичка, за която очевидно нямаше кой да се погрижи освен един муден и некадърен съпруг. А Скарлет наблюдаваше как предприятието й процъфтява и си казваше, че е осигурила не само настоящето си с парите на янките, но и бъдещето си с тяхното приятелство.
	Да поддържа отношенията с офицерите янки на желаното ниво, се оказа по-лесно, отколкото си бе представяла, защото те изглежда хранеха благоговение към дамите от Юга, ала Скарлет откри, че съпругите им ще й създават по-големи главоболия, отколкото предвиждаше. Тя самата не се бе стремила да се сближава с жени янки. На драго сърце би избягнала общуването с тях, ала това се оказа невъзможно, защото съпругите на офицерите бяха твърдо решени да се запознаят с нея. Любопитството им по отношение на Юга и южняците бе неудържимо и в лицето на Скарлет те виждаха първата възможност да го задоволят. Останалите жени в Атланта не желаеха да имат нищо общо с тях и дори отказваха да им кимнат в църква, тъй че, когато сделките отведоха Скарлет в домовете им, те я приеха като манна небесна. Често се случваше Скарлет да седи в кабриолета си пред дома на някой янки, заприказвана за диреци и летви с него, когато съпругата му изскачаше отвътре, за да се намеси в разговора или да я кани настоятелно на чаша чай. Скарлет рядко отказваше, колкото и отблъскваща да намираше подобна идея, защото никога не я напускаше надеждата, че ще й се удаде случай тактично да им намекне да се насочат за покупки към магазина на Франк. Ала способността й да се въздържа многократно бе поставяна на тежки изпитания поради въпросите от личен характер, които те задаваха, поради тяхното самодоволство и снизходителното им отношение към всичко южняшко.
	Приели „Чичо Томовата колиба“ за Божа истина и извор на познание, отстъпващ единствено на Библията, всички севернячки искаха да научат нещо повече за хрътките, отглеждани в южняшките домове за преследване на избягали роби. И, разбира се, никой не й вярваше, когато твърдеше, че през целия си живот е виждала една-единствена хрътка преследвач и че тя е била кротко малко куче, а не грамаден кръвожаден звяр. Искаха да им разказва и за страховитите инструменти за жигосване, които плантаторите използвали, за да бележат лицата на робите си, за бичовете от котешки опашки, с които ги пребивали до смърт, а освен това проявяваха пред Скарлет много нездраво и грозно любопитство към извънбрачните връзки с черни робини. Последното й бе особено неприятно, като се имаше предвид, че броят на бебетата мулатчета в Атланта беше нараснал доста след установяването на войниците янки в града.
	Всяка друга жителка на Атланта би изпаднала в изстъпление, ако трябваше да слуша подобни изказвания, свидетелстващи за предубеденост и невежество, ала Скарлет съумяваше да се контролира. За това й помагаше обстоятелството, че те събуждаха у нея по-скоро презрение, отколкото гняв. В края на краищата те бяха просто янки, а от янките нищо по-добро не можеше да се очаква. Ето защо техните необмислени оскърбления към страната й, народа й и неговия морал се плъзгаха по повърхността, без да я засегнат тъй дълбоко, че да предизвикат у нея друго освен добре прикрита насмешка, додето веднъж не се случи нещо, което я накара да се поболее от ярост и й показа, ако изобщо беше нужно да й се показва, колко широка е пропастта между Севера и Юга и как е невъзможно да се прокара мост над нея.
	Един следобед, когато се прибираше у дома си с кабриолета, возена от чичо Питър, тя мина край една къща, пренаселена от семействата на трима офицери, които в момента строяха жилища с дървен материал, закупен от нея. Случи се тъй, че и трите жени тъкмо тогава стояха на тротоара и започнаха да махат на Скарлет да спре. Те приближиха досами бордюра и я поздравиха с онзи дразнещ акцент, който винаги пораждаше у нея чувството, че човек би могъл да прости на янките едва ли не всичко, но не и говора им.
	— Точно вас исках да видя, мисис Кенеди — обърна се към нея високата слаба жена от Мейн. — Ще ми се да получа някои сведения за тоя затънтен град.
	Скарлет преглътна обидата по адрес на Атланта и като спести на жената презрението, което заслужаваха тези нейни думи, извади на показ най-приятната си усмивка.
	— Какво по-точно ви интересува?
	— Бавачката ни, Бриджит, се върна на Север. Каза, че няма да седи нито ден повече сред тези „негри“, както тя ги нарича. А децата направо ме изтормозиха! Кажете ми, моля ви се, как да си намеря нова бавачка. Просто не знам към кого да се обърна.
	— Това не е трудна работа — отвърна Скарлет и се засмя. — Трябва само да откриете някоя наскоро пристигнала от провинцията негърка, все още непокварена от Бюрото на новоосвободените, и ще имате възможно най-добрата прислуга. Просто застанете на входната врата и спирайте негърките, които минават. Сигурна съм, че…
	Трите жени се развикаха възмутени.
	— За нищо на света не бих поверила дечицата си на някоя от тия чернилки — възкликна жената от Мейн. — Трябва ми някое порядъчно ирландско момиче.
	— Боя се, че в Атланта няма да намерите слуги ирландци — отвърна хладно Скарлет. — Аз лично никога не съм виждала бял прислужник и не бих желала да имам такъв в дома си. Освен това — тук тя не можа да се сдържи и в думите й прозвуча лека ирония — уверявам ви, че негрите съвсем не са канибали и на тях напълно може да се разчита.
	— Господи, какво говорите! Не бих пуснала нито един в къщата си. Само като си представя!…
	— Че аз не бих посмяла да ги изтърва за миг от погледа си, как тъй ще ги оставя да се грижат за децата ми…
	Скарлет си помисли за добрите възлести ръце на Мами, загрубели от грижи за Елен, за нея, за Уейд. Какво знаеха тези чужди хора за черните ръце, за това колко мили и гальовни можеха да бъдат, как умееха да те утешат, да те облекчат, да те приласкаят. Тя се изсмя.
	— Странно, че разсъждавате тъй, когато не друг, а вие ги освободихте.
	— Божичко! Аз ли, мила моя? — засмя се жената от Мейн. — Че аз не бях ги виждала тия черньовци, преди да дойда тук в Юга миналия месец, пък и съвсем не държа да ги виждам. Тръпки ме побиват само като ги зърна. Нито един не ми вдъхва доверие.
	Скарлет забеляза, че чичо Питър вече пуфти и седи като истукан, вперил поглед в ушите на коня. Но тя обърна глава към него едва когато жената от Мейн внезапно избухна в смях и го посочи на другите две.
	— Ей го на`, тоя стар негър какъв се е издул като жаба — кискаше се тя. — Обзалагам се, че той от дълго време ви е нещо като домашна животинка, не е ли тъй? Вие, южняците, не знаете как да се отнасяте с черньовците. Тъй ги разглезвате, че ви се качват на главата.
	Питър шумно пое дъх и на сбръчканото му чело между веждите се появи дълбока гънка, но продължаваше да гледа напред. През целия му живот нито един бял човек не го бе наричал „черньо“. Други негри го бяха назовавали тъй, но бял човек никога. При това да кажат, че той, Питър, не вдъхвал доверие и че бил „домашна животинка“ — той, който в продължение на толкова години бе служил като опора на фамилията Хамилтън, и то тъй достойно!
	Скарлет по-скоро почувства, отколкото видя как черната му брадичка затрепери от наранена гордост и я заля вълна на заслепяваща ярост. С невъзмутимо презрение беше изслушала пренебрежителните забележки на тези жени за конфедерационната армия, ругатните им, отправени към Джеф Дейвис, и обвиненията, че южняците убивали и подлагали на мъчения робите си. Ако това би й донесло изгода, тя би понесла и оскърбления по повод собствената си добродетелност и почтеност. Ала при мисълта, че със своите глупави приказки те бяха наранили душата на верния стар негър, тя пламна като барут. За миг погледът й се спря върху големия пистолет, затъкнат в колана на Питър, и ръцете я засърбяха да го грабне. Те си заслужаваха да ги убие — тези невъзпитани, ограничени и самонадеяни завоеватели. Но тя стисна здраво зъби, додето мускулчетата на страните й се очертаха, и си повтори наум, че още не е настъпило времето да заяви на янките открито какво мисли за тях. Някой ден и това щеше да стане. За Бога, щеше да стане! Но все още не.
	— Чичо Питър е член на семейството ни — проговори тя с треперещ глас. — Довиждане. Карай, чичо Питър.
	Питър шибна коня тъй рязко, че стреснатото животно подрипна напред и когато кабриолетът подскочи, Скарлет дочу как жената от Мейн озадачена възкликна с ужасния си акцент:
	— От нейното семейство ли бил? Ама нали тя не искаше да каже, че й е роднина? Та той е черен като катран.
	„Да ги вземат дяволите! Такива трябва да бъдат изтрити от лицето на земята. Ако някога забогатея достатъчно, ще се изплюя във физиономиите им! Аз ще…“
	Тя погледна Питър и видя, че една сълза се бе процедила край носа му. Внезапно я обзе нежност и жал към него заради унижението, което бе понесъл, и усети парене в очите си. Все едно някой бе проявил жестока безчувственост спрямо дете. Тези жени засегнаха чичо Питър — Питър, който бе преживял цялата Мексиканска война със стария полковник Хамилтън; Питър, в чиито ръце бе починал господарят му; който бе отгледал Мели и Чарлс и се бе грижил за безпомощната глуповата Пити. Та той сподели с нея толкова несгоди, „сдоби се“ с кон, за да я върне от Мейкън след капитулацията, като прекоси с нея опустошения щат. А те твърдяха, че негрите не заслужавали капка доверие!
	— Питър — промълви тя и гласът й пресекна, когато положи длан на мършавата му ръка, — срамувам се заради твоите сълзи. Защо им обръщаш внимание? Та те са просто едни нищожни, проклети янки!
	— Те си говореха пред мене, кат да съм някое добиче и нищо не отбирам от приказката им… се едно ида от джунглата и не съм чувал човешка реч — продума Питър и шумно подсмъркна. — Рекоха ми „черньо“, дет досега никой бял не ми го е викал. И още, че съм бил „домашна животинка“ и че на черньовците не могло да се разчита! На мене да не ми разчитат! Че тогаз защо старият пулковник ми заръча тъй, когат зе да бере душа: „Чувай, Питър! На тебе си оставям децата. И да наглеждаш младата господарка, мис Питипат — туй му бяха думите, — че тя си няма за пет пари ум и разум горката.“ Ей на, толкоз години вече сичко правя за нея…
	— Ти си нейният ангел-хранител — помъчи се да го успокои Скарлет. — Просто не зная как всички ние щяхме да караме без тебе.
	— Благодаря, господарке, много благодаря. То аз си го знам и вий го знаете, ама онез янки не разбират, че е тъй, и хич не ги е грижа. Отде-наде ще ни се бъркат в наште си работи? Че те кво отбират от нас, конфедератите?
	Скарлет не отговори, защото у нея още бушуваше гневът, който не се бе излял пред трите жени янки. Двамата продължиха пътя си към къщи в мълчание. Питър спря да подсмърча, а долната му устна постепенно започна да се издава напред, което бе твърде тревожен признак. Първоначалната обида започваше да отстъпва място на растящо възмущение.
	Скарлет си мислеше, че проклетите янки без съмнение са чудновати хора. Тези жени изглежда смятаха, че щом чичо Питър е черен, значи няма уши, за да чува, и че, обратно на тях, е лишен от всякаква чувствителност. Те нямаха понятие, че с негрите човек трябваше да се отнася внимателно, като с деца, да ги напътства, да ги хвали, да ги приласкава, да им се поскарва. Те не разбираха негрите, нито отношенията между негрите и бившите им господари. И въпреки това бяха водили война, за да ги освободят. След като ги бяха освободили обаче, не желаеха да имат нищо общо с тях и ги използваха единствено като оръдие да тероризират южняците. Не ги харесваха, нямаха им доверие, не ги разбираха, но все пак постоянно надаваха вой, че южняците не умеели да съжителстват с тях.
	Черните не заслужавали доверие! Та Скарлет им имаше по-голямо доверие, отколкото на повечето бели хора, във всеки случай много повече, отколкото на който и да било янки. У тях имаше безценни качества като вярност, усърдие и искрена обич, които не можеха да се купят с пари или да се заличат насилствено. Тя си помисли за неколцината верни слуги, останали в Тара и след нахлуването на янките, когато лесно можеха да побягнат или да се присъединят към войските. Ала те бяха останали. Помисли си за Дилси, работеща неуморно в памуковите полета редом с нея, за Порк, рискувал живота си из околните имения, за да осигури храна на семейството, за Мами, дошла с нея в Атланта, та да не й позволи да направи нещо нередно. Помисли си за слугите на съседите, които бяха останали непоколебими в предаността си към своите бели собственици и додето мъжете от семейството се сражаваха на фронта, закриляха господарките си, бягаха заедно с тях от ужасите на войната, грижеха се за ранените, погребваха мъртвите, утешаваха опечалените, работеха, просеха или крадяха, само и само да има храна на трапезата. Дори сега, когато Бюрото на новоосвободените им даваше какви ли не приказни обещания, те не желаеха да напуснат белите и работеха по-упорито, отколкото като роби. Ала янките не разбираха тези неща и никога нямаше да ги разберат.
	— И все пак те ви освободиха — продума тя.
	— Не, господарке! Мене не са ме освобождавали. Аз на такива никога няма да им дам да ме освободят — запротестира възмутен Питър. — Аз съм си на мис Пити и когат умра, ще ме заровят във фамилното гробище на Хамилтън, дет си ми е мястото… Сега господарката ще има да се тръшка, кат й река как дадохте на онез жени янки да ме обиждат.
	— Как тъй съм дала? — стресната възкликна Скарлет.
	— Ей тъй, на` — дадохте, мис Скарлет — настоя Питър и устната му увисна още повече. — Що ни трябваше кажете ми, да си имаме земане-даване с тях, че да могат да ме обиждат? Да не бяхте се спрели с тях, нямаше да приказват тъй за мене, сякаш съм добиче или африканин. Пък вий хич не зехте да се застъпите.
	— Как да не съм? — подскочи Скарлет, жегната от упрека. — Нали им казах, че си член от семейството ни?
	— Че то туй застъпване ли е? Туй си е голата истина — заяви Питър. — Мис Скарлет, не ви е работа да се занимавате с тез янки. Никоя друга дама не го прави. Мис Питипат не можеш я накара и плюнката си да хвърли на тях. Хич няма да й стане драго, кат се научи кво са рекли за мене.
	Упрекът на Питър я засегна много повече, отколкото всичко, казано от Франк, леля Пити или съседите и тя тъй се ядоса, че й се дощя да хване стария негър и да го раздруса яко, додето беззъбите му венци се разтракат. Всичко в думите на Питър бе истина, ала на нея й бе страшно неприятно да чуе тази истина от устата на негър, и то на негър от семейството. За един южняк нямаше по-голямо унижение от това да е лишен от безрезервната почит на прислугата.
	— Домашно животинче, а! — продължаваше да ръмжи Питър. — Май че мис Пити няма да иска да ви возя повече след таз случка. Не май, ами съм сигурен!
	— Леля Пити ще иска да ме возиш както обикновено — отсече Скарлет, — тъй че нека приключим с този въпрос.
	— Току-виж се обадила болежката в гърба ми — предупреди я мрачно Питър. — Че аз и сега едвам седя от болки. Мойта господарка няма да се съгласи да карам кабриолета, щом не съм добре… Мис Скарлет, колкот и да сте се сдушили с янките и с онез бели отрепки, добро няма да видите, щом свойте не ви приемат.
	Едва ли би могло да се даде по-точно обобщение на положението, тъй че след тези думи Скарлет потъна в гневно мълчание. Да, завоевателите я приемаха, ала семейството и съседите й — не. Тя знаеше какво се говори из града за нея. А сега дори и Питър бе стигнал дотам в неодобрението си, че не желаеше повече да се показва с нея пред хора. Това бе вече нетърпимо.
	До този момент тя никак не се интересуваше от общественото мнение и не само това, а го и презираше дори. Ала думите на Питър запалиха в гърдите й силна неприязън, принудиха я да се настрои отбранително и я накараха внезапно да намрази съседите си толкова, колкото мразеше и янките.
	„Защо пък ще ги засяга какво върша аз? — говореше на себе си тя. — Сигурно си мислят, че ми прави удоволствие да общувам с янките и да се блъскам като робиня. Не стига, че ми е трудно, а те още повече ми усложняват живота. Ала мене не ме е грижа какво мислят. Няма да се оставя това да ме притеснява. Сега не мога да си позволя подобни тревоги. Някой ден може би… по-нататък…“
	О, да, някой ден! Тогава, когато отново откриеше сигурност в този свят, щеше да има възможност да се отпусне на стола, да скръсти ръце и да бъде изрядна дама като Елен. Щеше да изглежда беззащитна и да получава закрила отвън, както подобава на жена от висшето общество, и всички щяха да бъдат благосклонни към нея. О, колко величествена и изискана щеше да бъде, когато отново забогатееше! Тогава щеше да си позволи да бъде добра и нежна, каквато бе Елен, да се съобразява с околните, а също и с благоприличието. Нямаше да бъде денонощно преследвана от страхове и животът й щеше да потече мирно и безметежно. Щеше да има време да играе с децата си и да проверява добре ли са научили уроците си. Отново щяха да се върнат дългите топли следобеди, в които дамите щяха да я навестяват, тя щеше да поднася чай, апетитни сандвичи и сладкиши сред шумоленето на тафтени фусти и потракването на палмови ветрила и по цели часове безгрижно да бъбри с гостите си. Щеше да бъде безкрайно грижовна към злочестите, да носи на бедните кошници с храна, а на болните — супа и желе, да вози в разкошната си карета онези, които не са сполучили в живота като нея. Щеше да бъде истинска дама — както разбираха тази дума в Юга — също като майка си. Тогава всички щяха да я обичат, както бяха обичали Елен, щяха да се възхищават на нейната всеотдайност и да я наричат „великодушната дама“.
	Удоволствието, което й носеха тези мисли за бъдещето, не бе помрачавано от мисълта, че всъщност не изпитва искрено желание да проявява себеотрицание, състрадателност и доброта. Единственото, което искаше, бе да се ползва със славата, че притежава подобни качества. Ала мрежата на съзнанието й бе твърде рехаво оплетена, за да отсява такива трудно доловими разлики. Достатъчна й бе увереността, че някой ден, когато забогатееше, всички щяха да са благосклонни към нея.
	Някой ден! Ала не и сега. Сега не, въпреки всичко, което хората си бяха наумили да дрънкат по неин адрес. Сега нямаше време да бъде истинска дама.
	Думите на Питър се сбъднаха. Леля Пити се затръшка и „болежката“ на стария слуга внезапно се усили дотолкова, че той никога вече не се качи на капрата на кабриолета. От този момент Скарлет започна да го кара сама и едва заздравелите мазоли по дланите й отново се появиха.


	Тъй отминаха пролетните месеци, неусетно се изниза хладният дъждовен април и настъпи май с благодатната си топлина и зеленината си. Седмиците отлитаха, запълнени с работа, тревоги и затрудненията от напредващата бременност. Старите приятели все повече охладняваха, а семейството й ставаше все по-внимателно към нея, все по-влудяващо загрижено и все по-заблудено относно източника на нейните притеснения. През тези дни на тревога и борба имаше само един човек на света, на чиято подкрепа и разбиране би могла да разчита — Рет Бътлър. Странно, че именно той измежду всички хора се проявяваше в такава светлина, след като бе непостоянен като живак и коварен като самия дявол. Ала той я даряваше със съчувствие, каквото от никого не бе получавала и каквото най-малко от него бе очаквала.
	Често той напускаше града, за да направи някое от тайнствените си пътешествия до Ню Орлиънс, без да дава никакви обяснения по този повод, ала тя си казваше уверено, не без известна нотка на ревност, че тези пътувания са свързани с жена… или с жени изобщо. След отказа на чичо Питър да я вози обаче той започна все по-продължително да се застоява в Атланта.
	Когато бе в града, прекарваше повече от времето си в игра на комар в стаите над кръчмата „Модерното момиче“ или в бара на Бел Уотлинг, където в интимен тон обсъждаше с по-богатите янки и „торбаланковци“ разни планове за печелене на пари, а това пораждаше сред гражданите омраза срещу него, която надвишаваше дори тази към приятелчетата му. Сега той не я посещаваше в дома й вероятно за да зачете чувствата на Франк и Пити, които биха излезли извън кожата си, ако им дойдеше на гости мъж при деликатното положение на Скарлет. Ала тя го срещаше случайно почти всеки ден. Той току приближаваше коня си към кабриолета й, когато тя минаваше по пустите участъци на Прасковения път или на шосето Дикейтър, където бяха разположени дъскорезниците й. Всеки път Рет дръпваше поводите и се спираше на приказки с нея, а понякога привързваше коня си отзад към кабриолета и сядаше на капрата да я вози, додето тя правеше обиколките си. През тези дни тя се уморяваше по-лесно, отколкото й се щеше да признае, и винаги изпитваше към него мълчалива признателност, щом той поемеше юздите в ръцете си. Рет винаги я оставяше, преди отново да влязат в града, но цяла Атланта знаеше за срещите им и това прибави към дългия списък от провинения на Скарлет още едно — нарушение на благоприличието.
	Тя се питаше понякога дали тези срещи наистина са случайни. Те ставаха все по-чести с течение на времето, и то в момент, когато напрежението в града бе нараснало заради обтегнатите отношения с негрите. Ала защо търсеше случай да я срещне именно сега, когато изглеждаше най-зле от всякога? Естествено, не можеше да има намерения спрямо нея, ако изобщо някога бе имал такива, а тя вече и в това се съмняваше. От цели месеци не бе намеквал шеговито за драматичната сцена, разиграла се помежду им в затвора на янките. Никога не споменаваше Ашли и любовта й към него, нито пък подмяташе грубовати и невъзпитани забележки за „апетитите си“ спрямо нея. Тя смяташе, че е най-добре да не се заяжда, и затова не му поиска обяснение за честите им срещи. Накрая реши, че я търси само за компания, защото тъй или иначе не беше зает с нищо друго освен с комара, а и добрите му приятели в Атланта бяха твърде малко.
	Каквито и да бяха подбудите му, за нея присъствието му беше добре дошло. Той изслушваше вайканията й за изпуснати клиенти и тежки дългове, за злоупотребите на мистър Джонсън и некадърността на Хю. А и хвалеше успехите й, додето Франк се усмихваше колкото да й угоди, а Пити мърмореше като зашеметена: „Мили Боже!“ Тя беше уверена, че мнозина от клиентите й се обръщаха към услугите й благодарение на неговите препоръки, тъй като Рет беше близък с богатите янки и „торбаланковци“, макар той винаги да отричаше, че й е помогнал. Тя си го знаеше какъв е и никога не му се доверяваше докрай, ала всеки път, щом го зърнеше да се задава от завоя по сенчестия път, яхнал едрия си вран кон, на нея й ставаше приятно и настроението й се повишаваше. Когато се качеше в кабриолета, поемеше поводите от ръцете й и подхвърлеше някоя дръзка забележка, тя отново се усещаше млада, игрива и привлекателна въпреки всичките си грижи и напредващата бременност. С него можеше да говори почти за всичко, без да се стреми да прикрива мотивите си или истинското си мнение, освен това темите й за разговор с него никога не се изчерпваха, както за жалост с Франк, а дори и с Ашли, ако трябваше да бъде честна пред себе си. Но разбира се, в общуването й с Ашли съществуваха много пречки — неща, които не биваше да се казват в името на чувството им за чест, а тази задръжка възпрепятстваше и останалите им реплики. Да има приятел като Рет, за нея бе разтуха в момент, когато по някаква необяснима причина той бе решил да пази добро поведение пред нея. Наистина бе утешително, защото през тези дни тя имаше твърде малко приятели.
	— Рет — поривисто възкликна тя скоро след категоричното заявление на чичо Питър, — защо хората в този град се държат тъй долно с мене и ме одумват? Не се знае дори за кого говорят по-лоши неща — за мене или за „торбаланковците“! Аз само си гледам работата, без да съм направила нищо лошо и…
	— Ако не сте направили нищо лошо, то е само защото не сте имали удобна възможност, и може би те смътно го съзнават.
	— Хайде сега, бъдете сериозен! Те просто ме вбесяват. Нищо не съм сторила, освен че се опитвам да изкарам малко пари и…
	— Направихте това, че се отличихте от другите жени и по този начин определено постигнахте сполука. Както съм ви казвал и преди, това е единственият непростим грях в което и да било общество. Щом си различен, ти си прокълнат! Скарлет, самото обстоятелство, че успяхте с предприятието си, е обида за всеки мъж, който не е успял. Запомнете, мястото на една благовъзпитана жена е у дома и тя не бива да има никакво понятие от този трескав и груб свят.
	— Но ако си бях стояла у дома, скоро щях да остана и без покрив над главата.
	— Подразбира се, че би трябвало да гладувате изискано и с достойнство.
	— Я стига, празни приказки са това! Но погледнете мисис Мериуедър. Тя продава сладкиши на янките, а това е по-лошо, отколкото да се занимаваш с дъскорезница. Мисис Елсинг пък шие на чужди хора и приема в къщата си наематели, додето Фани рисува разни ужасии върху порцелан, които никому не са притрябвали — хората ги купуват само за да й помогнат и…
	— Миличка, вие не схващате същността. Те не са постигнали успех със занятието си и не оскърбяват лесно докачливото южняшко самолюбие на мъжете от семейството си. Мъжете не са лишени от възможността да казват по техен адрес: „Горките простодушни същества, как се стараят само! Е, добре, ще ги оставя да си мислят, че и те помагат.“ Освен това на дамите, които споменахте, не им харесва, че са принудени да работят. Те дават да се разбере, че ще го вършат само дотогава, докато не се появи някой мъж, който да ги освободи от това крайно неженствено бреме. Затова всички им съчувстват. Ала на вас очевидно ви харесва да работите и явно нямате намерение да отстъпите на мъж да води делата ви вместо вас, ето защо никой не ви съчувства. Атланта никога няма да ви го прости. Толкова е приятно да съчувстваш на ближните си.
	— Ще ми се от време на време да бъдете сериозен.
	— Чували ли сте някога ориенталската пословица „Кучетата си лаят, керванът си върви“? Нека си лаят, Скарлет. Боя се, че нищо не е в състояние да спре вашия керван.
	— Но какво им пречи, че ще поспечеля малко пари?
	— Не можете да имате всичко, Скарлет. Можете или да печелите пари по този недостоен за благородна дама начин и да срещате навсякъде студенина и неприязън, или пък да сте бедна и изискана и да имате много приятели. Вие сте направили своя избор.
	— Бедна няма да бъда — припряно издума тя. — Но… изборът ми е правилен, нали?
	— Ако от всичко най-много искате да имате пари.
	— Да, искам да имам пари повече от всичко друго на света.
	— Тогава сте направили единствения възможен избор. Ала за това трябва да се заплати, както и за повечето от човешките желания. Вие плащате със самотност.
	Тези думи я накараха да замълчи за момент. Истина беше. Ако се размислеше, тя наистина бе самотна донякъде — липсваше й приятелството на някоя жена. През годините на войната беше имала Елен, при която да иде, щом се почувства тъжна. А след смъртта на Елен край нея винаги бе Мелани, макар че с Мелани имаха малко общо помежду си освен непосилната работа в Тара. Сега беше съвсем сама, защото леля Пити изобщо нямаше представа за живота извън задължителните дребни клюки, в които беше потопена.
	— Струва ми се… струва ми се — колебливо поде тя, — че винаги съм била самотна, що се отнася до общуването с жени. Не е само работата ми, която настройва дамите в Атланта срещу мене. Те просто не ме харесват, и това си е. Нито една жена не ме е харесвала искрено някога освен мама. Дори сестрите ми не изпитват симпатия към мене. Не зная защо, но и преди войната, преди още да се омъжа за Чарли, дамите май изобщо не одобряваха поведението ми…
	— Забравяте мисис Уилкс — обади се Рет и в очите му просветна лукаво пламъче. — Тя винаги безрезервно ви е одобрявала. Ще одобри едва ли не всичко, което сторите, само да не е убийство.
	„Тя дори и убийството одобри“ — мрачно си рече Скарлет и презрително се изсмя.
	— О, Мели! — процеди тя и добави с тон на съжаление: — Никак не е ласкателно за мене, че Мели е единствената жена, която ме одобрява, защото тя няма в главата си ум колкото едно пиле дори. Ако го имаше малко поне… — Тя замлъкна, леко смутена.
	— Ако го имаше малко поне, щеше да схване някои неща и тогава не би могла да ви одобрява — довърши Рет. — Е, разбира се, вие по-добре от мене ги знаете тези неща.
	— По дяволите вашата проклета памет и лошите ви обноски!
	— Ще отмина неоправданата ви грубост с мълчанието, което тя заслужава, и ще се върна към предишната ни тема. Вие трябва да определите мнението си по този въпрос. Ако сте различна, ще бъдете откъсната не само от хората на вашата възраст, но и от поколението на родителите ви, а също и от връстниците на децата ви. Те никога няма да ви разберат и както и да постъпвате, все ще бъдат възмутени. Ала вашите предци вероятно биха се гордели с вас и биха казали: „Личи си нашата семка“, докато внуците ви ще въздишат със завист, ще казват: „Баба трябва да е била опасна лудетина навремето!“ — и ще се опитват да бъдат като вас.
	Скарлет се засмя развеселена.
	— Знаете ли, понякога току вземете, че улучите! Ето например баба Робияр. Мами все ме плашеше с нея, когато бях непослушна. Баба, като я гледаш, е била студена жена, същинска ледена висулка, много е държала на обноските, както на своите, тъй и на чуждите, ала при все това се е омъжвала три пъти и сума дуели са се водили заради нея, слагала си е руж, носила е рокли със скандални деколтета и никакви… ъъ… тъй де, под роклите не е имало кой знае какво.
	— А вие сте изпитвали безгранично възхищение към нея въпреки всичките ви опити да бъдете като майка си! Аз пък съм имал един дядо по бащина линия, който е бил пират.
	— Не може да бъде! От онези, дето са се прехвърляли с въжета от мачта на мачта?
	— Уверен съм, че е карал други да се прехвърлят с въжета, стига това да му е носело пари. Но във всеки случай натрупал достатъчно, за да остави богатство на баща ми. В семейството ми твърде предпазливо го наричаха „морския капитан“. Бил е убит при пиянско сбиване много преди аз да се родя. Не е нужно да се споменава, че неговата смърт била огромно облекчение за децата му, защото старият господин през повечето време бил пиян, а в това си състояние имал навика да забравя, че е морски капитан в оставка, и се отдавал на възпоминания, от които косите на чадата му щръквали. Във всеки случай аз му се възхищавах и се стремях да му подражавам много повече, отколкото на баща ми, защото татко е един мил и възпитан господин, пълен с куп почтени навици и благочестиви сентенции — виждате как се получава в действителност. Сигурен съм, че вашите деца няма да ви одобряват, Скарлет, по същия начин, както сега не ви одобряват мисис Мериуедър, мисис Елсинг и тяхното потомство. Децата ви вероятно ще бъдат мекушави и хрисими създания, каквито са обикновено потомците на хората с твърд и несъкрушим характер. И което ще ги разглези още повече, е, че вие като всяка майка вероятно сте твърдо решена те никога да не познаят несгодите, изпитани от вас. А това е напълно погрешно. Несгодите изграждат личността или я пречупват. Тъй че вие ще трябва да очаквате благоразположение едва от внуците си.
	— Чудя се какви ли ще бъдат нашите внуци.
	— Да не би да допускате, като казвате „нашите“, че вие и аз ще имаме общи внуци? Срамота, мисис Кенеди!
	Внезапно осъзнала смисъла на погрешния си израз, Скарлет цяла почервеня. Не само шеговитите му думи я бяха засрамили, но и върналото се изведнъж усещане за наедрялото й тяло. Никой от двама им не бе намеквал по какъвто и да било повод за състоянието й, а тя винаги вдигаше покривалото за скута чак до под мишниците си, когато беше с него, дори в топли дни, като се утешаваше по обичайния за жените начин, че тъй напълно прикрива променената си фигура. Затова в миг я обзе гняв заради положението й и срам, че той го бе отгатнал.
	— Веднага да слизате от кабриолета, долен мръсник такъв — заповяда му тя с треперещ глас.
	— Нямам никакво намерение — невъзмутимо призна той. — Ще се стъмни, преди да сте се прибрали у дома си, а около следващия извор край пътя се е разположила нова колония негри, подслонили се в палатки и колиби — големи злосторници, както дочух, и не виждам защо трябва да давате повод на невъздържаните членове на ку-клукс-клан да надяват белите си одежди и да организират акция тази нощ.
	— Махайте се! — извика тя, задърпа поводите от ръцете му и внезапно почувства, че й се гади. Той бързо спря коня, подаде и две чисти носни кърпи и твърде умело подкрепи главата й, надвесена настрани, извън кабриолета. Ниското следобедно слънце, хвърлящо полегати лъчи през младите листа на дърветата, за няколко болезнено неприятни мига се завъртя като вихър с преливащи златни и зелени багри. Когато замайването й отмина, тя скри глава в ръцете си и се разплака от изживения срам и унижение. Не само че бе повърнала пред мъж — а това само по себе си бе най-ужасното премеждие, което би могло да сполети една жена, — но по този начин вероятно бе издала и позорния факт, че е бременна. Струваше й се, че никога вече няма да посмее да го погледне в очите. Точно пред него ли трябваше да й се случи, пред Рет, който не изпитваше никакво уважение към жените! Тя плачеше и всеки момент очакваше да чуе от устата му някоя груба и шеговита забележка, която никога не би могла да забрави.
	— Не бъдете глупачка — тихо се обади той. — Ако плачете от срам, значи наистина сте глупачка. Хайде, Скарлет, не се вдетинявайте. Та вие знаете, че след като не съм сляп, е невъзможно да не забележа вашата бременност.
	Тя изохка с отпаднал глас и още по-силно впи пръсти в поаленялото си лице. Самата дума, произнесена гласно, я ужасяваше. Когато станеше въпрос за бременността й, Франк винаги смутено казваше „твоето състояние“, Джералд пък имаше навик по този повод да употребява деликатния израз „несама жена“, а дамите изискано заместваха „бременност“ със „затруднително положение“.
	— Наивна сте като дете, ако сте вярвали, че не знам какво ви е, при все че тъй старателно се потите под това дебело покривало. Разбира се, че го знаех. Как мислите, защо иначе бих ви…
	Рет млъкна внезапно и помежду им надвисна тишина. Той хвана поводите и цъкна с език на коня. После продължи да й говори спокойно и докато леко провлеченият му глас галеше нежно слуха й, червенината по ниско сведеното й лице постепенно заотстъпва.
	— Не очаквах, че можете да се притеснявате толкова, Скарлет. Мислех, че сте здравомислеща личност, а сега съм разочарован. Възможно ли е в гърдите ви все още да трепти свян? Боя се, че повдигайки открито този въпрос, не постъпих като благовъзпитан човек. Ала аз си зная, че не съм благовъзпитан, при положение че не изпитвам никакво смущение пред бременни жени, както е редно. На мене нищо не ми пречи да се отнасям към тях като към нормални същества и да не си отклонявам погледа към земята, небето или към която и да било точка на вселената, само не и към тяхната талия, а същевременно да ги оглеждам крадешком, което винаги съм считал за върха на неприличието. Защо трябва да се държа тъй? Та това е съвършено нормално състояние. Европейците са далеч по-разумни от нас. Те поздравяват бъдещите майки с предстоящото им щастие. Лично аз смятам, че това е крайност, ала все пак е за предпочитане пред нашия стремеж да си затваряме очите. Това е нормално състояние и жените би трябвало да се гордеят с него, вместо да се крият зад заключени врати, сякаш са извършили престъпление.
	— Да се гордеят! — възкликна тя със задавен глас. — Да се гордеят… ха!
	— Вие не сте ли горда, че носите дете?
	— Боже Господи, съвсем не! Аз… аз мразя бебетата.
	— Имате предвид, че… не искате дете от Франк?
	— Не… не го искам от когото и да е.
	В същия миг отново й призля от тази нова грешка на езика, която бе допуснала, ала той продължи непринудено, без в тона му да проличи, че я е забелязал.
	— Тогава ние не си приличаме. Аз обичам бебетата.
	— Обичате ли ги? — извика тя тъй стресната от това изявление, че забрави смущението си. — Ама че сте лъжец!
	— Обичам бебетата и изобщо малките деца, докато не започнат да порастват и не придобият навика да разсъждават като възрастни и други способности, присъщи на възрастните, като например да лъжат, да мамят и да бъдат нечисти. Но това не е нещо ново за вас. Вие знаете, че много харесвам Уейд Хамптън, макар да не е това, което се очаква от едно истинско момченце.
	Скарлет учудена осъзна, че е точно тъй. На него май му доставяше удоволствие да играе с Уейд и често му носеше подаръци.
	— А сега, щом тъй и тъй извадихме на бял свят страшната тема и признахте, че по някое време в немного далечно бъдеще очаквате бебе, ще ви кажа нещо, за което от седмици вече искам да поговоря с вас… две неща всъщност. Първото е, че е опасно да се возите сама в кабриолета. Вие го знаете. Често сте го чували. Ако не ви е грижа, че ще ви изнасилят, можете поне да се съобразите с последствията. Поради твърдоглавието ви възможно е да се озовете в положение, което ще принуди храбрите ви съграждани да отмъстят за вас и да накарат неколцина черни да разлюлеят крака на някое дърво. Това пък ще насъска янките и все един сигурно ще бъде обесен. Никога ли не ви е хрумвало, че дамите изпитват неприязън към вас и за това, че с държането си можете да станете причина техните синове и съпрузи да намажат въжето. Нещо повече, ако ку-клукс-клан увеличи жертвите си сред негрите, янките тъй ще затегнат Атланта, че поведението на Шърман ще ни се струва херувимско. Знам какво приказвам, защото съм гъст с янките. Срам не срам, те ме имат за свой човек и говорят открито пред мене. Решили са да смажат ку-клукс-клан, дори ако за тази цел им се наложи отново да опожарят целия град и да избесят всичките му жители от мъжки пол над десетгодишна възраст. Това ще ви навреди, Скарлет. Може да ви струва и парични загуби. Никой не е в състояние да предскаже докъде ще се разпростре един пожар в прерията, щом веднъж избухне. Конфискация на имущество, повишение на данъците, глоби за заподозрените жени — чувал съм да се предлагат всички тези мерки. Ку-клукс-клан…
	— Не знаете ли кои са в ку-клукс-клан? Дали Томи Уелбърн или Хю, или…
	Той сви рамене с известно раздразнение.
	— Откъде мога аз да знам? Аз съм ренегат, изменник, парвеню. Аз съм последният, на когото нещо може да бъде известно. Но зная имената на мъже, които са подозирани от янките, и при първия грешен ход от тяхна страна песента им ще бъде изпята. Макар да съм уверен, че никак няма да ви е мъчно, ако някои от съседите ви увиснат на бесилото, вярвам, че бихте съжалявали горчиво, ако изгубите дъскорезниците си. По упорития израз на лицето ви съдя, че не ми вярвате и че думите ми са глас в пустиня. Затова единственият ми съвет е да държите винаги в готовност този ваш пистолет… а когато съм в града, аз ще гледам да съм около вас, за да ви придружавам.
	— Рет, вие наистина ли… значи идвате да ме пазите?…
	— Да, скъпа моя, именно моето прославено кавалерско чувство ме кара да ви закрилям. — Присмехулните пламъчета отново затанцуваха в черните му очи и цялата предишна сериозност напусна лицето му. — И то защо? Заради неизмеримата ми любов към вас, мисис Кенеди. Да, аз мълчаливо копнея и жадувам за вас, обожавам ви от разстояние, ала тъй като съм не по-малко почтен от мистър Ашли Уилкс, скривам всичко това от вас. Уви, вие сте съпруга на Франк и моето чувство за чест не ми позволява да ви се обясня. Ала както дори почтеността на мистър Уилкс се пропуква от време на време, тъй и моята сега се пропука — аз ви разкрих своята тайна страст и…
	— За Бога, млъкнете! — прекъсна го Скарлет, раздразнена както винаги, когато той я караше да изглежда надута глупачка, и тъй като никак не държеше Ашли и неговото чувство за чест да станат предмет на по-нататъшно обсъждане, му зададе въпрос: — Кое беше другото нещо, дето искахте да ми кажете?
	— Какво? Вие променяте темата, когато изпълненото ми с любов сърце се разкъсва в гърдите ми? Е, добре, чуйте и другото. — Присмехулното пламъче в погледа му отново угасна и лицето му някак потъмня и замря. — Трябва да внимавате с този кон. Той е с упорит нрав и с бърни, яки като желязо. Уморява ви да го карате, нали? Ако рече да хукне нанякъде, няма как да го спрете. А пък ако се обърнете в някоя канавка, това може да струва живота на бебето ви, а и вашия. Трябва да му сложите най-здравата юзда, която успеете да намерите, или пък ми го дайте и аз ще го сменя за някой кротък кон с по-чувствителни бърни.
	Тя погледна невъзмутимото му безизразно лице и внезапно раздразнението й се стопи, както бе изчезнал и срамът й, породен от разговора им за нейната бременност. Преди няколко минути той бе проявил доброта и бе направил всичко възможно, за да я успокои в момент, когато й се бе искало да потъне в земята. А сега проявяваше още по-голяма доброта с тази своя загриженост по повод на коня. Тя почувства прилив на благодарност към него и се запита защо той не можеше винаги да се държи тъй.
	— Трудно ми е да се оправям с тоя кон — кротко се съгласи тя. — Понякога ръцете ме болят по цяла нощ от това, че все го дърпам. Направете с него каквото намерите за добре, Рет.
	Очите му проблеснаха дяволито.
	— Колко мило и женствено прозвучаха тези думи, мисис Кенеди. Нямаха нищо общо с обичайния ви троснат и заповеднически тон. Виждам, че ако човек умее да ви подхване правилно, бихте се увили покорно около него като лозичка.
	Тя се смръщи и ядът й отново пламна.
	— Този път ще слезете от кабриолета или ще ви ударя с камшика. Защо ми трябваше да ви търпя и да се опитвам да бъда любезна с вас? Вие нямате обноски. Нямате съвест. Не сте нищо друго освен… Хайде слизайте. Сериозно ви говоря.
	Ала когато той скочи на земята, отвърза коня си от задната страна на кабриолета и застана в сумрака на пътя, предизвикателно ухилен, тя самата не можа да сдържи усмивката си, додето се отдалечаваше от него.
	Да, той беше грубиян, беше пакостлив, беше рисковано човек да си има работа с него и никога не можеше да се предвиди в кой точно момент тъпото оръжие, небрежно предоставено в ръцете му, ще се превърне в смъртоносно острие. И все пак той въздействаше ободряващо като… ами например като тайно гаврътната чашка бренди.
	През тези месеци Скарлет се бе научила да попийва бренди. Когато се завръщаше у дома си късно следобед, измокрена от дъжда, с вцепенено от болка тяло след дългите часове, прекарани в кабриолета, крепеше я единствено мисълта за заключената в най-горното чекмедже на шкафа бутилка, скрита там от зорките очи на Мами. На доктор Мийд не му бе хрумнало да я предупреждава, че на жена в нейното положение не е позволено по-силно питие от плодово вино. Разбира се, допускаше се изключение за чаша шампанско на сватба или горещ пунш в случай на тежка простуда. То се знае, имаше и такива нещастници, които пиеха и опозоряваха семействата си во веки веков, както съществуваха и побъркани жени, и разведени жени, и други, които поддържаха мис Сюзан Антъни* в идеите й, че на жените трябва да се даде право да гласуват. Ала колкото и да бе лишена от благоразположението на доктора, Скарлет никога не бе заподозряна от него, че пие.
	[* Сюзан Антъни (1820–1906) — американска обществена деятелка, бореща се за еманципация — б.пр.]
	Тя бе установила, че чашка чисто бренди преди вечеря й помага неимоверно много, а за да прикрие миризмата, винаги можеше да сдъвче кафе или да си изплакне устата с одеколон. Защо хората реагираха тъй глупаво на женското пиене, след като мъжете можеха да се насвяткат до безсъзнание и не само можеха, но го и правеха, щом си поискат? Понякога Франк лежеше и хъркаше в общото им легло, а нея не я ловеше сън. Мяташе се неспокойно, разкъсвана от страхове пред бедността, пред янките, изпълнена с носталгия по Тара и с копнеж по Ашли, и тогава си мислеше, че ще полудее, ако не е бутилката бренди. И щом познатата приятна топлина се разлееше в жилите й, притесненията й почваха да отстъпват. След три чаши тя винаги можеше да си каже: „Ще мисля за тези неща утре, когато ще мога по-лесно да ги понеса.“
	Ала имаше нощи, в които дори брендито не уталожваше сърдечната й болка, онази болка, която бе по-силна дори от страха, че ще изгуби предприятията си — болката по Тара и желанието да я види отново. Атланта със своя шум, с новите си сгради, с непознатите лица, с тесните си улици, задръстени от коне, и блъскаща се тълпа, понякога сякаш я задушаваше. Тя обичаше Атланта, но… о, нищо не можеше да й замени блажения покой на Тара, червените полета и тъмните борове! Ах, да можеше да е пак в Тара, колкото и труден да бе животът там! Да можеше да е близо до Ашли, просто да го вижда, да чува гласа му, да бъде подкрепяна от съзнанието, че той я обича! Всяко писмо от Мелани, в което й се съобщаваше, че са добре, всяка кратка бележка от Уил, с която той я уведомяваше за оранта, сеитбата и растежа на памука, наново я караха да жадува за родния дом.
	„Ще си ида у дома през юни. Тогава вече нищо няма да мога да върша тук. Ще си ида вкъщи за няколко месеца“ — казваше си тя и душата й се възраждаше. И наистина си отиде у дома през юни, ала не както беше мечтала, защото в първите дни на месеца пристигна лаконично известие от Уил, че Джералд е мъртъв.


>>	Глава XXXIX

	Влакът имаше голямо закъснение и когато Скарлет слезе в Джоунсбъро, над околността вече бе паднал протяжният тъмносин юнски сумрак. Жълтеникавите пламъчета на лампи проблясваха в магазините и къщите, оцелели в градчето, а те не бяха много. Тук-там между постройките на главната улица зееха широки празнини на мястото на опожарени или разрушени от оръдията жилища. Порутени къщи с продупчени от снарядите покриви и полусъборени стени сякаш се взираха в нея, неми и тъмни. Няколко оседлани коня и впрягове с мулета бяха привързани пред дървения навес на магазина на Булард. Прашният червен път бе пуст и единствените звуци наоколо бяха откъслечните пиянски провиквания, разнасящи се в неподвижната привечер откъм кръчмата, разположена в долния край на улицата.
	Гарата не беше възстановена след пожара по време на битката и на мястото й се издигаше само един дървен навес без стени, които да пазят за`вет. Скарлет походи малко напред и назад под него, а после се отпусна на едно от празните бурета, които очевидно бяха поставени за сядане. Тя огледа улицата в двете посоки — търсеше Уил Бентийн. Уил трябваше да е пристигнал, за да я посрещне. Сигурно се бе досетил, че ще се качи на първия влак след получаването на късото му известие за смъртта на Джералд.
	Беше тръгнала толкова набързо, че в малката си пътническа торба носеше само нощница и четка за зъби, дори чифт бельо не си бе взела. Чувстваше се неудобно в тясната черна рокля, взета назаем от мисис Мийд, защото не бе имала време да си приготви траурни дрехи. Мисис Мийд сега бе твърде слаба, а Скарлет бе вече в напреднала бременност, тъй че роклята беше двойно по-неудобна. Дори в скръбта си за смъртта на Джералд тя не забравяше да мисли как изглежда отстрани и с неудоволствие оглеждаше фигурата си. Тялото й бе напълно обезформено, а лицето и глезените й бяха подпухнали. До този момент не се бе тревожила особено за външността си, ала сега, когато само след час щеше да се срещне с Ашли, видът й се бе превърнал в първостепенна грижа. Макар да бе покрусена, мисълта, че ще се изправи пред него с дете от друг мъж в утробата си, я караше да потръпва. Обичаше го и той също я обичаше, а това нежелано дете й се виждаше като доказателство, че тя самата е изневерила на любовта им. Ала при всичкото й нежелание да му се показва сега, когато бе изгубила тъничката си талия и леката си походка, разбираше, че няма никаква възможност срещата да бъде избягната.
	Тя затропа нетърпеливо с крак. Уил трябваше да е тук, за да я посрещне. Разбира се, можеше да иде в магазина на Булард и да пита за него или да помоли някого да я откара до Тара, ако се окажеше, че той е бил възпрепятстван да дойде. Ала не й се ходеше при Булард. Беше събота вечер и вероятно половината мъже от окръга се бяха събрали там. Не й се щеше да се показва в това положение пред тях, особено с рокля, която не й беше по мярка и по-скоро подчертаваше, отколкото да скрива фигурата й. Пък и нямаше желание да изслушва потока от съболезнования по повод смъртта на Джералд. Не се нуждаеше от съчувствие. Боеше се, че ако някой спомене името му пред нея, ще се разплаче. А тя нямаше намерение да плаче. Знаеше, че ако не се сдържи, ще стане като онзи път, когато в нощта на падането на Атланта Рет я бе изоставил на тъмния път извън града и тя бе плакала неудържимо, заровила глава в гривата на коня, със сълзи, които разкъсваха сърцето й и не можеха да спрат.
	Не, тя нямаше да плаче! Почувства, че горчивата бучка отново задавя гърлото й, както често й се случваше, откакто бе дошла вестта, ала плачът нямаше да й помогне. Той само щеше да я обърка и отслаби. Защо, ах, защо Уил, Мелани или момичетата не й бяха писали, че Джералд е болен? Тя щеше да вземе първия влак за Тара, за да се грижи за него, щеше да му заведе лекар от Атланта, ако се налагаше. Какви глупаци бяха всички те! С нищо ли не успяваха да се справят без нея? Тя не можеше да бъде на две места едновременно, а Господ беше свидетел, че работеше с всички сили за тях в Атланта.
	Тя се въртеше нервно върху бурето, без да може да си намери място, раздразнена, задето Уил не идва. Къде беше той? Тогава чу хрущене на сгурия по коловоза зад гърба си и като извърна тежко тялото си, видя Алекс Фонтейн да пресича релсите, отправил се към една каруца с чувал овес на рамо.
	— Боже мой, ти ли си това, Скарлет? — възкликна той, като пусна чувала на земята и изтича да стисне ръката й, а навъсеното му до този миг мургаво дребно лице цяло светна от радост. — Много ми е драго, че те виждам. Срещнах Уил пред ковачницата, тъкмо подковаваха коня му. Влакът закъсняваше и той реши, че ще успее. Да изтичам ли да го доведа?
	— Да, моля те, Алекс — отвърна тя и въпреки мъката си му се усмихна. Приятно й бе отново да зърне познат от окръга.
	— Скарлет… аз… ъъ… — подхвана неловко Алекс, като все още държеше ръката й — много ми е мъчно, че стана тъй с баща ти.
	— Благодаря ти — отрони тя, но й се щеше той да не бе заговарял за това. При думите му червендалестото лице на Джералд и гръмливият му глас изникнаха съвсем ясно в представите й.
	— Ако това би те утешило донякъде, Скарлет, ще ти кажа, че всички ние много се гордеем с него — продължи Алекс и пусна ръката й. — Той… е, накратко, ние смятаме, че той умря като войник в защита на едно право дело.
	Тя го погледна объркана и се зачуди какво ли имаше предвид Алекс. Като войник? Да не би някой да го бе застрелял? Дали не се беше забъркал в някое сбиване с хамелеоните-републиканци както Тони? Ала не биваше да чува нищо повече сега. Ако заговореше за него, щеше да се разплаче, а не можеше да допусне това, не и докато не се озовеше на сигурно място, в колата на Уил, и то чак насред полето, за да не я види никой чужд човек. Уил не се броеше. Него чувстваше като роден брат.
	— Алекс, не желая да говорим за това — кратко отсече тя.
	— Изобщо не мога да те виня, Скарлет — отвърна Алекс и гневна червенина заля лицето му. — Ако тя беше моя сестра… Знаеш, досега за никоя жена не съм казвал груба дума, Скарлет, но аз лично смятам, че Сюелин трябва да отнесе камшика.
	Тя смаяна се запита що за несвързани глупости говореше той. Какво общо имаше Сюелин?
	— Много ми е неприятно да го кажа, ала тук всички са на същото мнение. Единствен Уил я защитава… И, то се знае, мис Мелани, но тя е светица и у никого не вижда нищо лошо, а пък и…
	— Казах, че не желая да говоря по този въпрос — студено го пресече тя, ала не личеше Алекс да се е засегнал. Напротив, като че проявяваше разбиране към грубостта й и това я раздразни. Не й беше приятно един външен човек да вади на показ пред нея кирливите ризи на семейството й, не желаеше той да разбере, че тя е в пълно неведение за случилото се. Защо Уил не й бе пратил подробно обяснение?
	Щеше й се Алекс да отмести настойчивия си поглед от нея. Чувстваше, че той е наясно за състоянието й, и това я притесняваше. А Алекс си мислеше нещо съвсем друго, взрян напрегнато в сумрака — че лицето й е много променено, толкова много, та беше чудно как изобщо я позна. Може би причината беше, че очаква дете. В такива периоди жените дяволски погрозняваха. Пък и сигурно преживяваше зле смъртта на стария О’Хара. Тя беше неговата любимка. Но не, у нея се чувстваше някаква по-дълбока промяна. Тя наистина изглеждаше по-добре, отколкото при последната им среща. Ако не друго, личеше поне, че редовно се храни по три пъти на ден. Изразът на преследвано животно се бе изгубил донякъде от очите й. Сега от същите тези очи, които някога бяха пълни с уплаха и отчаяние, се излъчваше твърдост. Дори когато се усмихваше, имаше вид на личност, привикнала да командва, уверена и решителна. Старият Франк сто на сто не скучаеше с нея! И въпреки всичко беше променена. Несъмнено бе хубава жена, но в лицето й ги нямаше предишния чар и нежна миловидност и напълно бе изчезнал изразът, от който всеки мъж бе готов да се разтопи и да се почувства по-знаещ и по-мъдър дори от всевишния.
	Впрочем не бяха ли всички те променени? Алекс погледна грубите си дрехи и на лицето му отново се изписа обичайната горчивина. Понякога нощем лежеше буден и си блъскаше главата как да уреди операция за майка си, как да даде образование на синчето на бедния си покоен брат Джо, по какъв начин да осигури пари за още едно муле и тогава му се щеше войната още да продължава, искаше му се тя никога да не бе свършвала. В армията човек винаги имаше нещо за хапване, та макар и това да беше само царевичен хляб, имаше кой да издава заповеди и нямаше нито помен от мъчителното чувство, че си изправен пред проблеми, които не се поддават на разрешение — в армията нямаше други тревоги освен тази, че можеш да бъдеш убит. Съществуваше още и Димити Мънроу. Алекс искаше да се ожени за нея, но знаеше, че е невъзможно, след като хората, осланящи се на подкрепата му, сега бяха твърде много. Беше я обичал толкова дълго време, а сега виждаше как розите по страните й вехнат и радостта в очите й гасне. Поне да не се бе наложило Тони да бяга в Тексас. Съвсем различно щеше да е, ако в плантацията имаше и друг мъж. Обичният му сприхав малък брат се луташе нейде на запад без пукната пара в джоба. Да, те всички се бяха променили, не ще и дума. Той тежко въздъхна.
	— Още не съм благодарил за всичко, което ти и Франк сторихте за Тони — каза той. — Вие му помогнахте да се измъкне, нали тъй? Чудесно беше от ваша страна. Чух по заобиколен път, че пристигнал в Тексас жив и здрав. Боях се да пиша, за да ви питам… ала вие с Франк сигурно сте му заели някакви пари. Искам да се издължа…
	— О, Алекс, млъкни, моля те! Не сега! — прекъсна го Скарлет. За първи път парите не означаваха нищо за нея.
	Един миг Алекс стоя мълчалив.
	— Ще ти доведа Уил — обади се той, — а утре ще дойдем всички на погребението.
	Младежът тъкмо вдигна чувала с овес и се извърна и от една странична улица изникна каруца с разкривени колела, която със скърцане се приближи към тях. От капрата Уил подвикна:
	— Извини ме, че закъснях, Скарлет.
	Той слезе със затруднение от каруцата, закуцука към нея и като се приведе, целуна я по бузата. Уил никога преди не я бе целувал и не бе пропускал да постави „мис“ пред името й, но макар поведението му да я изненада, същевременно стопли сърцето й и й достави искрено удоволствие. Той внимателно я повдигна, за да стъпи на колелото и да седне в колата, а когато тя се огледа, видя, че това е същата разнебитена каруца, с която бе избягала от Атланта. Как изобщо не се бе разпаднала за толкова дълго време? Уил трябва да я беше стегнал много грижливо. При вида й тя усети известно неприятно замайване, защото си припомни онази нощ. Дори да й се наложеше да тръгне боса или да лиши трапезата на леля Пити от храна, щеше да се погрижи Тара да получи нова кола, а тази да бъде изгорена.
	В началото Уил остана мълчалив и Скарлет изпита благодарност към него. Той хвърли разнищената си сламена шапка отзад, цъкна на коня и каруцата потегли. Уил си беше все същият — възслаб, дългурест, с биеща на розово коса, с кротки очи, търпелив като впрегатно добиче.
	Градчето остана зад гърба им и те поеха по червения път, водещ към Тара. На хоризонта все още розовееше бледа виделина, а грамадните перести облаци бяха обагрени със златисти и нежнозелени отсенки. Покоят на селския сумрак ги обгръщаше, умиротворяващ като молитва. Тя се питаше смаяна как през всички тези протяжни месеци бе издържала откъсването от свежия аромат на родния въздух, от изораната земя, от сладостта на летните нощи. Влажната червена земя издаваше тъй приятна, позната и дружелюбна миризма, че тя изпита желание да скочи и да грабне една шепа от нея. Орловите нокти, притулящи с гъстата си сплетена зеленина изровените червени канавки от двете страни на пътя, ухаеха както винаги след дъжд — най-сладостният парфюм на света. Ято лястовици се стрелкаха ненадейно над главите им и през пътя току претичваше по някой стреснат заек с вирната бяла опашчица като пухче за пудра. Тя със задоволство отбеляза, че памукът върви добре, докато минаваха през разораните ниви, където зелените храстчета се бяха изправили гиздаво над червената пръст. Колко красиво бе всичко наоколо! Тази прозирна сива мъгла над блатата, тази червена земя и растящият памук, тези стръмни полета с виещи се зелени редове и печалните черни борове, ограждащи отвсякъде цялата ширнала се пред очите й гледка като мрачна стена. Как бе могла тъй дълго да остане в Атланта?
	— Скарлет, преди да ти разправя за мистър О’Хара, а аз искам да ти кажа всичко, додето се приберем у дома, ще те попитам за мнението ти по един въпрос. Както гледам, сега ти си глава на семейството.
	— Какво има, Уил?
	Той спря за момент краткия си разсъдлив поглед върху нея.
	— Бих желал да получа одобрението ти да се оженя за Сюелин.
	Скарлет се вкопчи здраво в седалката, тъй като едва не се гътна назад от смайване. Да се ожени за Сюелин! Никога не си бе представяла, че на някой ще му хрумне да се жени за Сюелин, откак й отне Франк Кенеди. Че на кого бе притрябвала Сюелин?
	— Боже Господи, Уил!
	— Да приема ли в такъв случай, че не възразяваш?
	— Да възразявам? Разбира се, че не, но… Уил, ти напълно ме слиса! Да се ожениш за Сюелин! Уил, та аз винаги съм мислила, че ти си увлечен по Карийн.
	Уил не отмести погледа си, отправен към коня, и го плесна с поводите. Профилът му, извърнат към нея, не се промени, ала й се стори, че той леко въздъхна.
	— Може и тъй да е било — промълви той.
	— Е какво, тя не те ли иска?
	— Изобщо не съм я питал.
	— Уил, ти си глупак. Попитай я. Тя струва два пъти повече от Сюелин!
	— Скарлет, в Тара се случиха много неща, за които ти нямаш представа. През последните месеци не ни удостояваше твърде често с вниманието си.
	— Аха, не съм ви удостоявала, тъй ли? — избухна тя. — С какво, мислиш, съм се занимавала в Атланта? Разхождала съм се с карета, теглена от четири коня, и съм се веселила по балове? Не ви ли пращах пари всеки месец? Не платих ли данъците, не поправих ли покрива, не купих ли нов плуг и мулета, не ви ли…
	— Хайде, хайде, не бързай да кипваш и да разпалваш ирландския си нрав — прекъсна я той невъзмутимо. — Аз най-добре от всеки друг зная каква работа си свършила, а тя е достатъчна за двама мъже.
	Умилостивена донякъде, тя попита:
	— Какво тогава искаш да кажеш?
	— Не отричам, че ти запази покрива над главите ни и осигури храна за трапезата ни, ала май не си се замисляла какво се върти в ума на кой да е от нас в Тара. Не те виня, Скарлет. Ти си си такава по природа. Никога не си се интересувала особено от мислите и преживяванията на хората. Та думата ми беше, че не съм говорил с мис Карийн, защото зная, че няма смисъл. Тя ми е като по-малка сестричка и споделяше с мене тайни, които, струва ми се, не би доверила на никой друг в света. Ала тя тъй и не можа да прежали онова загинало момче и никога няма да го прежали. По-добре още отсега да ти кажа, че има намерение да иде в един манастир край Чарлстън.
	— Шегуваш ли се?
	— Така си и знаех, че ще бъдеш поразена, затова ще те помоля, Скарлет, да не спориш с нея по този повод, да не й се караш, нито да й се смееш. Нека да върви. Тя нищо друго не иска от живота. Сърцето й е разбито.
	— Дрън-дрън шикалки! Та малко ли хора са с разбити сърца, но не хукват в манастир. Погледни ме мене. Аз загубих съпруг.
	— Но твоето сърце не е било разбито — спокойно възрази Уил и като взе една сламка от пода на каруцата, лапна я и бавно я задъвка. Тази забележка внезапно угаси гнева й. Както винаги, когато чуеше истината, изказана гласно, колкото и неизгодна да беше за нея, неизменната й честност пред себе си надделяваше. Тя помълча известно време, като се мъчеше да възприеме мисълта, че Карийн ще стане монахиня.
	— Обещай да не я хокаш.
	— Е, хубаво, обещавам. — И някак внезапно тя го видя в нова светлина, вгледана в него с известна почуда. Уил обичаше Карийн, това бе ясно, след като заставаше на нейна страна и се стараеше да облекчи оттеглянето й от света. И все пак изказваше желание да се ожени за Сюелин.
	— Я кажи, каква е тази история със Сюелин? Та ти не изпитваш никакви чувства към нея, не е ли тъй?
	— О, не, аз дори я харесвам в известен смисъл — отвърна той, като извади сламката и взе да я изучава, сякаш представляваше голям интерес. — Сюелин не е толкова лоша, колкото си мислиш, Скарлет. Смятам, че ще се разбираме добре с нея. Единствената беда при Сюелин е, че тя копнее за съпруг и деца, а коя жена не го иска?
	Каруцата подскачаше по изровения път и в продължение на няколко минути, докато и двамата мълчаха, умът на Скарлет бе зает с догадки. Зад цялата тази работа вероятно се криеше нещо по-дълбоко и по-важно, за да поиска кроткият и уравновесен Уил да се ожени за свадливата, вечно недоволна Сюелин.
	— Ти не ми каза истинската причина, Уил. След като съм глава на семейството, редно е да я знам.
	— Така е — отговори Уил — и вярвам, че ще ме разбереш правилно. Не мога да напусна Тара. Тя е моят дом, Скарлет, единственият истински дом, който някога съм имал, и аз обичам всяко камъче в нея. Работих тук като на свой имот. А когато си вложил труд в нещо, обикваш го. Разбираш ли какво искам да кажа?
	Тя го разбираше и в сърцето й се надигна топло чувство към него при това признание, че обича същото, в което тя самата бе влюбена.
	— Та прецених тъй — след като баща ти го няма вече, а Карийн ще става монахиня, в плантацията ще останем само двамата със Сюелин, а аз не мога да седя в Тара, без да се оженя за нея. Нали знаеш, хората ще почнат да приказват.
	— Но, Уил, нали… нали Мелани и Ашли са тук?…
	При споменаването на Ашли той се извърна и я погледна с непроницаемите си бледосини очи. Тя отново изпита чувството, че Уил знае всичко за нея и Ашли, проявява разбиране и нито я осъжда, нито пък одобрява.
	— Те скоро ще си заминат.
	— Ще си заминат ли? Къде? Те са у дома си в Тара, също както и ти.
	— Не, те не са у дома си. Точно това измъчва Ашли. Тара не е негов дом и той се притеснява, че не се отплаща достатъчно за дадения подслон. Никак не го бива за земеделие и сам го съзнава. Господ е свидетел, че се старае с всички сили, ала просто не е създаден за полска работа и ти го знаеш не по-зле от мен. Хване ли се да цепи дърва, все ме е страх, че ще си отсече крак. Ако пуснеш малкия Бо зад плуга, може и по-прави бразди да изоре, пък и взема ли да изреждам всички онези най-прости неща за добитъка и земеделието, от които той си няма никакво понятие — цяла книга ще изпиша. Той не е виновен, горкият. Просто калъпът му е друг. В същото време се тревожи, че е мъж, а живее в Тара от благодеянията на една жена и не може да се отплати.
	— От благодеяния ли? Казвал ли го е някога?
	— Не, никога не е отронил нито дума. Ти познаваш Ашли. Но то се вижда. Снощи, на бдението при баща ти, му казах, че съм направил предложение на Сюелин и че тя го е приела. Тогава Ашли рече, че това го облекчавало, защото седенето в Тара го потискало, а след като мистър О’Хара бил мъртъв, знаел, че ще трябва да останат с мис Мели, за да не ни одумват хората със Сюелин. Тъкмо тогаз ми каза, че смятал да напусне Тара и да се хване на работа.
	— На работа ли? Каква? Къде?
	— Не зная точно какво ще работи, но каза, че отива на Север. Имал някакъв приятел в Ню Йорк, който му писал, че ще му намери работа в една банка.
	— О, не! — извика Скарлет с неприкрита болка и това накара Уил да я погледне по същия особен начин.
	— Май за всички ще е по-добре той да иде на Север.
	— Не! Не! Не съм съгласна с тебе!
	Умът й работеше трескаво. Ашли не биваше да заминава на Север! Така можеше да не го види повече. Макар да не се бяха срещали цели месеци и да не бяха разговаряли насаме от онази съдбовна сцена, разиграла се в овощната градина, нямаше ден да не мисли за него, да не изпитва радост, че го е подслонила в дома си. Всеки долар, изпратен на Уил, пораждаше у нея задоволството, че тъй облекчава живота на Ашли. То се знае, не му беше по сърце да се занимава със земеделие. Мисълта, че Ашли е създаден за нещо по-добро, я изпълваше с гордост. Той бе роден да управлява, да живее в голяма къща, да язди чистокръвни коне, да чете книги с поезия и да нарежда на негрите какво да вършат. Това, че вече нямаха на разположение господарски имения, коне, негри, а и книгите бяха твърде малко, изобщо не променяше нещата. Ашли не бе създаден да оре и да цепи дърва. Нищо чудно, че искаше да напусне Тара.
	Ала Скарлет не можеше да го остави да замине извън Джорджия. Щом се налагаше, тя щеше да предума Франк да му даде служба в магазина си, да го убеди да махне момчето, което стоеше зад тезгяха. Но не — за Ашли мястото зад тезгяха не бе по-подходящо от това зад плуга. Един Уилкс — магазинер! Не, никога! Сигурно можеше да се намери нещо друго… но разбира се, нейната дъскорезница! При това хрумване тя изпита такова облекчение, че се усмихна. Ала дали той щеше да приеме подобно предложение от нея? Нямаше ли отново да го вземе за благодеяние? Трябваше така да представи нещата, та той да остане с впечатление, че й прави услуга. Щеше да уволни Джонсън и да направи Ашли управител на старата дъскорезница, а за новата щеше да отговаря Хю. На Ашли щеше да обясни, че разклатеното здраве на Франк и заетостта му в магазина му пречат да й помага, и щеше да изтъкне състоянието си като още една причина, че се нуждае от съдействието му.
	Все някак щеше да го накара да осъзнае, че в този момент не би се справила без неговата подкрепа. Би му отстъпила и половината дял от печалбите на предприятието, стига той да приемеше — всичко би направила само за да бъде той край нея, да види възродена лъчезарната усмивка на лицето му; всичко би дала, за да улови отново оня издайнически поглед в очите му, от който да се увери, че още я обича. Но пред себе си тя обеща никога вече да не се стреми да изкопчи от него признание в любов, никога вече да не го принуждава да се освободи от глупавото си чувство за чест, което той ценеше повече от любовта. По някакъв деликатен начин трябваше да му внуши това свое ново решение. Иначе можеше да откаже, уплашен от някоя бъдеща сцена, ужасна като последната, разиграла се помежду им.
	— Мога да му уредя някое занятие в Атланта — рече тя гласно.
	— Е, това е работа между тебе и Ашли — отвърна Уил и отново лапна сламката. — Дий, Шърман. А сега, Скарлет, искам да те помоля за още нещо, преди да ти разкажа за баща ти. Не бих позволил да се нахвърляш върху Сюелин. Стореното — сторено и дори да й оскубеш косата косъм по косъм, това няма да върне мистър О’Хара. Пък и тя е вярвала искрено, че всичко е за добро.
	— Точно за същото исках да те питам. Каква е тая история със Сюелин? Алекс ми подхвърляше разни недомлъвки и заяви, че заслужавала камшик. Какво е направила?
	— Да, хората са побеснели срещу нея. Всички, които видях днес следобед в Джоунсбъро, обещаха да я убият при първа среща, но сигурно ще им мине. Сега ми обещай да не я нападаш. Няма да допусна никакви свади тая вечер, когато тялото на мистър О’Хара е положено в гостната.
	„Нямало да допусне никакви свади — с възмущение си рече Скарлет. — Говори, сякаш Тара е вече негова!“
	Тогава си помисли за Джералд, мъртъв в гостната, и внезапно се разрида горчиво и безутешно. Уил я прегърна и я притисна съчувствено към себе си, без да каже нито дума.
	Докато се клатушкаха бавно по смрачаващия се път и главата й с изкривена шапка бе склонена на рамото на Уил, от съзнанието й изчезна представата за Джералд, какъвто беше през последните две години — стар човек с помътен разум, вечно взрян към вратата в очакване на една жена, която никога нямаше да влезе. Тя си припомняше жизнения, енергичен възрастен господин с буйната ситно къдрава бяла коса, неговата гръмогласна веселост, тропащите му ботуши, неуместните му шеги, великодушието му. Спомняше си как, когато бе малка, той й изглеждаше най-прекрасният човек на света, този шумен баща, който я бе слагал на седлото пред себе си и бе прескачал огради, а станеше ли непослушна, обръщаше я със задничето нагоре и я нашляпваше; заплачеше ли тя, плачеше и той с нея и й даваше по четвърт долар, за да се усмири. Припомни си как той се връщаше у дома от Чарлстън или от Атланта, натоварен с подаръци, все неподходящи. Припомни си също тъй със слаба усмивка през сълзи как се прибираше по малките часове след дните, когато в Джоунсбъро се провеждаха сесиите на съда — пиян за седмина, след като бе прескочил всички огради по пътя, ревящ с пълно гърло стари ирландски песни. А колко засрамен и смутен бе на следващата сутрин пред Елен. Е, сега той бе при Елен.
	— Защо не ми писа, че е болен? Щях да пристигна толкова бързо…
	— Той не беше болен нито минута. Хайде, миличка, вземи моята кърпа, а аз ще ти разкажа всичко както си беше.
	Тя си издуха носа в голямата му карирана кърпа от грубо платно, защото бе пристигнала от Атланта дори без носна кърпичка, и отново се облегна на преметнатата през кръста й ръка на Уил. Колко свестен човек беше Уил! Нищо не можеше да го извади от равновесие.
	— Та работата стана тъй, Скарлет. С парите, дето ти ни пращаше, аз и Ашли платихме данъците, купихме муле, семена за посев, разни други необходими вещи, а също няколко прасета и пилета. Мис Мели много добре се оправя с кокошките, дума да няма. Изобщо тя е чудесна жена, тъй си е. Та както и да е, след като накупихме разни неща за Тара, не остана кой знае що за джунджурийки, ала никой от нас не се оплакваше освен Сюелин — само тя.
	Мис Мелани и мис Карийн си седят у дома и си носят старите дрехи, сякаш се гордеят с тях, ала ти познаваш Сюелин, Скарлет. Тя тъй и не можа да се нагоди към лишенията. Колкото пъти съм я водил до Джоунсбъро или Файетвил, все се косеше, че е облечена в старо. А пък в същото време дами… жените на „торбаланковците“ се фръцкат насам-натам издокарани и накичени. Ама че са наконтени съпругите на онез проклети янки, дето управляват Бюрото на новоосвободените! И тъй, за дамите от окръга стана въпрос на чест да ходят в града с най-парцаливите си рокли, за да покажат, че пет пари не дават и че ги носят с гордост. Ама не и Сюелин. Отгоре на всичко тя искаше да има кон и карета. Все повтаряше, че ти имаш.
	— Но това не е карета, а просто един стар кабриолет — с негодувание реагира Скарлет.
	— Без значение какво е. Няма как, ще ти кажа, че Сюелин не можа да се примири, задето ти се омъжи за Франк Кенеди, пък и не знам дали мога да я виня. Сама разбираш, че е подло да погодиш такъв номер на собствената си сестра.
	Скарлет се надигна от рамото му, разлютена като змия, готова да нападне.
	— Значи подло било, а? Ще ти бъда задължена, ако внимаваш повече в приказките си, Уил Бентийн! Да не съм крива, че той предпочете мене пред нея?
	— Ти си умно момиче, Скарлет, и сигурно си се постарала да го накараш тебе да предпочете. Момичетата ги умеят тези работи. Трябва да си го подмамила някак. Можеш да бъдеш много привлекателна, когато пожелаеш, но тъй или иначе, той си харесваше Сюелин. Че тя беше получила писмо една седмица, преди да заминеш за Атланта. Той направо се разтапяше в него и разправяше как щели да се оженят, когато посъберял още малко пари. Знам го, защото тя ми показа писмото.
	Скарлет премълча, тъй като беше уверена, че той казва истината, а срещу нея не можеше да намери думи. Никога не бе и сънувала, че тъкмо Уил ще се залови да я съди. Нещо повече, лъжата, с която заблуди Франк, изобщо не бе тежала на съвестта й. Щом една девойка не можеше да задържи поклонника си, заслужаваше да го изгуби.
	— Хайде, Уил, не бъди лош — подзе тя. — Ако Сюелин се беше омъжила за него, вярваш ли, че щеше да отдели и един цент за Тара или въобще за някого от нас?
	— Нали ти казах, когато поискаш, наистина можеш да замотаеш главата на човек — отвърна Уил и я погледна с лека усмивка. — Не, сигурен съм, че нямаше да видим нищичко от парите на Франк. И все пак постъпката ти не може да се заобиколи току-тъй. Тя си остава един долен номер, а ако според тебе целта оправдава средствата, не е моя работа да те съдя, пък и кой съм аз, че да протестирам? Работата е там, че оттогава Сюелин се наостри като стършел. Не вярвам да е обичала кой знае колко стария Франк, но това докачи суетата й и сега все опява, че ти си имала нови дрехи и карета и че живееш в Атланта, докато тя е погребана тук, в Тара. Нали знаеш, Сюелин умира да ходи по гости и по забави и да се докарва в хубави дрехи. Не я обвинявам. Жените са такива.
	Та преди около месец я заведох в Джоунсбъро и я оставих да ходи по гости, додето си свърша работата, а когато си тръгнахме към къщи, тя беше смълчана като мишчица, ала виждах, че ще се пръсне от вълнение. Рекох си, че може да е намерила някой, който… че може да е научила някоя интересна клюка, затуй не й обърнах много внимание. Цяла седмица после се разхождаше из къщата напрегната и възбудена и много-много не приказваше. Прескочи да види мис Катлийн Калвърт… Скарлет, ще си изплачеш очите, ако зърнеш мис Катлийн. Горкото момиче, по-добре да беше умряло, отколкото да вземе за мъж оня янки и страхопъзльо Хилтън. Знаеш ли, че той ипотекирал плантацията, изгубил я е и сега ще трябва да я напуснат?
	— Не, не знаех и не ща да знам. Искам да чуя за татко.
	— Скоро ще стигна и до туй — търпеливо отвърна Уил. — Когато се върна от мис Катлийн, тя каза, че всички ние несправедливо сме съдили Хилтън. Наричаше го мистър Хилтън и викаше, че бил умен човек, а ние само й се смеехме. После тя взе да извежда всеки следобед баща ти на разходка и много пъти, когато се прибирах от полето, я виждах да седи с него на зида около гробището, да му говори нещо настойчиво и да размахва ръце. А старият господин само я гледаше недоумяващо и поклащаше глава. Нали го знаеш как беше горкият, Скарлет. Разсъдъкът му все повече помътняваше, сякаш не се усещаше кой е, нито пък кои сме ние. Веднъж я видях да сочи към гроба на майка ти, а старият господин взе, че се разплака. Когато се прибра вкъщи, цялата сияеща и възбудена, аз я привиках и хубаво я поскастрих. Казах й: „Мис Сюелин, за какъв дявол ви е притрябвало да разстройвате баща си и да го водите на гроба на майка си? Та той през повечето време не съзнава, че е умряла, а вие постоянно му го набивате в главата.“ А тя вирна брадичка, изсмя се и ми рече: „Ти си гледай твойта работа. Един ден всички ще бъдете доволни от това, което съм направила.“ Снощи мис Мелани ми каза, че Сюелин й разправяла за плановете си, но на мис Мели хич и не дошло наум, че Сюелин говори сериозно. Каза, че не споделила с никого от нас, защото самата мисъл за такова нещо ужасно я разстроила.
	— Ама каква мисъл? Ще стигнеш ли най-после до същината? Вече сме на средата на пътя. Искам да разбера за татко.
	— Точно туй се опитвам да ти кажа — отговори Уил. — И тъй като вече сме много близо до дома, по-добре да спрем тука, докато довърша.
	Той дръпна поводите и конят спря с пръхтене. Бяха застанали край запуснатия, неподкастрян жив плет от див портокал, който ограждаше имота на Макинтош. Скарлет се вгледа и изпод короните на чернеещите се в мрачината дървета различи призрачните очертания на високите комини, все още издигащи се над немите руини. Съжали, задето Уил не бе избрал друго място, където да спрат.
	— Накратко, идеята й беше да накара янките да заплатят за памука, който са изгорили, добитъка, отведен от плантацията, и съборените огради и хамбари.
	— Янките ли?
	— Не си ли чувала за това? Правителството на янките изплаща искове за пострадало имущество на поддръжниците на Съюза из целия Юг.
	— Разбира се, че съм чувала — отговори Скарлет. — Но какво общо има това с нас?
	— Много общо според Сюелин. В деня, когато я заведох в Джоунсбъро, тя срещнала случайно мисис Макинтош, а докато си бъбрели, на Сюелин и направили впечатление хубавите дрехи на мисис Макинтош и, естествено, не могла да се сдържи да не попита за тях. Тогава мисис Макинтош почнала да си придава важност и да разправя как съпругът й представил иск пред федералното правителство за унищожаване собствеността на един предан поддръжник, който никога не е оказвал подкрепа и помощ на Конфедерацията под каквато и да било форма.
	— Те не са оказвали подкрепа и помощ никому през целия си живот — процеди през зъби Скарлет. — Шотландско-ирландска смеска!
	— Е, може и тъй да е. Не ги познавам. Във всеки случай правителството им дало… забравих колко хиляди долара. Тъй или иначе, получили са една доста закръглена сумичка. Това запалило Сюелин. Тя е мислила по този въпрос цяла седмица, без да ни каже нищо, защото е знаела, че просто ще й се изсмеем. Ала е имала нужда да поговори с някого, затова е отишла у мис Катлийн, а онова проклето бяло нищожество Хилтън й е натъпкало главата с куп нови идеи. Той й е подсказал, че баща ти дори не е роден в тази страна, че не се е бил във войната и не е пратил синове в армията, че по време на Конфедерацията не е заемал никакъв пост. Внушил й, че нещата могат да се нагласят тъй, че мистър О’Хара да бъде представен като предан поддръжник на Съюза. Ей такива врели-некипели й надрънкал и когато тя се върна вкъщи, започнала да обработва мистър О’Хара. Скарлет, залагам си живота, че баща ти едва ли е разбрал и половината от нейните приказки. Точно на това е разчитала тя — че баща ти ще положи „желязната клетва“, без дори да се усети какво върши.
	— Татко да положи „желязната клетва“! — извика Скарлет.
	— Ами през последните месеци той бе вече съвсем слабоумен и вероятно тя точно на това е залагала. Имай предвид, че никой от нас и не подозираше даже какво е намислила. Знаехме, че крои нещо, но можехме ли да се досетим, че използва мъртвата ти майка, за да го упреква, че дъщерите му ходят в парцали, когато можел да получи от янките сто и петдесет хиляди долара.
	— Сто и петдесет хиляди долара — пророни Скарлет и ужасът й от споменаването на клетвата тутакси се поуталожи.
	Колко много пари бяха това! А и можеха да бъдат получени само срещу един подпис под клетвата за вярност към правителството на Съединените щати — клетва, в която се посочваше, че подписалият я винаги е поддържал правителството и никога не е осигурявал подкрепа и помощ за враговете му. Сто и петдесет хиляди долара! Толкова много пари за такава мъничка лъжа! Е, че как да обвинява Сюелин? Господи Боже! Затова ли Алекс разправяше, че заслужавала камшик? Затова ли хората искаха да я убият? Те бяха глупци — всички до един. Ако тя самата би имала тези пари, пред нея нямаше да съществуват никакви прегради! Ами хората от окръга — нима на тях нямаше да им дойдат добре? Какво значение имаше някаква си дребна лъжа? В крайна сметка всеки начин да бъдат измъкнати пари от янките беше почтен независимо от приложените средства.
	— Вчера по обяд, докато аз и Ашли цепехме летви за оградата, Сюелин взела тази каруца, качила в нея баща ти и тръгнали към града, без да се обадят на никого. Мис Мели е имала някаква представа какво се върши, но се молела на Бога Сюелин да промени намеренията си и затова не отронила ни дума пред никого от нас. Тя не можела да повярва, че Сюелин е способна на такава постъпка.
	Днес разбрах как точно е станало всичко. Оня поплювко Хилтън имал известно влияние сред янките и пребоядисаните републиканци в града и Сюелин склонила да им даде част от парите — не знам колко точно, — ако един вид си затворели очите, че мистър О’Хара всъщност не е бил предан юнионист, ако наблегнели, че е ирландец, че не се е бил в армията и тъй нататък, и подпишели препоръки. От баща ти се искало само да положи клетвата и да подпише документа, който после щял да замине право за Вашингтон.
	Клетвата избъбрили като истинска скоропоговорка и той не казал нищо, тъй че всичко вървяло добре, додето тя не се заловила да го предумва да подпише. Тогава старият господин сякаш дошъл на себе си за минута и поклатил глава. Не вярвам да е разбрал какво точно става, ала не му се харесало, а и Сюелин никога не е умеела да го увещава. След целия труд, който положила, това му поведение я докарало едва ли не до нервен припадък. Тя го извела от канцеларията и тръгнала да го разхожда с колата напред-назад по пътя, като през цялото време му говорела как майка ти го проклинала от гроба, че оставя децата си да страдат, когато има възможност да ги осигури. Казаха ми, че баща ти седял в каруцата и плачел като дете, както прави винаги, щом чуе името й. Целият град ги е видял и Алекс Фонтейн отишъл да провери какво става, ала Сюелин му се троснала и му отвърнала да си гледа работата, та тогава той наистина побеснял.
	Не зная как й е хрумнало, но по някое време следобед тя взела бутилка бренди, отново завела мистър О’Хара в канцеларията и там почнала да го налива. А ние, Скарлет, не сме виждали в Тара алкохол има вече цяла година, ако не броим виното от къпини и боровинки, което Дилси приготвя, тъй че мистър О’Хара беше съвсем отвикнал да пие. Натряскал се здравата и след като Сюелин няколко часа спорила и му натяквала, той най-после се предал и се съгласил да подпише каквото тя поиска. Пак му изпели клетвата, а той тъкмо да допре писалката до хартията и Сюелин направила грешката. Казала: „Сега вече Слатъриеви и Макинтошови май няма да могат да вирят носа си пред нас!“ Защото, Скарлет, Слатъриеви подали иск за грамадна сума заради тяхната барачка, изгорена през войната, а мъжът на Еми уредил нещата направо във Вашингтон.
	Разправят, че когато споменала имената им, баща ти някак се изпънал, изправил рамене и я изгледал гневно. Разумът му внезапно се избистрил и той запитал: „Да не би Слатъриеви и Макинтошови също да са подписали такива хартии?“ — а Сюелин отново я хванали нервите, почнала да вика ту „да“, ту „не“ и взела да мънка нещо, а той креснал колкото му глас държи: „Питам те, наистина ли под това са се подписали един проклет оранжист и един проклет бял бедняк?“ А онзи човек Хилтън взел да му говори мазно-мазно: „Да, господине, те подписаха и получиха по цял куп пари, както и вие ще получите.“
	Ей тогаз старият господин изревал зверски. Алекс Фонтейн разправя, че го чул чак от кръчмата. Креснал им следното с толкова силен ирландски акцент, че едва не им пробил тъпанчетата: „Да не би да сте си помислили, че собственикът на Тара ще се поведе по мръснишките номера на един проклет оранжист и един проклет бял бедняк?“ Скъсал документа на две, хвърлил го в лицето на Сюелин, креснал й: „Ти не си ми дъщеря!“ — и изскочил от канцеларията, преди някой да успее да гъкне.
	Алекс каза, че го видял да се появява на улицата разярен като бик. Каза, че старият господин заприличал на някогашния мистър О’Хара за пръв път, откакто майка ти умряла. Бил пиян-залян и ругаел с цяло гърло. Алекс рече, че никога не бил чувал такива чудесни ругатни. Пред очите на баща ти попаднал конят на Алекс и той, без много да се мае, се метнал на него и изчезнал в гъст облак прах, като не пропускал на всяко издишване да изригва и по една ругатня.
	Около залез слънце ние двамата с Ашли вече седяхме на предните стълби и тревожно поглеждахме към пътя. Мис Мели плачеше горе, захлупена на леглото си, и не щеше да ни каже нищо. Изведнъж дочухме от пътя да се разнася тропот и някой да вика яката като на лов за лисици, а Ашли каза: „Колко странно! Звучи също като крясъците на мистър О’Хара, когато се отбиваше да ни посети преди войната.“
	Тогаз го видяхме да се задава откъм долния край на пасището. Тъкмо трябва да беше прескочил оградата. Препускаше като бесен нагоре по хълма и пееше с цяло гърло, сякаш си нямаше едничка грижа на света. Пееше „Пеги седнала отзад в колата“, пляскаше коня с шапката си, а той хвърчеше като хала. Когато приближи до върха на баира, изобщо не дръпна юздите и ние видяхме, че се кани да прескочи отсамната ограда на пасището. Скочихме, уплашени до смърт, а той изкрещя: „Гледай, Елен! Виж как ще го направя!“ Ала тъкмо пред самата ограда конят спря, изправен на задни крака, не пожела да скочи и баща ти прелетя през главата му. Изобщо не се е мъчил. Докато стигнахме до него, вече беше мъртъв. Мисля, че си беше пречупил врата.
	Уил я изчака една минута да каже нещо и когато видя, че тя няма да продума, пое поводите в ръцете си.
	— Дий, Шърман — подвикна той и конят пое към къщи.


>>	Глава XL

	Тази нощ Скарлет почти не мигна. Когато се зазори и слънцето изпълзя над черните борове по хълмовете на изток, тя се надигна от омотаните завивки и като приседна на едно столче край прозореца, положи морна глава върху ръката си и се загледа към памуковите полета отвъд двора и овощната градина на Тара. Всичко бе свежо и росно, притихнало и зелено и гледката на памуковите полета вля утеха и облекчение в раненото й сърце. Сега, по изгрев слънце, Тара, земята, гледана с много любов и грижа, се бе ширнала спокойна, макар господарят й да лежеше бездиханен. Ниският кокошарник, изграден от трупи, беше замазан с глина, за да не влизат плъхове и невестулки, и белееше варосан, както и конюшнята, също построена от трупи. Градината с царевица, яркожълти тикви, боб и ряпа бе грижливо оплевена и оградена с нов плет. Храсталаците между овощните дървета бяха разчистени и сега там растяха само маргаритки. Меко проблясваха ябълките, уловили слънчевите лъчи, а мъхестите розови праскови надничаха зад зелените листа. По-нататък се виеха дълги редове памук, неподвижни и зелени под златистото зарево на утринното небе. Патиците и гъските важно се клатушкаха към полето да търсят червеи и голи охлюви в меката изорана земя.
	Сърцето на Скарлет се изпълни с обич и благодарност към Уил, на когото се дължеше всичко наоколо. При цялата си преданост към Ашли тя не можеше да допусне, че той има съществена заслуга, защото разцветът на Тара явно не бе дело на плантатор аристократ, а на упорит и неуморен работник, който обича земята си. Това бе примитивно стопанство, а не някогашната господарска плантация с пасища, пълни с мулета и расови коне, с необятни памукови и царевични полета, ала онова, което бе възстановено от нея, бе в добро състояние и щом настъпеха по-благоприятни времена, празните площи отново щяха да се превърнат в ниви, още по-плодородни след продължителната почивка на земята.
	Работата, която Уил беше свършил, не се изчерпваше само в обработването на няколко акра. Той бе спрял решително настъплението на двата главни неприятеля на джорджийските плантатори — самораслите борчета и къпиновите храсти. Те не бяха успели крадешком да завземат градината, пасището, памуковото поле и ливадата, нито да избуят нагло досами вратите на Тара, както бе станало в безброй плантации из щата.
	Сърцето на Скарлет се сви за миг, когато си помисли, че Тара бе само на крачка от опасността да я погълнат дивите лесове наоколо. С общи усилия тя и Уил свършиха добра работа. Устояха на посегателствата на янките, на „торбаланковците“ и на всесилната Природа. А най-много от всичко я радваше съобщението на Уил, че след прибирането на памука през есента повече нямаше да й се налага да праща пари — освен ако друг някой „торбаланковец“ не хвърлеше око на Тара и не повишеше данъците баснословно. Скарлет съзнаваше, че на Уил ще му е трудничко без нейната подкрепа, ала изпитваше уважение и възхищение към стремежа му да бъде независим. Докато бе в положението на наемен работник, той скланяше да приема нейните пари, ала сега, когато щеше да й стане зет и стопанин на дома, възнамеряваше да се справи със собствени усилия. Да, Уил наистина беше дар, пратен от Бога.
	Порк бе изкопал гроба предишната вечер, близо до гроба на Елен, и сега стоеше прав с лопата в ръка край купчината влажна червена глина, която скоро пак щеше да върне на мястото й. Зад него, в шарената сянка на един кедър с възлести ниски клони, през които жаркото предобедно юнско слънце хвърляше ярки петна светлина, бе застанала Скарлет и се мъчеше да гледа встрани от червения ров пред себе си. Джим Тарлтън, дребничкият Хю Мънроу, Алекс Фонтейн и най-малкият внук на стареца Макрей пристъпваха с бавна и скована походка по пътеката откъм къщата, понесли ковчега на Джералд върху две дъбови дъски. Зад тях на почетно разстояние пристъпваше нестройно множество от съседи и приятели, вехто облечени, смълчани. Докато те приближаваха по слънчевата пътека през градината, Порк сведе глава над дръжката на лопатата и заплака. С безучастно учудване Скарлет забеляза, че ситно къдравата му коса, смолисто черна при заминаването й за Атланта, е вече доста прошарена.
	В себе си тя отпаднало поблагодари на Бога, че е изплакала всичките си сълзи предишната нощ, тъй че сега може да стои с изправена глава и сухи очи. Хлипането на Сюелин точно зад гърба й я дразнеше непоносимо, та бе принудена да стиска здраво юмруци, за да не се обърне и да не зашлеви подутото й лице. Именно тя бе станала причина за бащината си смърт, макар и неволно, и сега би трябвало поне да има доблестта да се сдържа пред враждебно настроените съседи. От сутринта никой не й бе проговорил, нито й бе отправил съчувствен поглед. Изреждаха се да целуват утешително Скарлет, да стискат безмълвно ръката й, да изказват полугласно съболезнования на Карийн и дори на Порк, ала погледите им минаваха през Сюелин, сякаш изобщо я нямаше там.
	Според тях провинението й бе още по-тежко, отколкото ако бе убила Джералд със собствените си ръце. Бе се опитала да го накара да изневери на Юга. А подобна постъпка в очите на тези хора, сплотени от общата мрачна съдба, означаваше, че тя се е опитала да продаде честта на всички тях. Тя бе пропукала непоколебимия образ, който хората от окръга като цяло представляваха пред света. В стремежа си да получи пари от правителството на янките се бе принизила до „торбаланковците“ и пребоядисаните републиканци — врагове, по-ненавистни дори от войниците янки. Тя, която произлизаше от старо плантаторско семейство, твърдо поддържащо Конфедерацията, бе преминала във вражеския лагер и по този начин бе навлякла позор върху всички останали семейства от окръга.
	Участниците в траурната процесия кипяха от възмущение и бяха потопени в скръб, но най-вече трима от тях — старецът Макрей, който другаруваше с Джералд още откак бе пристигнал от Савана в тази част на щата преди много години, баба Фонтейн, която го обичаше, защото бе съпруг на Елен, и мисис Тарлтън, поддържала с него по-близки отношения, отколкото с останалите си съседи, защото, както често казваше, той бе единственият човек в окръга, способен да отличи жребец от скопен кон.
	При вида на гневните им лица в полутъмната гостна, където бе положено тялото на Джералд преди погребението, Ашли и Уил изпитаха известна неловкост и се оттеглиха на кратко съвещание в кабинета на Елен.
	— Някой от тях сигурно ще каже нещо за Сюелин — без предисловие подхвана Уил и прегриза сламката в устата си на две. — Смятат, че имат пълно основание да го сторят. Може и тъй да е. Не е моя работа да съдя. Ала чувай, Ашли, независимо дали те имат право или не, ние като мъже от семейството трябва да се противопоставим и тогава ще става каквото ще става. Със стареца Макрей никой не може да се справи, защото е глух като пън и хич няма да чуе, че се мъчат да му затворят устата. Колкото до баба Фонтейн, знаеш, че не се е родил оня, дето ще й попречи да си каже каквото мисли. А мисис Тарлтън — не я ли видя какви свирепи погледи мяташе към Сю с онези нейни черешови очи? Здравата се е наострила и едвам изчаква удобен момент. Ако те кажат нещо, ще трябва да посрещнем предизвикателството, а пък в Тара си имаме достатъчно ядове, за да си обтягаме отгоре на всичко отношенията със съседите.
	Ашли тревожно въздъхна. Той познаваше буйния нрав на съседите си по-добре от Уил и си спомняше, че в дните преди войната поне половината от спречкванията и част от сбиванията, завършили със стрелба, бяха възникнали вследствие на разпространения в окръга обичай да се казват по няколко думи над ковчега на покойника. Обикновено се изричаха само хвалебствени слова, ала понякога имаше и отклонения. Някой път изрази, в които бе влагана най-дълбока почит, биваха зле изтълкувани от измъчените близки на починалия и едва се хвърляха последните лопати пръст върху ковчега, когато свадата се разразяваше.
	Поради отсъствието на свещеник церемонията щеше да води Ашли с помощта на молитвеника на Карийн, тъй като услугите на методистките и баптистките проповедници от Джоунсбъро и Файетвил бяха тактично отхвърлени. Карийн, по-ревностна католичка от сестрите си, бе разстроена, задето Скарлет е пропуснала да доведе със себе си свещеник от Атланта, и се поутеши единствено от обстоятелството, че когато дойдеше духовно лице, за да венчае Уил и Сюелин, ще прочете заупокойна молитва и за Джералд. Тя именно се бе възпротивила срещу присъствието на протестантските проповедници от съседните селища и повери това задължение в ръцете на Ашли, като му отбеляза в молитвеника какво да прочете. Облегнат на високото писалище, Ашли разбираше, че върху него пада отговорността да предотврати неприятностите, ала просто не знаеше как ще му се удаде това, след като добре познаваше избухливите жители на окръга.
	— Не виждам спасение, Уил — промълви той, като рошеше с ръка светлата си коса. — Не мога да ударя с юмрук баба Фонтейн или стария Макрей, нито пък мога да запуша устата на мисис Тарлтън. А най-снизходителните думи, които те ще кажат по адрес на Сюелин, ще бъдат, че е убийца и изменница и че ако не е била тя, мистър О’Хара още да е жив. Проклет да е този обичай да се произнасят речи над мъртвите. Това е истинско варварство.
	— Слушай, Аш — бавно продума Уил, — нямам намерение да допусна някой да каже дума против Сюелин, пък нека си мислят каквото щат. Остави това на мене. Като свършиш с молитвите и дойде време да речеш: „Иска ли някой да каже няколко думи?“ — ще погледнеш право към мене, та аз да говоря пръв.
	Ала Скарлет, която наблюдаваше как четиримата мъже с труд вмъкват ковчега през тесния вход на гробищата, изобщо не се сещаше за евентуалните неприятности след погребението. С натежало сърце тя си мислеше, че със смъртта на Джералд губи една от последните нишки, свързващи я с някогашните щастливи и безгрижни дни.
	Накрая мъжете положиха ковчега край гроба и се изправиха, като свиваха и разпускаха изтръпналите си от болка пръсти. Ашли, Мелани и Уил влязоха един след друг в ограденото място и застанаха зад сестрите О’Хара. Всички по-близки съседи, които успяха да се поберат, се вмъкнаха зад тях, а останалите се спряха зад тухления зид. Скарлет, която чак сега ги видя за пръв път, бе изненадана и трогната, че са надошли толкова хора. Като се имаше предвид колко трудно бе придвижването сега, вниманието, проявено от тях, бе изключително. Присъстваха поне петдесет-шейсет души и някои бяха толкова отдалече, че тя се питаше как са успели да научат и навреме да пристигнат. Имаше цели семейства от Джоунсбъро, Файетвил и Лъвджой, довели със себе си дори негърската прислуга. Дошли бяха също мнозина дребни фермери от земите отвъд реката, бедняци от хижите в горските пущинаци, както и неколцина от живеещите край блатата. Последните бяха слаби, върлинести мъже с бради, облечени в домашно тъкани дрехи, с калпаци от енотови кожи на главите, небрежно преметнали ремъците на пушките си на свивката на ръката и с неподвижно стиснати челюсти, макар бузите им да бяха пълни с тютюн за дъвчене. Тук бяха и жените им, босоноги и оплескани до глезените в червена глина, с издути от енфие долни устни. Лицата им под широкополите шапки бяха изпити и маларични на вид, ала съвсем чисти, а памучните им рокли бяха грижливо изгладени и колосани.
	Близките съседи присъстваха до един. Баба Фонтейн, пожълтяла, сбръчкана и съсухрена, се бе подпряла на бастуна си, а зад нея бяха Сали Мънроу Фонтейн и Младата мис. Те напразно се мъчеха да предумат възрастната дама да поседне на зида, като шепнеха умолително и я дърпаха за полите. Стария доктор го нямаше. Бе починал преди два месеца и властният жизнелюбив блясък в очите на баба Фонтейн бе помръкнал. Катлийн Калвърт Хилтън, с прикрито под шапката сведено лице, стоеше сама, отделена от другите, както се полагаше на една жена, чийто съпруг също имаше пръст в повода за това трагично събитие. Скарлет смаяна забеляза, че по басмената й рокля личат мазни петна, а ръцете й са цели покрити с лунички и са нечисти. Дори под ноктите й имаше кал. У Катлийн вече бе изчезнала всяка следа от аристократизъм. Изглеждаше като бяла беднячка, дори по-зле — истинска повлекана, пълно нищожество.
	„Скоро ще почне и енфие да смърка, ако не е почнала вече — каза си Скарлет ужасена. — Боже Господи! Какво падение!“
	Тя потръпна и бързо отмести поглед от Катлийн, осъзнала внезапно колко е изтъняла преградата, отделяща хората с благороден произход от белите бедняци.
	„И аз щях да съм в това положение, ако не бях впрегнала цялата си съобразителност и воля“ — помисли си тя и в гърдите й се надигна гордост при спомена, че след капитулацията с Катлийн бяха поставени при равни условия — с празни ръце и състояние, изчерпващо се с личните им качества.
	„Доста добре се справих“ — рече си тя, като повдигна брадичка и се усмихна. Ала усмивката й моментално замръзна, щом улови върху себе си смаяния поглед на мисис Тарлтън. Очите й бяха зачервени от сълзи и след като изгледа укорително Скарлет, тя отново отправи към Сюелин яростен, упорит взор, който не предвещаваше нищо добро. Зад нея и съпруга й се бяха наредили четирите им дъщери, чиито рижави къдрици се открояваха неуместно на фона на скръбната церемония, а кестенявите им очи все още имаха нещо много общо с очите на буйни млади животни с весел, но и опасен нрав.
	Краката застинаха неподвижни, шапките бяха свалени, ръцете се скръстиха чинно, шумоленето на полите утихна, когато Ашли пристъпи напред с окъсания молитвеник на Карийн. За миг той остана безмълвен, свел поглед към земята с огряна от слънцето златокоса глава. Над множеството надвисна мълчание, тъй дълбоко, че острото свистене на вятъра в листата на магнолиевите дръвчета се набиваше на слуха, а далечната еднообразна песен на присмехулник отекваше пронизителна и жална.
	Ашли започна да чете молитвите и всички глави се склониха, когато звучният му напевен глас зареди кратките слова, затрогващи със своята тържественост.
	„О, колко прекрасен е гласът му! — със задавено гърло си рече Скарлет. — След като на татко му дойде редът, радвам се поне, че Ашли води службата. Предпочитам него пред който и да е свещеник. По-добре опело от някой свой, отколкото от чужд човек.“
	Когато Ашли стигна до онова място в молитвите, където се споменаваше за душите в чистилището, той рязко затвори книгата. Единствена Карийн забеляза пропуска и озадачена вдигна очи към него, когато той подхвана „Отче наш“. Ашли знаеше, че половината от присъстващите не са и чували за чистилището, а онези, които бяха чували, щяха да приемат като лична обида и най-малкия намек, макар и под формата на молитва, че такъв прекрасен човек като мистър О’Хара няма да иде право в рая. И тъй, за да зачете общественото мнение, той реши да не споменава изобщо за чистилището. Множеството се присъедини с вдъхновение към „Отче наш“, ала гласовете смутено замлъкнаха, щом той започна „Аве Мария“. Тази молитва те никога не бяха чували и крадешком се спогледаха, когато сестрите О’Хара, Мелани и домашната прислуга отговориха:
	— Моли се за нас сега и в смъртния ни час. Амин.
	Ашли вдигна глава и за миг нерешително замълча. Погледите на съседите бяха отправени очаквателно към него и те се наместиха по-удобно, приготвени да слушат още дълго време. Чакаха го да продължи опелото, защото на никой от тях не му идваше наум, че той е привършил с католическите молитви. В окръга бяха привикнали с продължителни погребални служби. Баптистките и методистките проповедници, които ги водеха, нямаха предварително приготвени молитви, а подхващаха едно и друго според случая и рядко свършваха, преди опечалените да се облеят в сълзи, а жените от семейството на покойника да започнат скръбно да вият. Съседите щяха да бъдат скандализирани, огорчени и възмутени, ако се окажеше, че с тези кратки молитви се изчерпва опелото на обичния им приятел, и никой не го съзнаваше по-добре от самия Ашли. Въпросът щеше да бъде обсъждан от хората в продължение на седмици по време на вечеря и общото мнение на окръга щеше да бъде, че момичетата О’Хара не са отдали дължимата почит на баща си.
	Затова той хвърли към Карийн един бърз поглед, с който молеше за извинение и като сведе глава надолу, подхвана по памет епископалната заупокойна молитва, която често бе чел над гробовете на робите в Дванайсетте дъба.
	— Аз съм Възкресението и Животът… и всеки, който вярва в мене, ще бъде дарен с безсмъртие.
	Молитвата не беше готова в съзнанието му и той говореше бавно, а на моменти млъкваше, за да извика фразите в паметта си. Ала отмерената реч придаваше на думите му още по-голяма въздейственост и участниците в траурната церемония, останали до този момент със сухи очи, затърсиха кърпичките си. Тъй като всички бяха отдадени привърженици от баптисткото и методисткото учение, решиха, че това е част от католическата служба, и побързаха да поправят първоначалното си мнение, че тя е суха и безлична. Скарлет и Сюелин бяха също тъй невежи и си казаха, че думите са много красиви и утешителни. Единствени Мелани и Карийн съзнаваха, че един ревностен ирландски католик бе изпращан до вечното си жилище с молитви на англиканската църква. А Карийн бе прекалено сломена от скръб и наранена от предателската постъпка на Ашли, за да се намеси.
	Когато свърши, Ашли широко отвори тъжните си сиви очи и огледа стълпените хора. След кратко мълчание погледът му се спря на Уил и той попита:
	— Има ли желаещи да кажат няколко думи?
	Мисис Тарлтън се размърда неспокойно, ала преди да успее да стори нещо, Уил пристъпи напред и заговори, изправен пред ковчега.
	— Приятели — подхвана той с равния си, безизразен глас, — може би си мислите, че е нескромно от моя страна да говоря пръв, аз, който не бях и срещал мистър О’Хара до миналата пролет, след като всички вие тук го познавате от двайсет и повече години. Ала ето ви моето извинение. Ако той бе поживял някой и друг месец, щях да имам правото да го наричам „татко“.
	Вълна на смайване мина през тълпата. Бяха твърде добре възпитани, за да шушукат, но взеха да пристъпват от крак на крак и насочиха погледи към наведената глава на Карийн. На всички бе известна нямата му привързаност към нея. Като видя накъде гледат всички, Уил продължи, сякаш нищо не бе забелязал:
	— И тъй като ще се венчая за мис Сюелин веднага щом пристигне свещеник от Атланта, рекох си, че това може би ми дава право да говоря пръв.
	Последните му думи потънаха сред полугласното жужене, което се разнесе от тълпата като от разлютен кошер. В шума ясно се долавяше възмущение и недоволство. Всички харесваха Уил и го уважаваха за труда му, положен в Тара. За никого не бе тайна, че Карийн е обект на чувствата му, та никак не им бе лесно да преглътнат новината, че вместо нея той ще вземе онази, която окръгът бе заклеймил и от която се бе отрекъл. Такъв добряк и симпатяга като Уил да се ожени за тази малка мръсница Сюелин О’Хара!
	За миг във въздуха се усети опасно напрежение. От очите на мисис Тарлтън захвърчаха светкавици, а устните й беззвучно се размърдаха. В тишината се издигна високият глас на стареца Макрей, който настоятелно молеше внука си да му обясни за какво става дума. Уил се бе обърнал към всички тях и лицето му си беше все тъй кротко, ала бледосините му очи сякаш отправяха предупреждение, че няма да търпи нито една дума, насочена срещу бъдещата му съпруга. За момент тълпата сякаш претегляше искрената си симпатия към Уил и презрението си към Сюелин. И Уил надделя на везните. Той продължи, като че паузата е била съвсем естествена.
	— За разлика от вас никога не съм познавал мистър О’Хара в силата му. Човекът, когото познавах, бе един прекрасен възрастен господин, малко позанесен. Ала от всички ви съм чувал какъв е бил по-рано. Затова искам да кажа следното. Той беше борец за независимост на Ирландия, беше истински южняшки джентълмен и верен до смърт на делото на Конфедерацията. Не може да има по-добро съчетание от това. Струва ми се, че в бъдеще няма да се срещаме с много други като него, защото и времето, създало подобни мъже, също е погребано. Макар и роден в чужда страна, човекът, когото изпращаме днес, беше повече джорджиец от всички нас тук. Той живя според нашите традиции и нрави, обичаше нашата земя и ако се позамислим, загина за нашето дело не по-малко геройски, отколкото войниците на бойното поле. Той беше един от нас, събрал у себе си и добрите, и лошите ни страни, и силата ни, и недостатъците ни. Като казвам хубавите ни страни, си мисля за туй, че вземеше ли някакво решение, нищо не можеше да го спре и нямаше такъв, дето да го накара да се стресне. Безсилни бяха да го скършат всякакви _външни_ беди, които идват до главата на човека.
	Той не се е побоял от английските власти, издали заповед за обесването му. Просто напуснал дома си и им се изплъзнал. Бил бедняк, когато дошъл в тази страна, ама хич и окото му не мигало. Хванал се на работа и натрупал добри пари. Не се уплашил да дойде в този край, макар че по него време половината земи тук били пустош, пък и индианците били прогонени съвсем наскоро. Превърнал запуснатата земя в плантация. А когато започнала войната и състоянието му взело да се топи, не се уплашил, че пак ще бъде беден. Ето че янките дошли и в Тара, но дори пред опасността домът му да бъде запален и той самият убит не отстъпил нито крачка и не се пречупил. Запънал се яко и не помръднал от земята си. Та затуй казвам, че у него ги имаше хубавите ни страни. Нас не може да ни прекърши нищо, дето идва _отвън_.
	Ала у него ги имаше и слабостите ни, защото се поддаде да бъде сломен отвътре. Мисълта ми е, че туй, което целият свят не би могъл да стори, го сторило сърцето му. Когато мисис О’Хара умряла, умряло и неговото сърце и тогава той се пречупил. Онази сянка, която виждахме до завчера пред очите си, не беше той.
	Уил млъкна и погледът му кротко обходи лицата на обкръжаващите го. Множеството стоеше като заковано под палещото слънце и гневът към Сюелин беше изцяло забравен. За миг Уил спря взор върху Скарлет и в краищата на очите му се появиха леки бръчици, сякаш той вътрешно й се усмихваше за утеха. И Скарлет, която се бореше с напиращите сълзи, наистина се почувства утешена. Уил говореше разумно, вместо да дрънка празни приказки за съединяване на душите в отвъдния свят и необходимостта от подчинение на Божията воля. А Скарлет намираше сила и опора за себе си единствено в здравия разум.
	— Не искам никой от вас да бъде разочарован от него, задето се е пречупил. Всички ние, то се знае и аз, сме като него. Никой не може да ни повали, както не можа и него — ни янки, ни „торбаланковци“, ни тежкият живот, ни високите данъци, нито дори кучешкият глад. Ала слабостта, дето си я носим в сърцата, може да ни събори отведнъж, дордето се усетим. Причината не всякога е загубата на любим човек, както беше с мистър О’Хара. Слабото място на хората е различно. Тъй ще ви кажа — онзи, комуто е улучено слабото място, е все едно мъртъв. В такова време живеем, че той вече не може да се свърти на белия свят и дето се вика, по-добре да е мъртъв… Затова мисля, че нямаме причина сега да скърбим за мистър О’Хара. Моментът да го жалим е отдавна отминал — още когато е дошъл Шърман и той е изгубил мисис О’Хара. А сега тялото му отива да се съедини със сърцето му и ние няма защо да го оплакваме, освен ако не сме пълни егоисти, и това ви го казвам аз, който го обичах като свой роден баща… Мисля, че не бива да се говори повече, ако вие не възразявате. Семейството е твърде разстроено, за да слуша надгробни речи, които в този случай няма да бъдат проява на внимание.
	Уил млъкна и като се обърна към мисис Тарлтън, рече й тихо:
	— Не е ли по-разумно да заведете Скарлет в къщата, мадам? Не е редно тъй дълго да седи на слънце. А и баба Фонтейн не ми изглежда твърде добре, без да се обижда.
	Стресната от внезапния преход, който Уил направи от надгробното слово към нея, Скарлет почервеня от смущение, защото всички очи се обърнаха да я изгледат. Как си позволяваше той да разгласява и бездруго очевидната й бременност? Стрелна го, изпълнена със срам и негодувание, ала неговият кротък взор веднага я усмири.
	„Моля те — сякаш й казваше той без думи. — Зная какво върша.“
	Вече той бе мъжът в къщата и тъй като не желаеше да прави сцени, Скарлет се обърна безпомощно към мисис Тарлтън. А тя, мигновено отклонена от мислите си за Сюелин, каквото бе всъщност намерението на Уил, към неизменно привличащия я въпрос за създаване на потомство, било от животни или хора, хвана ръката на Скарлет.
	— Хайде да идем в къщата, миличка.
	На лицето й сега бе изписан жив и съчувствен интерес и Скарлет с мъка на сърце се остави да бъде преведена през множеството, което се отдръпна и й направи тясна пътечка да мине. През тълпата преминаха полугласни състрадателни забележки и няколко ръце се протегнаха да я потупат утешително по рамото, когато се изравни с баба Фонтейн, старата дама протегна костеливата си ръка, същински крак на хищна птица и каза:
	— Чакай да се хвана за тебе, дете. — И добави с гневен поглед към Сали и Младата мис: — Не, вие хич не тръгвайте. Не ви ща.
	Те минаха бавно през тълпата, която отново се събра зад тях, и поеха по сенчестата пътека към къщата, а мисис Тарлтън в настоятелния си стремеж да подкрепя Скарлет я беше стиснала тъй здраво под лакътя, че едва не я повдигаше над земята при всяка крачка.
	Щом се отдалечиха достатъчно, за да не могат хората да я чуят, Скарлет възкликна разпалено:
	— Ама как можа Уил да постъпи тъй? Та той все едно, че каза: „Погледнете я! Тя ще има бебе!“
	— Че какво, да не би да е лъжа? — възрази мисис Тарлтън. — Хубаво направи Уил. Глупаво беше от твоя страна да се излагаш под това силно слънце, от което можеш да припаднеш, че и да пометнеш дори.
	— Уил не го беше грижа, че тя може да пометне — обади се старицата позадъхана, додето с труд вървеше към стълбите. На устните й играеше загадъчна мрачна усмивка. — Хитър е този Уил. Той просто не ни искаше двете с тебе край гроба, Биатрис. Боеше се да не поискаме да говорим и това беше единственият начин да се отърве от нас… Но и друго има. Той не искаше Скарлет да чуе трополенето на буците пръст по ковчега. Съвсем прав е. Помни, Скарлет, додето не чуеш този шум, не можеш да осъзнаеш напълно безпощадната истина, че човека го няма вече. Ала чуеш ли го… Това е най-ужасният звук на света, казва ти, че няма връщане… Помогни ми да се кача по стълбите, дете, и ти, Биатрис, ми подай ръка. Скарлет не е саката, та да я крепиш, а аз наистина не съм дотам добре, както рече Уил… Уил знаеше, че си любимката на баща си, и искаше да ти спести още мъки… Той съзнава, че на сестрите ти не им е чак толкова тежко. Сюелин я крепи срамът й, а Карийн — нейният Господ. А ти нямаш какво да те крепи, не е ли тъй, детето ми?
	— Нямам — отвърна Скарлет, като подкрепяше старата дама по стълбите, а в съзнанието й трепна бегло учудване заради истината, изказана от острия старчески глас. — Откак мама я няма, никога не съм имала нещо, което да ме крепи.
	— Ала когато си я изгубила, си разбрала, че и сама можеш да се оправяш в живота, нали? А някои хора не могат без опора. Баща ти беше един от тях. Уил е прав, не бива да скърбиш. Той не можа да преживее загубата на Елен и наистина е по-щастлив там, където е сега. Както и аз ще бъда по-щастлива, когато се събера със Стария доктор.
	В думите й не личеше никакъв зов за съчувствие и двете жени не направиха опит да я утешат. Говореше бодро и тъй естествено, сякаш съпругът й бе още жив и бе отскочил до Джоунсбъро, та едно кратко пътуване с кабриолет бе достатъчно да ги събере заедно. Баба Фонтейн бе твърде стара и твърде много беше видяла, за да се бои от смъртта.
	— Но… вие също умеете да се справяте сама — обади се Скарлет.
	Старата дама я погледна внимателно с проницателните си очи, бляскави като на птица.
	— Да, ала това се оказва твърде неудобно понякога.
	— Вижте какво, бабо Фонтейн — намеси се мисис Тарлтън, — не е редно да говорите тъй на Скарлет. И без това е толкова разстроена. Пътуването дотук, тази тясна рокля, скръбта и горещината й стигат да пометне, а вие притуряте още към болката и отчаянието й.
	— Стига, за Бога! — раздразнена възкликна Скарлет. — Не съм чак толкова зле! Пък и не съм от ония кекави глупачки, дето малко нещо да им стане, и помятат.
	— Човек никога не може да бъде сигурен — заяви с всезнаещ вид мисис Тарлтън. — Аз например пометнах с първото, като видях как един от негрите ни беше намушкан от бик, пък и… Нали помните червената ми кобила Нели? Като я гледаш, ще помислиш, че по-здраво животно едва ли има, ала беше нервна и напрегната, та ако не я държах под око…
	— Млъкни, Биатрис — прекъсна я старицата. — Обзалагам се, че Скарлет изобщо няма да пометне. Хайде да поседнем във вестибюла на хлад. Тук става приятно течение. Биатрис, я иди да ни донесеш по чаша мляко от кухнята, ако се намира. Или пък надзърни в килера дали няма вино. Една чашка добре ще ми дойде. Ще поседим тук, додето се върнат от гробището.
	— Скарлет трябва да си легне — не се предаваше мисис Тарлтън, като я оглеждаше с вид на вряла и кипяла в тези работи жена, способна да предскаже как ще се развие бременността до последната минута.
	— Я върви, ти казвам — подкани я нетърпеливо старицата и я побутна с бастуна си, тъй че мисис Тарлтън се отправи към кухнята, като захвърли небрежно шапката си на един стол и приглади влажната си червеникава коса.
	Скарлет се облегна на стола и разкопча двете горни копчета на стегнатия си корсаж. В просторния вестибюл цареше прохлада и полумрак и неуловимото течение, което се носеше от задната част на къщата, действаше освежително след горещината под слънцето. Тя отправи поглед към гостната, където доскоро бе лежало тялото на Джералд, и за да отмахне от съзнанието си мисълта за него, се взря в портрета на баба Робияр, окачен над камината. Пробит от щикове, портретът на жената с висока прическа, поразголена гръд и хладно презрително изражение както винаги й подейства ободряващо.
	— Не зная коя загуба порази Биатрис Тарлтън по-силно — на синовете или на конете й — продума баба Фонтейн. — Нали знаеш, никога не е обръщала особено внимание на Джим и момичетата. Тя е точно от онези хора, за които говореше Уил. Улучено е слабото й място. Понякога се питам дали и тя няма да си иде като баща ти. Никога не е била щастлива, ако под носа й не се разплождат животни или хора, а от дъщерите й нито една не се омъжи, нито пък имат изгледи да си хванат съпрузи от окръга, тъй че тя просто няма с какво да запълни съзнанието си. Ако не беше дама дълбоко в сърцето си, би била твърде простовата жена… А Уил истината ли каза, когато съобщи, че ще се жени за Сюелин?
	— Да — отвърна Скарлет и погледна старицата право в очите. Господи, та тя добре помнеше времето, когато се боеше до смърт от баба Фонтейн. Във всеки случай оттогава беше пораснала и като нищо би й казала да върви по дяволите, ако се опиташе да се бърка в делата на Тара.
	— Той можеше да вземе и по-добра партия — с леден глас подхвърли старицата.
	— Така ли мислите? — високомерно я изгледа Скарлет.
	— Хайде, хайде, смири се, драга — скастри я баба Фонтейн. — Не нападам скъпоценната ти сестричка, макар че и това можеше да стане, ако бях останала на гробището. Исках да кажа, че както са малко ергените в окръга, Уил можеше да се ожени за кое да е момиче. Девойки колкото щеш — четирите диви котки на Биатрис, дъщерите на Мънроу, ония на Макрей…
	— Той ще се ожени за Сю, и толкова.
	— Сполучи тя с него.
	— Тара сполучи с него.
	— Ти много го обичаш това място, нали?
	— Да.
	— Толкова много, че нямаш нищо против сестра ти да се омъжи за човек извън своето съсловие, само и само да има кой да се грижи за Тара, така ли?
	— Съсловие? — пророни Скарлет сепната. — Съсловие! Че какво значение има това сега, при положение че девойката успее да си намери съпруг, който да се грижи за нея?
	— По този въпрос може да се спори — заяви Старата мис. — Някои хора ще се съгласят, че говориш разумно. Други пък ще кажат, че събаряш бариери, които не бива да помръдваш дори на косъм. Естествено, у Уил няма капка благородна кръв, а някои от твоите родственици са били истински аристократи.
	Зорките й старчески очи се насочиха към портрета на баба Робияр.
	В представите на Скарлет ясно изникна Уил — върлинест, с невзрачна кротка външност, вечно дъвчещ своята сламка, на вид напълно лишен от енергия като повечето дребни фермери. Не произхождаше от стар род, прочут с богатство, заслуги или благородна кръв. Първият от фамилията на Уил, стъпил на джорджийска земя, би могъл да е някой от длъжниците на Огълторп* или негов арендатор. Уил не беше учил в колеж. Цялото му образование впрочем се свеждаше до четирите години, прекарани в селското училище. Той се отличаваше с честност и вярност, беше търпелив и работлив, ала съвсем не бе благородник. Според нормите на Робиярови Сюелин встъпваше в неравен брак.
	[* Джеймс Едуард Огълторп (1696–1785) — англичанин, преселил се в Америка с първите емигранти и основал Джорджия — б.пр.]
	— Значи одобряваш влизането на Уил в семейството ви?
	— Да — отсече ядно Скарлет, готова да се нахвърли върху старата дама при първите укорни думи от нейна страна.
	— Можеш да ме целунеш — неочаквано рече баба Фонтейн и й отправи най-благосклонната си усмивка. — До този момент не те харесвах особено, Скарлет. Винаги си била корава като кремък, дори и като дете, а аз не обичам коравите жени, без да турям в сметката себе си. И все пак допада ми как посрещаш нещата. Не вдигаш пара за онова, дето не може да се промени, макар да не ти е по вкуса. Преодоляваш препятствията умело и пъргаво като добър ловен кон.
	Скарлет се поусмихна неуверено и послушно млясна поднесената й повехнала буза. Приятно й бе отново да чуе похвални слова за себе си, макар и да не схващаше докрай смисъла им.
	— Знай, че от тукашните хора ще чуеш подмятания, задето си позволила Сю да се омъжи за беден фермер, та макар и всички да харесват Уил. Хем ще разправят какъв прекрасен човек е той, хем, от друга страна, колко е ужасно, че една от дъщерите на О’Хара е попаднала на такава неподходяща партия. Ала ти не бива да допускаш това да те притеснява.
	— Никога не съм се притеснявала от хорските приказки.
	— Да, тъй чувам и аз. — В старческия глас прозвуча едва доловима хаплива нотка. — И тъй, не се тревожи, че хората щели да говорят. Както гледам, това ще бъде един много удачен брак. Е, то се знае, Уил винаги ще си изглежда като дребен фермер и женитбата ни най-малко няма да оправи граматиката му. Дори да натрупа състояние, никога няма да придаде на Тара онзи блясък, с който съумя да я дари баща ти. Фермерите нямат усет за тези неща. Ала Уил е благороден по сърце. Той има вярна интуиция. Само схватлив и способен по рождение човек би могъл тъй точно да улучи къде се крие нашата слабост, както направи той на гробището. Никаква сила на света не може да ни сломи освен нашата собствена природа, в която е заложено тъй силно да копнеем по неща, изгубени безвъзвратно, и да пазим толкова много спомени. Да, Уил е добре дошъл и за Сюелин, и за Тара.
	— Значи одобрявате решението ми да позволя този брак.
	— Боже мой, съвсем не! — В гласа на старицата се чувстваше умора и огорчение и все пак той звучеше отривисто. — Да одобрявам това, че в старите семейства влизат дребни фермери? И таз хубава! Все едно да одобря кръстосването на безпородни животни с чистокръвни. Вярно, че дребните фермери са свестни хора, стабилни и почтени, но…
	— Но нали вие казахте, че това ще бъде удачен брак? — извика объркана Скарлет.
	— Е, да, смятам, че за Сюелин е добре да се омъжи за Уил… изобщо за когото и да е, да си кажем честно, защото на нея много й се иска да има съпруг. А откъде щеше да си намери друг? Пък и откъде ти би намерила добър управител за Тара? Ала това съвсем не означава, че подобно положение ми допада повече, отколкото на тебе самата.
	„Защо да не ми допада на мене? — зачуди се Скарлет, като се опитваше да схване мисълта на старата дама. — Аз съм доволна, че Уил ще се ожени за нея. Откъде й хрумна, че имам нещо против? Тя е уверена, че след като на нея не й харесва, то аз чувствам същото.“
	Бе озадачена и малко засрамена, както винаги, когато хората й приписваха собствените си чувства и мотиви, убедени, че тя ги споделя.
	Баба Фонтейн взе да си вее с ветрилото от палмови листа и продължи оживено:
	— Не одобрявам този съюз повече от теб самата, ала разсъждавам практично, също както и ти. Щом се стигне до нещо, което е неприятно, но не може да се избегне, не виждам смисъл да се надава вой и да се рита. Не е това начинът да се посрещат превратностите на съдбата. Зная го, защото семейството ми, пък и семейството на Стария доктор са се сблъскали с повече превратности и от нас. Ако трябва да назова девиза на нашите два рода, той е: „Недей да врещиш — усмихвай се и чакай своя щастлив час.“ Доста неща сме преживели тъкмо тъй, като се усмихваме и чакаме да дойде нашето време, та накрая научихме тайната на оцеляването. Друг начин нямаше. Винаги сме залагали на бита карта. Избягахме от Франция с хугенотите, от Англия — с роялистите, от Шотландия с принц Чарли Красавеца*, напуснахме Хаити, прогонени от негрите, а сега сме прегазени от янките. Ала мине не мине някоя и друга година, и ние сме пак отгоре. А знаеш ли защо?
	[* Едно от прозвищата на принц Карл Стюарт (1720–1788), опитал се безуспешно да завладее шотландския трон — б.пр.]
	Тя вирна глава и Скарлет си рече, че прилича досущ на някой стар папагал многознайник.
	— Не бих могла да знам — учтиво отвърна тя. Ала в действителност се усещаше безкрайно отегчена, както в деня, когато старицата се бе отдала на спомени за въстанието на индианците.
	— Причината е следната: ние се прекланяме пред неизбежното. Не сме пшеница ние, а елда! Когато се извие буря, вятърът поваля стръковете на зрялата пшеница, защото са сухи и не могат да се превият. Ала стъблата на зрялата елда са сочни и тя се превива. А щом вятърът утихне, вдигат се още по-прави и жилави от преди. Ние сме непреклонна порода. Умеем да бъдем много гъвкави, когато задуха бурен вятър, защото знаем, че си струва. Когато бедата ни сполети, ние се прекланяме пред неизбежното, без да протестираме, работим, усмихваме се и изчакваме своето време. По-незначителните хора са играчки в ръцете ни и ние изтръгваме каквото можем от тях за своя изгода. А когато наберем сили, изритваме същите онези, по чиито плещи сме се изкачили. Това, дете мое, е тайната на оцеляването.
	И след кратко мълчание тя добави:
	— Предавам я на тебе.
	Старата дама се изкиска, сякаш развеселена от думите си въпреки жлъчта, съдържаща се в тях. Скарлет усети, че тя чака някакъв отклик от нейна страна, ала смисълът на казаното й убягваше и съвсем не й идваше наум какво да отвърне.
	— Точно тъй — продължи Старата мис, — моите роднини са били поваляни многократно, но винаги са успявали да се изправят отново, а за някои от нашите съседи не може да се каже същото. Я огледай Катлийн Калвърт. Нали виждаш докъде е стигнала? Превърнала се е в бяла беднячка. Паднала е по-ниско и от човека, за когото се омъжи. Погледни семейство Макрей. Сравнени са със земята, напълно безпомощни и не знаят какво да правят, при това са неспособни за каквато и да било работа. Не искат дори да опитат. Пилеят си времето да скимтят жално за отминалите дни. Погледни и… Ама какво да ти разправям, вземи за пример когото щеш от окръга с изключение на моите Алекс и Сали, на тебе, на Джим Тарлтън и дъщерите му и на неколцина други. Останалите лежат в прахта, защото нямат никакъв живец у себе си, защото нямат капчица здрав разум, та да стъпят отново на крака. Тия хора никога не са притежавали друго освен пари и роби, а след като парите и робите им ги няма вече, само след едно поколение ще се превърнат в дребни фермери.
	— Забравихте Уилксови.
	— Не съм ги забравила. Не ги споменах от учтивост, тъй като виждам, че Ашли е гост под тоя покрив. Ала след като ти сама заговори за тях, погледни ги тогава. Най-напред Индия — от онова, което дочух, тя е вече повехнала стара мома и се държи досущ като вдовица след гибелта на Стю Тарлтън, вместо да се помъчи да го забрави и да гледа да хване друг. То се знае, тя съвсем не е в първа младост, но ако се опита, може и да си намери някой вдовец с голямо семейство. А пък горката Хъни винаги си е била една глупачка, откачена на тема мъже, с по-малко мозък и от пиле. Колкото до Ашли, думите са напълно излишни.
	— Ашли е чудесен човек — разпалено подзе Скарлет.
	— Никога не съм го отричала, ала е безпомощен като костенурка, обърната по гръб. Ако семейство Уилкс оцелее в тия тежки времена, заслугата ще е на Мели, а не на Ашли.
	— На Мели? Господи, бабо Фонтейн! Какво говорите? Та аз ли, която съм живяла толкова дълго с нея, не знам колко е болнава и плаха и че няма смелост дори муха да убие.
	— Хайде сега, че кому е притрябвало да убива мухи? За мене това винаги е било чисто губене на време. Муха тя може и да е неспособна да убие, но е напълно способна да се опълчи срещу целия свят, срещу правителството на янките или когото и да било, ако само заплашат скъпоценния й Ашли, момченцето й или нейните принципи и идеали. Тя си има свое поведение и свои възгледи, Скарлет, различни от твоите и моите. Майка ти би се държала тъй, ако беше жива. Мели винаги ми напомня майка ти на млади години… Може би тя именно ще изправи на крака фамилията Уилкс.
	— О, Мели е една простодушна женичка, изпълнена с благи намерения. Ала вие сте несправедлива към Ашли. Той е…
	— Разправяй ги на старата ми шапка! Ашли нищо друго не умее в живота, освен да чете книги. А това съвсем не помага на човек да се справи в момент на затруднение, в какъвто сме всички ние сега. Като съдя по приказките, той е най-некадърният земеделец в целия окръг. Ами че сравни го с моя Алекс! Преди войната Алекс беше едно празно и лекомислено конте, което знаеше само да си купува нови вратовръзки, да се напива, да гърми по някого и да тича подир разни въртиопашки. Ала я го виж сега! Набързо усвои земеделието, защото нямаше друг изход. Инак щеше да умре от глад, а и ние около него. Памукът му е най-добрият в целия окръг — няма шега, миличка! По си го бива от памука в Тара! А пък и умее да гледа прасета и пилета. Тъй ами! Един път момче е той, макар да е барутлия. Знае да изчаква своето време и да се нагажда към промените, а щом тая напаст, преустройството, отмине, ще видиш, че моят Алекс ще бъде богат човек, каквито бяха баща му и дядо му. Ашли обаче…
	Подобно подценяване и пренебрежение, изразени спрямо Ашли, подействаха на Скарлет като плесница.
	— Празна работа ми се вижда това — рече студено тя.
	— А не би трябвало — остро я изгледа старицата. — Защото по тоя път вървиш и ти самата, откак замина за Атланта. Да, да! Подочуваме и ние нещичко за твоите делца, макар да сме погребани вдън земя. Ти също умееш да се нагаждаш. Чухме как си се вкопчила в янките, белите нищожества и новобогаташите „торбаланковци“, за да скубеш от тях пари. Не си поплюваш, както съдя от слуховете. Ако питаш мене, карай в същия дух. Измъкни им всеки цент, който успееш, ала когато натрупаш достатъчно пари, ритни ги в мутрите, защото вече няма да имаш полза от тях. Непременно стори така и го стори както трябва, защото отрепките, увиснали на врата ти, могат да те провалят.
	Скарлет я погледна, сбърчила вежди в усилието си да схване смисъла на изречените думи. Той все още не й беше дотам ясен, а и гневът й, задето Ашли е оприличен на обърната по гръб костенурка, не бе съвсем отминал.
	— Смятам, че грешите по отношение на Ашли — рязко отсече тя.
	— Скарлет, ти май не си много умна.
	— Това си е ваше мнение — грубо отвърна Скарлет, огорчена, че няма никаква възможност да фрасне старата дама в брадичката.
	— О, що се отнася до долари и центове, ти си дори много умна. Умна си по мъжки. Ала женският усет и мъдрост напълно ти липсват. Та ти понятие си нямаш от истинската същност на хората.
	Очите на Скарлет гневно заискриха и тя ту стискаше, ту отпускаше юмруците си.
	— Хубавичко те ядосах, а? — подсмихна се старицата. — Е, точно това исках да направя.
	— О, нима? И с каква цел, моля?
	— Имам много и основателни причини.
	Баба Фонтейн отново се облегна на стола си и Скарлет внезапно откри, че тя изглежда безкрайно уморена и невероятно стара. Мъничките й ръце, с кокалести пръсти на хищна птица, скръстени над ветрилото, бяха жълти и восъчно прозрачни като на мъртвец. При тази мисъл гневът на Скарлет се изпари. Тя се наведе и взе едната й ръка в своите.
	— Вие сте една много мила стара измамница — промълви тя. — Нито една дума от всички тия дрънканици не беше казана сериозно. Мъчехте се само да отклоните вниманието ми от мислите за татко, нали?
	— Я не ме занасяй! — свадливо рече Старата мис и рязко дръпна ръката си. — Може и затова, ама и защото онуй, дето ти говорих, е истина, но ти си толкоз глупава, че не го разбираш.
	Ала слабата усмивка, появила се на лицето й, смекчи хапливите й думи. От сърцето на Скарлет изчезнаха и последните следи от гняв заради Ашли. Приятно бе да се увери, че всичко, казано от баба Фонтейн, е шега.
	— Благодаря ви все пак. Много мило от ваша страна, че си поговорихте с мене, а и… доволна съм, че ме поддържате за Уил и Сюелин, макар че… повечето хора не одобряват решението ми.
	В този миг във вестибюла влезе мисис Тарлтън, понесла две чаши с мляко. Неумението й да върши каквато и да било домакинска работа се беше проявило отново — чашите бяха препълнени и се разливаха.
	— Трябваше да ходя чак до мазето, за да ви го донеса — каза тя. — Изпийте го бързо, защото вече се връщат от гробището. Скарлет, ти наистина ли ще позволиш Сюелин да се омъжи за Уил? От една страна, той е дори прекалено добър за нея, но все пак е дребен фермер и…
	Погледите на Скарлет и баба Фонтейн се срещнаха. Лукавите пламъчета в очите на старицата намериха отражение и в очите на младата жена.


>>	Глава XLI

	Когато бяха изпратени и най-дълго задържалите се посетители, а последните звуци от копита заглъхнаха в далечината, Скарлет влезе в кабинета на Елен и извади един лъскав предмет от скришното място, където го бе пъхнала предната вечер, между пожълтелите хартии в една от преградите на писалището. Като чу Порк да подсмърча в трапезарията, докато подреждаше масата за вечеря, тя го повика. Той дойде, а изражението на черното му лице напомняше отчаяно бездомно куче, изгубило господаря си.
	— Порк — строго рече тя, — ако продължаваш да плачеш, аз… аз също ще заплача. Трябва да престанеш най-после.
	— Да, господарке. То аз се мъча да не плача, не е да не се мъча, ама секи път, кат се подсетя за мистър Джералд…
	— Тогава не се подсещай. Бих понесла сълзите на всеки друг, но не и твоите. Хайде, хайде — смекчи тона си тя, — не разбираш ли? Твоите сълзи не мога да понеса, защото зная колко го обичаше ти. Избърши си лицето, Порк. Имам един подарък за тебе.
	В очите на Порк проблесна слабо любопитство, докато издухваше шумно носа си, но то бе по-скоро плод на любезност, отколкото на заинтересованост.
	— Помниш ли оная нощ, когато стреляха по тебе, защото беше влязъл в един кокошарник да крадеш?
	— Оле Божке, мис Скарлет! Че аз никога не съм…
	— Точно тъй си беше и недей да ме лъжеш сега, след като вече е минало толкова време. Помниш ли, тогава ти бях обещала да ти подаря часовник за вярната ти служба?
	— Да, господарке, помня. Ама се си виках, че вие ще да сте забравили.
	— Не, не съм забравила и сега ще изпълня обещанието си.
	Тя му протегна ръката си, в която държеше масивен златен часовник, гравиран с множество изображения, от който висеше ланец, отрупан с дребни украшения и фигурки за слагане на печат.
	— Леле Боже, мис Скарлет! — извика Порк. — Че туй е часовникът на мистър Джералд! Мильон пъти съм виждал да го поглежда.
	— Да, Порк, това е часовникът на татко и аз ти го подарявам. Вземи го.
	— Дума да не става! — отстъпи ужасе`н Порк. — Туй е часовник за бял господин, пък и де ще се равнявам аз с мистър Джералд? Как тъй ще го давате на мене, мис Скарлет? Тоз часовник по право се пада на мънинкия Уейд Хамптън.
	— Пада се на тебе. Какво е направил Уейд Хамптън за татко? Да не се е грижил за него, когато беше болнав и немощен? Да не го е къпал, обличал или бръснал? Да не би да не се е отделял от него, когато дойдоха янките? Да не би да е крал заради него? Не бъди глупав, Порк. Ти си заслужил този часовник и аз съм сигурна, че татко би се радвал ти да го притежаваш. Ето ти го.
	Тя взе черната му ръка и постави часовника в дланта му. Порк се втренчи в него с благоговение и на лицето му бавно и неуверено се изписа изражение на задоволство.
	— Ама се за мене ли ми го давате, господарке?
	— Точно така.
	— Ами тогаз… благодаря, мис Скарлет.
	— Искаш ли да го отнеса в Атланта и да дам да го гравират?
	— Какво ще рече туй „грабират“? — В гласа на Порк прозвуча подозрение.
	— Означава да напишат нещо на гърба му като например… например „На Порк от семейство О’Хара за добра работа на стария и верен служител.“
	— Не, господарке, няма нужда. Ще мина и без грабиране. — Порк отстъпи крачка назад, стиснал здраво часовника.
	Устните й се извиха в лека усмивка.
	— Какво има, Порк? Нямаш ли ми доверие, че ще го върна обратно?
	— А, не, господарке, имам доверение, само че… понякогаж човек земе, та се раздума.
	— Няма да направя такова нещо.
	— Може да речете да го продадете. Трябва да струва сума пари.
	— Мислиш ли, че бих продала татковия часовник?
	— Ами що не, господарке, ако ви тряват пари?
	— Заслужаваш бой за тия приказки, Порк. Май ще си взема часовника обратно.
	— Ами, ще си го земете!… — на посърналото от скръб лице на Порк за пръв път през този ден се появи бегла усмивка. — Че нали ви познавам… Еех, мис Скарлет…
	— Кажи, Порк.
	— Де да бяхте поне наполвина толкоз добра към белите хора, както към негрите, май повечко щяха да ви почитат, отколкот сега.
	— Почитат ме достатъчно — отряза тя. — Иди да ми намериш мистър Ашли и му кажи, че искам да го видя веднага.
	Ашли седеше пред писалището на Елен, на малкия й стол, чиято крехка конструкция съвсем се губеше под високото му стройно тяло, а Скарлет му излагаше предложението си за половината дял в дъскорезницата. Очите му нито веднъж не срещнаха нейните очи, нито пък той се намеси с някоя дума. Седеше, загледан в ръцете си, като бавно ги въртеше и изучаваше ту дланите си, ту опакото им, сякаш не бе ги виждал никога преди. Въпреки тежкия труд те бяха все още изящни и нежни, при това твърде добре поддържани за ръце на селски стопанин.
	Сведената му глава и мълчанието му я притесняваха малко и тя удвои усилията си в стремеж предложението й да прозвучи по-съблазнително. Извика на помощ най-очарователната си усмивка и току го поглеждаше нежно, ала всичко бе напразно, защото той изобщо не вдигна очи. Поне веднъж да я бе погледнал! Тя изобщо не спомена за сведенията, получени от Уил относно решението на Ашли да замине на Север, и говореше с привидната увереност, че не съществуват никакви пречки да се съгласи с нейния план. Въпреки това той не се обади и последните й думи увиснаха, без да срещнат никакъв отклик. Стройното му тяло бе някак решително изправено на стола и това я тревожеше. Естествено, той не би й отказал! Че каква изобщо причина би намерил за отказ?
	— Ашли — подхвана тя отново и замлъкна. Не бе имала намерение да използва бременността си като довод и дори бе потрепервала от самата мисъл, че Ашли ще я види тъй обезформена и грозна, ала след като всичките й останали увещания не му направиха впечатление, тя щеше да използва състоянието си и своята безпомощност като последен коз.
	— Трябва да дойдеш в Атланта. В този момент безкрайно се нуждая от помощта ти, защото не мога сама да се справя с дъскорезниците. Месеци могат да минат, преди отново да се хвана на работа, защото… разбираш, нали… ами защото…
	— Моля те! — рязко я прекъсна той. — Господи Боже, Скарлет!
	Той стана внезапно, приближи с отсечена походка до прозореца и застана с гръб към нея, загледан към тържественото шествие на патиците, заточили се в редица.
	— Затова ли… затова ли не искаш да ме погледнеш? — попита тя жално. — Знам, че не приличам на…
	Той се извърна светкавично и сивите му очи се впиха в нейните тъй настоятелно, че тя неволно вдигна ръце към гърлото си.
	— По дяволите как изглеждаш! — задъхано и страстно изрече той. — Знаеш, че за мене винаги си красива.
	Вълна от щастие я заля и очите й се навлажниха.
	— Колко си мил, че го казваш! А пък аз толкова се срамувах, че ще ме видиш тъй…
	— Ти си се срамувала! Защо ти да се срамуваш? Аз съм този, който трябва да изпитва срам, и наистина го изпитвам. Да не бях тъй неспособен, нямаше да се намираш сега в това положение. Изобщо нямаше да си омъжена за Франк. Не биваше да те пускам от Тара през зимата. Какъв глупак бях! Трябваше да се досетя, че ти… Да отгатна колко си отчаяна, тъй отчаяна, че… Аз бях длъжен… длъжен бях… — той замлъкна с изопнато мрачно лице.
	Сърцето на Скарлет лудо запрепуска. Той съжаляваше, че не е избягал с нея!
	— Най-малкото, което можех да направя, бе да извърша обир или убийство, за да ти набавя пари за данъците, след като ти прибра нас, просяците, под своя покрив. О, аз съм причина нещата да се объркат тъй непоправимо!
	Сърцето й се сви от разочарование и щастието й взе да се топи, защото не тези думи бе очаквала да чуе.
	— Тъй или иначе, пак щях да замина — възрази уморено тя. — Не бих допуснала да сториш нещо подобно. Пък и всичко е свършено вече.
	— Да, вече е свършено — промълви горчиво той. — Ти не би позволила аз да извърша безчестна постъпка, но сама се продаде на мъж, когото не обичаш… а сега носиш и дете от него… за да спасиш мене и семейството ми от глад. От добрина се мъчиш да прикриеш моята безпомощност.
	Острата нотка в гласа му издаваше кървящата незаздравяла душевна рана, която не преставаше да го боли, а думите му я накараха да го погледне засрамено. Той веднага забеляза това и изражението му се смекчи.
	— Нима помисли, че те обвинявам? Господи, Скарлет, разбира се, че не! Ти си най-смелата жена, която съм виждал! Себе си виня аз.
	Той се извърна и отново се загледа през прозореца, а раменете му, на които попадна втренченият й поглед, вече не бяха тъй решително изправени. Скарлет дълго остана мълчалива с надежда Ашли да се върне към настроението, подтикнало го да говори за красотата й, с надежда да чуе от него думи, които да съхрани в паметта си като нещо много скъпо. Не го бе виждала много дълго и бе живяла със старите спомени, които вече бяха избледнели. Знаеше, че той още я обича. Беше очевидно и се отгатваше по всяка негова черта, от всяка горчива, самообвинителна дума, от негодуванието му, задето тя носи в утробата си дете от Франк. Копнееше сама да изговори думи, които да изтръгнат признание в любов, ала не се осмеляваше. Помнеше обещанието си, дадено предишната зима в овощната градина, че никога вече няма да се хвърли на врата му. Съзнаваше с тъга, че това обещание трябва да бъде спазено, ако иска да запази Ашли край себе си. Издадеше ли само един стон на любов и копнеж, позволеше ли си един поглед, молещ за прегръдките му — всичко щеше да свърши завинаги. Тогава Ашли непременно щеше да замине за Ню Йорк. А той не биваше да си отива.
	— О, Ашли, не се упреквай! Та нима вината е твоя? Ще дойдеш в Атланта, за да ми помогнеш, нали?
	— Не.
	— Но, Ашли — гласът й пресекваше вече от болка и разочарование, — та аз разчитах на тебе. Толкова се нуждая от подкрепата ти. Франк не може да ми помага. Той е много зает в магазина и ако ти не дойдеш, просто не зная към кого да се обърна! Всички що-годе способни мъже в Атланта вече си имат занятие, а останалите са негодни да вършат каквото и да било, затова…
	— Няма смисъл, Скарлет.
	— Да не искаш да кажеш, че предпочиташ да идеш в Ню Йорк и да живееш сред янките, отколкото да дойдеш в Атланта?
	— Кой ти каза за това? — той се обърна към нея леко смръщил чело.
	— Уил.
	— Да, реших да замина за Севера. Един стар приятел, с когото пътувах из Европа, ми предложи място в банката на баща си. Тъй е по-добре, Скарлет. От мене няма да имаш полза. Нищо не разбирам от търговия с дървен материал.
	— Но още по-малко разбираш от банково дело, а то е и много по-сложно! Уверена съм, че от мене ще получиш повече отстъпки за неопитността си, отколкото от янките!
	Той трепна и тя разбра, че е сгрешила. Тогава той се обърна и отново впери поглед през прозореца.
	— Не желая да ми се правят отстъпки. Искам сам да се изправя на крака, доколкото ми позволяват собствените възможности. Какво съм постигнал в живота си досега? Време е да сторя нещо с мои сили или… да се проваля, ако ми е писано, но по своя лична вина. Вече твърде дълго бях на твоя издръжка.
	— Но аз ти предлагам половината дял от предприятието, Ашли! Ти сам ще стъпиш на крака, защото… ами, това ще бъде твоя собственост.
	— Пак до същото се свежда. Аз няма да купя половината дял, а ще го получа като подарък. А вече приех твърде много подаръци от тебе, Скарлет — храна и подслон и дори дрехи за мене, Мелани и детето. А в замяна нищо не съм ти дал.
	— Но как да не си! Уил нямаше да може…
	— Да, сега вече умея да цепя дърва.
	— О, Ашли! — отчаяно изплака тя и в очите й се появиха сълзи при насмешливата нотка, прозвучала в гласа му. — Какво е станало с тебе, откакто заминах? Говориш с такава суровост и горчивина! Ти съвсем не беше такъв.
	— Какво е станало ли? Стана нещо забележително, Скарлет. Аз започнах да мисля. Струва ми се, че не бях мислил сериозно от обявяването на капитулацията до момента на твоето заминаване оттук. Бях в състояние на някаква летаргия и ми беше достатъчно, че имам нещо за ядене и легло за спане. Ала когато ти тръгна за Атланта, нарамила на плещите си такъв товар, изведнъж осъзнах, че съм много по-недостоен от всеки мъж… че не струвам и колкото една жена дори. Не е приятно да се живее с такива мисли и аз не възнамерявам да се измъчвам повече с тях. Други мъже излязоха от войната още по-онеправдани и от мене, а погледни ги сега. Затова ще замина за Ню Йорк.
	— Но… аз не разбирам! Щом искаш да работиш, с какво е по-лоша работата в Атланта от работата в Ню Йорк? Моята дъскорезница…
	— Не, Скарлет. Това е последната ми възможност. Ще замина на Север. Ако дойда в Атланта и се хвана на работа при тебе, погубен съм завинаги.
	Думата „погубен“ отекна заплашително в сърцето й подобно на погребален звън. Очите й бързо потърсиха неговите, но те бяха разширени и някак прозрачно сиви, погледът им минаваше през нея и бе насочен надалеч към неведомите пътища на съдбата, които за нея бяха загадъчни.
	— Погубен ли? Да не искаш да кажеш, че си сторил нещо, заради което янките в Атланта ще те преследват? Да не би за оня случай, когато помогна на Тони да избяга, или… или… О, Ашли, ти нали не си в ку-клукс-клан?
	Зареяният му поглед се насочи бързо към нея и той се усмихна бегло, ала очите му останаха тъжни.
	— Бях забравил колко буквално възприемаш всичко. Не, не от янките се боя аз. Мисълта ми беше, че ако дойда в Атланта и отново приема помощ от тебе, завинаги ще погреба всяка надежда сам да се изправя на крака.
	— О — въздъхна тя с внезапно облекчение, — това ли било?
	— Да — усмихна се отново той, ала още по-горчиво отпреди. — Само това. Само моята мъжка гордост, чувството ми за достойнство, а ако повече ти харесва другояче — безсмъртната ми душа.
	— Ала чуй — веднага го атакува тя от друга страна, — ти постепенно можеш да откупиш дъскорезницата от мене, тя ще стане твоя собственост и тогава…
	— Скарлет — с буйно негодувание я прекъсна той, — казах ти вече — не! Има и други причини.
	— Какви причини?
	— Знаеш ги по-добре от всеки друг на света.
	— Аа… за онова ли? Бъди спокоен, всичко ще е наред — побърза да го увери тя. — Нали помниш, че още през зимата в овощната градина ти го обещах и имам намерение да удържа думата си, пък и…
	— Тогава ти си по-сигурна в себе си, отколкото съм аз. Не съм уверен, че бих спазил подобно обещание. Не бива да казвам това, но искам да ме разбереш. Скарлет, не желая да говорим повече. Въпросът е приключен. Когато Уил и Сюелин се оженят, ще замина за Ню Йорк.
	Очите му, широко разтворени и мрачно сиви като буреносни облаци, в миг срещнаха нейните и той бързо прекоси стаята. Ръката му бе на дръжката на бравата. Скарлет се взря в него с безумно отчаяние. Разговорът им бе свършен и тя бе изгубила. Обзета от внезапна слабост след напрежението и мъката на изминалия ден и след току-що преживяното дълбоко разочарование, тя рухна.
	— О, Ашли! — Скарлет с писък се хвърли върху продъненото канапе и избухна в ридания. Чу го да приближава към нея с неуверени стъпки, чу гласа му, който безпомощно заповтаря името й. А после откъм кухнята някой се втурна, прекоси вестибюла и в стаята влетя Мелани с разширени от тревога очи.
	— Скарлет… да не би бебето?…
	Скарлет зарови глава в прашната тапицерия и отново нададе вик:
	— Ашли е виновен… Толкова е зъл! Жесток и безсърдечен донемайкъде!
	— Ашли, ти ме смайваш! Как можа да я разстроиш тъй в нейното състояние, и то когато току-що сме погребали мистър О’Хара?
	— Я да не му се караш! — изкрещя й Скарлет противно на всяка логика, като рязко вдигна глава. Острата й черна коса беше разпиляна изпод мрежичката, а лицето й — набраздено от сълзи. — Той има право да постъпва както желае!
	— Мелани — промълви Ашли с побеляло лице, — нека ти обясня. Скарлет беше тъй добра да ми предложи работа в Атланта като управител на една от нейните дъскорезници…
	— Управител! — с възмущение извика Скарлет. — Аз му предложих половината дял, а той…
	— А аз й казах, че вече съм уредил да заминем на Север, и тогава тя…
	— О! — изплака Скарлет и отново се разхълца. — Как ли не му обяснявах, че имам нужда от него… че не мога да намеря човек, който да се занимава с дъскорезницата… че ще имам бебе… а той отказва да дойде. Ами че сега… сега ще трябва да продам дъскорезницата, а пък зная, че не ще успея да получа добра цена за нея, ще изгубя сума пари и току-виж гладът пак потропал на вратата ни, но какво го е грижа него? Той е толкова безсърдечен!
	Тя отново отпусна глава върху слабичкото рамо на Мелани и непресторената й болка поутихна, защото в съзнанието й проблесна слаб лъч надежда. Почувства, че е намерила съюзник у Мелани с нейното предано сърце, и ясно долови негодуванието й, че някой, пък бил той и любимият й съпруг, е разплакал Скарлет.
	— Ашли, как си могъл да й откажеш? И то след всичко, което е сторила за нас! Колко ли неблагодарни изглеждаме в очите й? А тя е тъй безпомощна сега, когато очаква… Та това е недостойно от твоя страна. Скарлет ни подаде ръка в момент на нужда, а сега, когато тя се нуждае от подкрепа, ти й я отказваш.
	Скарлет крадешком погледна към Ашли и видя изписани на лицето му изумление и колебание под укорния взор на тъмните гневни очи на Мелани. Скарлет също бе изненадана от невъздържаните нападки на Мелани, която иначе поставяше съпруга си на пиедестал, недосегаем за женски упреци, и гледаше на всяко негово решение като на самата Божия правда.
	— Мелани… — подхвана той, ала не довърши и само безпомощно разпери ръце.
	— Ашли, как можеш да се колебаеш? Помисли какво е направила за нас… за мене! Та аз щях да умра в Атланта, когато наближи да се роди Бо, ако не беше тя! А и тя… да, ще ти го кажа, тя уби един янки, за да ни защити. Ти не го знаеше, нали? Тя уби човек заради нас. Работеше като роб, преди ти и Уил да дойдете, само и само да можем ние да ядем. Като си помисля как ореше, береше памук, бих могла просто… О, скъпата ми! — Тя сведе глава и целуна разрошените коси на Скарлет в изблик на страстна привързаност и преклонение. — А сега, когато за пръв път ни моли да направим нещо за нея…
	— Не е нужно да ми припомняш какво е сторила за нас.
	— Но, Ашли, помисли само! Освен че ще й помогнем, представи си какво ще означава за нас да се върнем в Атланта, сред свои, вместо да живеем с янките! Та там са леличка, чичо Хенри и всичките ни приятели, а Бо ще има много другарчета в игрите и в училище. Ако заминем на Север, не можем да го пуснем в училище, където ще общува с децата на янките и където в класа му ще има дори и негърчета. Ще трябва да наемем гувернантка, а аз не виждам как ще си го позволим…
	— Мелани — обади се Ашли с безжизнен тих глас, — наистина ли толкова желаеш да идем в Атланта? Никога не си ми го казвала, когато говорехме за заминаване в Ню Йорк. Не си намеквала дори…
	— О, но когато говорехме за заминаване в Ню Йорк, аз смятах, че за тебе няма никаква работа в Атланта, а освен това не беше редно да се намесвам в плановете ти. Дълг на съпругата е да следва навсякъде своя мъж. Ала сега, след като Скарлет толкова много се нуждае от нас и разполага със служба, на която само ти можеш да постъпиш, ние можем да се върнем у дома! У дома! — Тя стисна в прегръдките си Скарлет и промълви с възторг: — Ще видя отново Петте ъгъла и Прасковената улица, и… и… О, колко ми липсваха! Може би ще успеем да се сдобием и с един малък дом, който да е наш, собствен! Нека да е мъничък и беден, но да си е наш!
	Очите й заблестяха от щастие и въодушевление и те се взряха в нея — Ашли със странен помръкнал поглед, а Скарлет с изненада, примесена с известен срам. Никога не й бе хрумвало, че на Мелани тъй силно й липсва Атланта, че толкова страстно копнее да се върне там, да има свой дом. Бе изглеждала тъй доволна в Тара, че избликналата й носталгия смая Скарлет.
	— О, Скарлет, колко си добра, че си уредила всичко това за нас! Ти си знаела как мечтаех да се завърна у дома!
	Вярна на своя стремеж да търси възвишеност и благородство дори там, където те изобщо липсваха, Мелани отново неволно накара Скарлет да се почувства засрамена и раздразнена и да усети внезапно, че не може да погледне в очите нито Ашли, нито нея.
	— Бихме могли да си имаме наша малка къщичка. Съзнаваш ли, че сме женени вече от пет години, а още не сме живели в свой дом?
	— Можете да дойдете у нас, при леля Пити. Това е вашият дом — измънка Скарлет, като въртеше в ръцете си една възглавничка и гледаше надолу, за да скрие тържествуващите пламъчета, появили се в очите й, когато усети, че нещата се обръщат в нейна полза.
	— Не, но благодарим ти все пак, мила моя. Ужасно ще ви стесним. Ние ще си намерим къща… О, Ашли, съгласи се най-после!
	— Скарлет — промълви Ашли с безжизнен глас, — погледни ме.
	Стресната, тя вдигна глава и срещна сивите му очи, пълни с горчивина и примирение.
	— Скарлет, ще дойда в Атланта… Не мога да се боря и с двете ви.
	Той се извърна и излезе от стаята. В нейното сърце тържеството беше помрачено от надигащ се разяждащ страх. При последните му думи в очите му се бе появил същият израз, както при споменаването, че отиде ли в Атланта, ще бъде погубен завинаги.


	След като Уил и Сюелин се венчаха, а Карийн замина за манастира в Чарлстън, Ашли, Мелани и Бо пристигнаха в Атланта и доведоха със себе си Дилси, за да готви и да гледа малкия. Приси и Порк останаха в Тара, додето Уил успееше да намери други негри, които да му помагат в полската работа, а после и те щяха да се преместят в града.
	Малката тухлена къща, която Ашли нае за семейството си, се намираше на Бръшлянената улица, точно зад къщата на леля Пити, тъй че двата задни двора се сливаха, разделяни само от избуялия и проскубан жив плет от лигуструм. Мелани я бе избрала точно по тази причина. Още първата сутрин след пристигането си в Атланта, докато прегръщаше през смях и сълзи Скарлет и леля Пити, тя бе казала, че след продължителната раздяла с най-милите си хора желае да бъде по-близо до тях и никога няма да се насити на тази близост.
	Първоначално къщата бе двуетажна, ала горният етаж бе разрушен от снарядите по време на обсадата, а собственикът, завърнал се след капитулацията, нямаше средства да го възстанови. Бе се задоволил да покрие с плосък покрив запазения първи етаж, което придаваше на сградата малко тромав и несъразмерен вид като на куклен дом, направен от кутии за обувки. Къщата бе високо издигната над земята, тъй като отдолу имаше голяма изба, а дългото и обширно стълбище отпред изглеждаше някак нелепо. Смачканият й вид обаче се подобряваше отчасти от двата великолепни стари дъба, които я засенчваха, а до предните стълби имаше и едно магнолиево дръвче с прашни листа, осеяно с бели цветове. Поляната бе обширна и зелена, гъсто обрасла с детелина, а по краищата бе оградена с избуял лигуструм, преплетен с виещите се ластари на ароматни орлови нокти. Тук-там из тревата от прекършените стари стъбла бяха покарали млади розови филизи, а миртата бе разцъфтяла неустрашима с розови и бели кадифени цветове, сякаш не бе докосната от префучалата над нея война и конете на янките не бяха гризали вейките й.
	Според Скарлет това бе едва ли не най-грозното жилище, което бе виждала, но за Мелани дори имението Дванайсетте дъба в разцвета на своето великолепие не бе толкова красиво. Това бе домът й и тримата с Ашли и Бо най-после бяха под свой покрив.
	Индия Уилкс се завърна от Мейкън, където бе живяла с Хъни от 1864 година, и се настани при брат си, като по този начин още повече стесни обитателите на малката къщичка. Ала Ашли и Мелани я приеха с готовност. Времената се бяха променили, средствата бяха оскъдни, но нищо не можеше да измести онзи закон в бита на южняците, според който семействата с неизменна отзивчивост приемаха бедните си или неомъжени роднини от женски пол.
	По думите на Индия Хъни бе сключила съвсем неравностоен брак — с един заселник в Мейкън, дошъл от Мисисипи, червендалест гръмогласен веселяк. Индия не го одобряваше като партия и смяташе, че е невъзможно да остане под покрива на зет си. Бе посрещнала с радост новината, че Ашли вече има свой дом, защото това й позволяваше да напусне тягостното за нея обкръжение, както и угнетяващата гледка на нелепото щастие на сестра си с един недостоен за нея човек.
	Останалите от семейството негласно поддържаха мнението, че лекомислената простовата Хъни е сполучила много повече, отколкото можеше да се очаква, и се чудеха как изобщо бе успяла да прилъже някой мъж. Съпругът й бе с приличен произход и с известно състояние, но на Индия, родена в Джорджия и възпитана в духа на вирджинските традиции, всеки, който не беше от Източното крайбрежие, й се струваше дебелак и варварин. Вероятно съпругът на Хъни бе изпитал не по-малко облекчение, че се освобождава от присъствието й, отколкото тя самата, когато ги бе напуснала, тъй като в този период не бе лесно да се живее с Индия.
	От нея вече лъхаше пълна обреченост, че ще изживее живота си като стара мома. Беше на двайсет и пет години и възрастта й личеше, тъй че бе безсмислено да упорства в старанието си да изглежда привлекателна. Безцветните й очи, лишени от ресници, гледаха към света непоколебимо, без никакво снизхождение, а тънките й устни вечно бяха надменно стиснати. Сега от нея лъхаха горделивост и самомнителност, които, колкото и странно да бе, й прилягаха повече, отколкото преднамерената юношеска миловидност от времето, когато живееше в Дванайсетте дъба. На нея гледаха почти като на вдовица. Всички знаеха, че Индия и Стюарт Тарлтън щяха да се оженят, ако Стюарт не бе убит при Гетисбърг, тъй че тя бе облагодетелствана с уважението, дължимо на жена, която, ако не се бе омъжвала, поне бе имала кандидат.
	Стаите в малката къща на Бръшлянената улица бяха оскъдно обзаведени с най-евтините чамови и дъбови мебели от магазина на Франк, тъй като Ашли, който нямаше пукната пара и бе принуден да купува на кредит, отказа да приеме каквато и да било скъпа вещ и се ограничи само с най-необходимото. Това обстоятелство притесни Франк, защото той обичаше Ашли, а Скарлет доведе до истинско терзание. И тя, и Франк охотно биха отстъпили най-хубавите махагонови и резбовани мебели от розово дърво в магазина си, ала Уилксови бяха непреклонни. Домът им бе съвсем окаян и гол и на Скарлет й беше мъчно, че Ашли трябва да живее в стаи, където нямаше нито килими, нито завеси. Ала той сякаш не забелязваше обстановката, а Мелани, сдобила се със свой дом за пръв път след женитбата си, бе тъй щастлива, че чак се гордееше с къщата си. Скарлет би страдала непоносимо от унижение, ако трябваше приятелите й да я заварят без пердета, без килими или без достатъчно столове, чаши за чай и лъжички. Ала Мелани срещаше всички гости с такава радост, сякаш къщата й бе украсена с плюшени завеси и канапета с тапицерия от брокат.
	Въпреки очевидното си щастие Мелани не беше добре. Бе заплатила за появата на малкия Бо със здравето си, а тежкият й труд в Тара след раждането още повече бе стопил силите й. Беше толкова слаба, че дребните й кокалчета сякаш щяха да изскочат през бялата кожа. Ако човек я гледаше отдалече как лудува с детенцето си в задния двор, можеше да я вземе за момиче, защото кръстчето й бе съвсем крехко, а фигурата й бе напълно лишена от женска закръгленост. Нямаше бюст и ханшът й бе плосък като на дете, пък и не притежаваше нито самолюбие, нито здрав разум (както съдеше Скарлет), за да пришива къдрички от вътрешната страна на корсажа си или да слага подплънки на корсета си, тъй че слабостта й просто се набиваше на очи. Лицето й също както тялото бе слабо, а и твърде бледо и веждите й, изящно извити като пипалца на пеперуда, се открояваха с чернотата си върху прозрачната й кожа. Очите върху малкото й личице бяха прекалено големи, за да бъде то красиво, а тъмните кръгове под тях изглеждаха направо огромни, ала изразът им не се бе променил от дните на безгрижното й моминство. Войната, постоянната болка и изнурителният труд се бяха оказали безсилни да нарушат тяхната спокойна благост. Това бяха очи на щастлива жена, около която можеха да бушуват бури, без изобщо да засегнат ведрата същина на природата й.
	Скарлет често я наблюдаваше със завист и се питаше как ли бе успяла да запази очите си такива. Тя знаеше, че нейните понякога придобиват изражението на изгладняла котка. Какво беше казал Рет веднъж за очите на Мелани — някаква глупост, че приличали на свещици? О, да, казал бе, че са като два сияйни лъча доброта в един зъл свят. Те наистина бяха като свещи — свещи, защитени от всякакъв вятър, две светлинки, в които нежно пламтеше щастие, че отново е у дома си, сред приятели.
	Малката къща бе винаги пълна с гости. Мелани бе всеобща любимка още като дете и сега целият град се стече да я поздрави със завръщането. Всички носеха подаръци за дома — разни дреболии, картини, по някоя и друга сребърна лъжичка, ленени калъфки, салфетки, килимчета — дребни предмети, които бяха спасили от Шърман и скътали грижливо, макар сега да се кълняха, че нямали къде да ги дянат.
	Възрастни мъже, воювали в Мексико с баща й, идваха да я видят и водеха със себе си познати, за да им покажат „милата дъщеря на стария полковник Хамилтън“. Някогашните приятелки на майка й се тълпяха около нея, защото Мелани умееше да засвидетелства почит и уважение на по-възрастните, а това беше истинска утеха за старите пазителки на нравите в тия щурави времена, когато младите бяха забравили напълно добрите обноски. Връстничките й — млади съпруги, майки и вдовици, я обичаха, защото бе страдала като тях самите, ала не се бе ожесточила и винаги бе готова да изслуша хората със съчувствие. Идваха и младежи, защото искаха да се забавляват в дома й и да се срещнат с онези, които ги привличаха — като всички млади хора изобщо.
	Със своя такт и пълна липса на стремеж за самоизтъкване Мелани бързо привлече около себе си групичка от стари и млади, които представляваха останките от бившето висше общество в Атланта — безпарични до един, ала запазили старата си фамилна гордост, твърди и непреклонни характери, изковани от най-благородна сплав. Някогашната градска аристокрация, разпръсната и съсипана от войната, оредяла на бойното поле, объркана от извършилите се промени, сякаш бе открила у нея притегателен център, способен да устои на всички премеждия.
	Мелани бе млада, ала носеше у себе си всички качества, които се ценяха сред прегазените от събитията останки на това общество — беше бедна и с гордост понасяше бедността, проявяваше смелост и никога не се оплакваше, беше весела, гостоприемна и внимателна, ала преди всичко се отличаваше с верността си към старите традиции. Мелани бе отказала да се промени, отказала бе дори да признае пред себе си, че има причини да се променя в един изцяло променен свят. Под нейния покрив някогашните дни сякаш отново се връщаха и хората набираха мъжество и още по-голямо презрение към безумната треска за развлечения и разкошен живот, обхванала „торбаланковците“ и новобогаташите републиканци.
	Когато погледнеха младото й лице и прочитаха в него несломимата й преданост към някогашните времена, за миг всички успяваха да забравят за изменниците сред своята собствена класа, причинили им толкова гняв, страх и страдания. А такива имаше много. Това бяха хора от добри семейства, доведени до отчаяние от мизерията, които бяха преминали във вражеския лагер, бяха станали републиканци и приели служби от завоевателите, за да не живеят близките им от милостиня. Измежду тях имаше младежи, бивши участници във войната, лишени от мъжеството да приемат дългогодишната борба, в резултат на която отново биха могли да натрупат състояния. Те бяха последвали примера на Рет Бътлър и се бяха сближили с „торбаланковците“, за да кроят с тях съмнителни планове за забогатяване.
	Сред изменниците най-лоши бяха девойките от някои по-знатни семейства в Атланта. Тези момичета, съзрели едва след капитулацията, пазеха само детски спомени за войната и не бяха набрали онази горчивина, която бе движещата сила у по-възрастните. Те не бяха изгубили нито съпрузи, нито любими. Спомените им за някогашното богатство и разкош бяха твърде бледи, а офицерите янки, от друга страна, бяха толкова красиви, добре облечени и безгрижни. При това уреждаха великолепни балове, яздеха прекрасни коне и просто обожаваха южняшките девойки! Отнасяха се с тях като с кралици и изключително много внимаваха да не засегнат докачливото им самолюбие, тъй че защо трябваше да ги отбягват в края на краищата?
	Изглеждаха далеч по-привлекателни от неженените си съграждани, които не стига, че бяха тъй зле облечени, ами все бяха прекалено сериозни и толкова много работеха, че не им оставаше време за забавления. И тъй, в Атланта имаше доста случаи на приставане, а съответно и доста голям брой смазани от мъка семейства. Братя отминаваха сестрите си на улицата, без да им проговорят, и много майки и бащи никога не споменаваха имената на дъщерите си. При мисълта за тези трагедии страх смразяваше кръвта на хората, чийто девиз беше: „Никаква капитулация“ — страх, който се разпръскваше само при вида на нежното, но несломимо лице на Мелани. Тя беше, както твърдяха солидните госпожи, такъв светъл и достоен пример за младите момичета в града. А тъй като не изтъкваше своите добродетели, девойките не бяха настроени срещу нея.
	Мелани изобщо не си даваше сметка, че се е превърнала в предводителка на едно ново общество. Тя просто си мислеше, че хората са много добри към нея, задето идваха да я посетят и задето настояваха за нейното присъствие на техните малки кръжоци по шев, забави и музикални вечери. Атланта винаги бе проявявала склонност и любов към музиката въпреки презрителните преценки на останалите градове в окръга относно липсата на културни традиции тук, а сега този интерес се възраждаше и колкото по-тежки и напрегнати ставаха времената, толкова повече той се усилваше. Докато слушаха музика, им бе по-лесно да забравят наглите физиономии по улиците и сините униформи на янките от гарнизона.
	Мелани бе малко смутена от обстоятелството, че се оказа начело на новосформирания Съботен музикален кръжец. Тя нямаше никакво обяснение за причините, поради които се бе издигнала до този пост, освен че умееше всекиму да акомпанира на пиано, дори на старите моми Маклюър, които бяха напълно лишени от музикален слух, но постоянно изявяваха желание да изпълняват дуети.
	Истината бе, че Мелани успя дипломатично да обедини дамските дружества на арфистките и младите изпълнителки на мандолина, кръжока по китара и Веселия клуб на джентълмените със Съботния музикален кръжец, тъй че сега Атланта имаше възможност да слуша подбрана музика. Много хора твърдяха, че „Момичето бохемка“ в изпълнение на състава на този кръжец е много по-добро от професионалните изпълнения, слушани в Ню Йорк и Ню Орлиънс. Именно след като тя уговори Дамското дружество на арфистките да се присъедини към новото сформирование, мисис Мериуедър заяви на мисис Мийд и мисис Уайтинг, че Мелани трябва да застане начело на кръжеца. Доводът на мисис Мериуедър беше, че щом е успяла да намери общ език с арфистките, ще се справи с всекиго. Същата тази дама свиреше на орган в методистката църква и като органистка хранеше твърде малко уважение към арфата и съответно към арфистите.
	Мелани бе избрана също тъй за секретар на Асоциацията за поддържане гробовете на славните герои, паднали във войната, а така също и на кръжока по ръкоделие, поел шефство над вдовиците и сираците на Конфедерацията. Тя получи този нов знак на почит след едно доста бурно съвещание на двете дружества, което заплашваше да завърши с кавги и скъсване на дългогодишни приятелства. По време на съвещанието възникна спор дали трябва да бъдат оплевени бурените върху гробовете на войниците северняци в съседство с гробовете на войниците от конфедерационната армия. Буренясалите гробове на янките проваляха всички усилия на дамите да приведат в спретнат и приличен вид гробовете на своите герои. Този спор мигновено разгоря въгленчетата, тлеещи под стегнатите корсажи, тъй че между двете дружества настъпи раздор и бликна враждебност. Кръжокът по шев застъпваше мнението, че бурените трябва да бъдат оскубани, додето дамите от Асоциацията гневно протестираха срещу това решение.
	Мисис Мийд изрази възгледите на втората група, като каза следното:
	— Да оскубем бурените от гробовете на янките? Че аз по-скоро бих разчистила гробището от труповете на янките и бих ги захвърлила на градското бунище!
	При тези отривисти слова представителките на двете дружества скочиха и всички се заловиха да изказват мнението си на висок глас, без никой никого да изслушва. Съвещанието се провеждаше в гостната на мисис Мериуедър и дядо Мериуедър, изтикан в кухнята, разправяше по-късно, че врявата му напомнила оръдейните залпове, открили Франклинската битка. Прибави също, че според него било много по-безопасно човек да попадне на бойното поле, отколкото на женско събрание.
	Кой знае как Мелани успя да се добере до центъра на възбудената тълпа и да извиси обикновено тихия си кротък гласец над врявата. Сърцето й се бе качило чак в гърлото от уплаха, че се е осмелила да се обърне към възмутеното мнозинство, и гласът й трепереше, ала тя продължаваше да вика: „Дами! Моля ви!“ — додето врявата не стихна.
	— Искам да ви кажа… накратко, аз от дълго време мисля, че… че трябва не само да почистим бурените, но и да насадим цветя върху… Аз… аз не зная какво ще си помислите за мене, но всеки път, когато нося цветя на гроба на скъпия ми Чарли, слагам от тях и на безименния гроб на един янки, заровен наблизо до него. Този гроб ми изглежда тъй… тъй изоставен и самотен!
	Вълнението отново избухна с още по-гръмки думи и този път двете организации се обединиха и викнаха ведно:
	— Цветя върху гробовете на янките? О, Мели, как ти даде сърце!
	— Та нали те убиха Чарли!
	— Едва не убиха и тебе!
	— Но как тъй, че янките биха убили и малкия Бо, когато бе току-що роден!
	— Те се опитаха да те изгорят жива в Тара!
	Мелани стисна облегалката на стола, за да намери опора, почти сгърчена под тежестта на всеобщото неодобрение, което за пръв път се стоварваше върху нея.
	— Но, дами! — умолително извика тя. — Моля ви, оставете ме да довърша! Осъзнавам, че нямам право да говоря по този въпрос, защото от моите обични близки никой не е убит освен Чарли, а неговият гроб поне ми е известен, слава Богу! Но има толкова много сред нас, които не знаят къде са погребани техните синове, съпрузи и братя, и…
	Тя млъкна задавено, а в стаята настана мъртвешка тишина.
	Пламтящите очи на мисис Мийд помрачняха. Тя бе отишла чак до Гетисбърг, за да прибере тялото на Дарси, ала никой не можа да й посочи къде е погребан. Лежеше в набързо изкопан гроб нейде на вражеска земя. В същото време и устните на мисис Алън затрепераха. Съпругът й и брат й бяха участвали в злополучния пробив на Морган в Охайо и последните сведения, които имаше за тях, бяха, че паднали на брега на реката при щурма на северняшката кавалерия. Тя не знаеше къде почиват те. Синът на мисис Алисън бе умрял в пленнически лагер и тя, бедна като църковна мишка, не бе имала възможност да прибере тялото му у дома. Имаше и други, които бяха прочели за свои близки в списъците „Изчезнал — предполага се, че е мъртъв“ и в тези думи се съдържаше всичко, което можеха да узнаят за съдбата на свидните воини, заминали някога с бодра крачка.
	Жените обърнаха към Мелани очи, които мълвяха: „Защо отваряш отново тези рани? Има рани, които никога не зарастват, като мъката в душите ни, че не знаем къде лежат те.“
	Сред неподвижната тишина гласът на Мелани укрепна.
	— Техните гробове са пръснати из страната на янките, също както у нас има погребани янки, и представяте ли си колко ужасно би било, ако някоя жена там на Север предложи да разчисти гробището от нашите момчета и…
	Мисис Мийд издаде сподавен, смразяващ стон.
	— А колко хубаво би било да знаем, че някоя добра жена… Въпреки всичко, което хората говорят, аз съм убедена, че сред янките има и благородни жени — не е възможно всички до една да са лоши! Колко хубаво би било да знаем, че те почистват бурените от гробовете на нашите мъже и им носят цветя, макар и да са врагове. Ако Чарли бе загинал на Север, за мене би било утеха да знам, че някой… Не ме е грижа какво ще си помислите за мен — гласът й отново пресекна, — ала аз ще се оттегля и от двете дружества и ще оплевя всички бурени от всички гробове на янките, а освен това ще насадя и цветя… и… нека се опита някой да ме спре!
	При това последно предизвикателно изявление Мелани избухна в плач и залитайки, се опита да си пробие път към вратата.
	Един час по-късно дядо Мериуедър, усетил се най-после в безопасност сред изключително мъжкото обкръжение в кръчмата „Модерното момиче“, докладва на чичо Хенри Хамилтън, че след тези думи всички ревнали и се хвърлили да прегръщат Мелани, тъй че накрая се свършило с буйни изблици на обич и Мелани била избрана за секретарка и на двете организации.
	— Та бурените ще ги оплевят. Ама на нищо не прилича, дето Доли изтърси, че аз съм щял с радост да им помагам, защото и без туй съм нямал кой знае каква работа. Не че съм против умрелите янки, пък и Мели беше права, а онези дами, дето се дърляха като подивели котки, грешаха. Но представи си само — аз, на моите години и с лумбаго отгоре на всичкото, да скубя бурени!
	Мелани бе в женската управа на Дома за сираци, а и помагаше да се събират книги за новосформираната Младежка библиотека. Дори театралната трупа, която уреждаше представления веднъж месечно, настояваше за нейното участие. Тя бе твърде плаха, за да се появи на сцената, осветена от газени лампи, ала умееше да изработва костюми дори от чували, ако нямаше подръка друг плат. Неин именно бе решителният глас в Шекспировия кръжок за художествено четене — творбите на барда да бъдат редувани с произведения от мистър Дикенс и мистър Бълуър-Литън, а не с поемите на лорд Байрон, както предложи един млад и според тайните опасения на Мелани твърде разпуснат ерген, участващ в кръжока.
	През тези вечери на късното лято нейният малък, слабо осветен дом бе винаги пълен с гости. Столовете никога не достигаха и дамите често се настаняваха по стъпалата на предната веранда, а мъжете ги заобикаляха, облегнати на перилата, седнали върху сандъци или направо на поляната. Понякога, като гледаше гостите да седят на тревата и да пият чай — единственото, което Уилксови можеха да предложат, — Скарлет се чудеше на Мелани, че тъй безсрамно излага на показ бедността си. Самата тя бе твърдо решена да възстанови в къщата на леля Пити разкоша от преди войната, да осигури на трапезата си хубаво вино и джулеп, пържена шунка и студено еленско месо, а дотогава нямаше никакво намерение да кани гости, още по-малко знатни личности, каквито сега ходеха у Мелани.
	Генерал Джон Б. Гордън, прочутият герой на Джорджия, често посещаваше дома на Уилксови със семейството си. Отец Райън — свещеникът поет на Конфедерацията никога не пропускаше да се отбие, когато минаваше през Атланта. Той очароваше присъстващите с духовитостта си и рядко бяха необходими много подканвания, за да почне да рецитира своето стихотворение „Сабята на Лий“ или безсмъртната си творба „Плененото знаме“, които винаги разплакваха дамите. Алекс Стивънс, бившият вицепрезидент на Конфедерацията, също бе редовен гост, когато идваше в града, и щом се разбереше, че е дошъл у Мелани, къщата се изпълваше с хора, които с часове слушаха като омагьосани звънтящия глас на крехкия недъгав човек. Обикновено присъстваха и по десетина деца, клюмащи сънливо в скутовете на родителите си, тъй като обичайният им час за лягане отдавна бе отминал. Нито едно семейство не желаеше децата да пропуснат възможността след години да разказват, че ги е целунал прочутият вицепрезидент или са стискали ръката, направлявала общото дело. Всяка знаменита личност, която пристигаше в града, посещаваше дома на Уилксови и често нощуваше там. Това водеше до пренаселване на малката къщичка с плосък покрив и в подобни случаи Индия биваше принудена да спи на дюшек в мъничката като кафез стая на Бо, а сутрин Дилси прескачаше живия плет и дотичваше да заеме от готвачката на леля Пити яйца за закуска, ала Мелани тъй изискано изпълняваше ролята си на домакиня, сякаш бе собственица на господарско имение.
	На Мелани, разбира се, изобщо не й бе хрумвало, че привлича хората край себе си, защото те виждат в нейно лице обичлива жена, въплътила идеала, с който са откърмени. Затова тя бе и смаяна, и смутена, когато след една приятна вечер, прекарана у дома й, доктор Мийд, проявил се достойно с прочит на откъс от „Макбет“, целуна ръката й и заяви с тона, с който някога се изказваше по повод славната кауза:
	— Скъпа мис Мели, за мене винаги е удоволствие да присъствам в дома ви, защото вие и дами като вас олицетворяват нашите най-прекрасни въжделения и са единственото, което ни остана. Враговете отнеха цвета на нашите достойни мъже, ограбиха смеха на младите ни жени. Те разбиха здравето ни, преобърнаха живота ни наопаки и изкорениха обичаите ни. Съсипаха нашето благоденствие, върнаха ни петдесет години назад и стовариха тежко бреме на плещите на млади момчета, които би трябвало да ходят на училище, както и на възрастни хора, които биха могли просто безгрижно да се припичат на слънце. Ала ние ще възстановим всичко изгубено, защото сред нас има сърца като вашето и те ще ни послужат като основа за съзидание. След като сме съумели да запазим това, нека янките грабят всичко останало!
	Преди фигурата на Скарлет да наедрее толкова, че дори големият черен шал на леля Пити не можеше да я прикрива, тя и Франк честичко минаваха през живия плет, за да се присъединят към вечерните летни сбирки на верандата на Мелани. Скарлет винаги сядаше тъй, че да избегне светлината — скриваше се в спасителната сянка, където не само не се набиваше на очи, но можеше също тъй незабелязано да наблюдава лицето на Ашли.
	Единствено Ашли я привличаше към тази къща, защото разговорите я отегчаваха и натъжаваха. Те винаги следваха предопределена схема: най-напред — настъпилите тежки времена, след това — политическото положение, а накрая неизбежно се заговаряше за войната. Дамите се вайкаха по повод всеобщото покачване на цените и разпитваха мъжете дали според тях добрите дни ще се върнат някога. А всезнаещите господа неизменно заявяваха, че със сигурност ще се върнат. Това просто било въпрос на време. Тежките обстоятелства били само преходно явление. Дамите знаеха, че господата лъжат, а и господата знаеха, че дамите знаят, че те ги лъжат. Въпреки това продължаваха бодро да сипят лъжи, а дамите се преструваха, че им вярват. На всички бе известно, че няма лесно да отхвърлят неволите.
	След като темата за трудните времена бъдеше изчерпана, дамите заговаряха за растящата наглост на негрите, за скандалните прояви на „торбаланковците“ и за унижението, което гражданите бяха принудени да изтърпяват с присъствието на войници янки на всеки ъгъл. Дали господата считаха, че янките ще приключат някога с преустройството на Джорджия? Господата бяха уверени, че преустройството ще приключи съвсем скоро — с други думи, веднага щом демократите получеха право да гласуват. Дамите бяха достатъчно тактични, за да не питат кога ще стане това. И след като привършеха с политиката, подхващаха разговора за войната.
	Всеки път, щом двама бивши конфедерати се срещнеха някъде, говореше се само на една тема, а съберяха ли се на едно място десетина или повече от тях, нямаше и съмнение, че целият ход на войната ще бъде проследен подробно и разгорещено. Всичките им приказки започваха с думата „ако“.
	— Ако Англия ни бе признала…
	— Ако Джеф Дейвис бе наредил да се събере всичкият памук и да се изпрати в Англия, преди да бъде затегната блокадата…
	— Ако Лонгстрийт се беше подчинил на заповедите при Гетисбърг…
	— Ако Джеб Стюарт не беше се отдалечил толкова за оня щурм, когато Марс Боб имаше нужда от него…
	— Ако не бяхме изгубили Каменния Джаксън…
	— Ако Виксбърг не беше паднал…
	— Ако се бяхме задържали поне още една година…
	И неизменно следваше:
	— Ако не бяха сменили Джонстън с Худ…
	Или пък:
	— Ако при Долтън главнокомандващ бе Худ вместо Джонстън…
	Ако! Ако! От пробудилите се вълнуващи спомени меките провлечени гласове постепенно зазвучаваха възбудено в тихия мрак. Пехотинецът, кавалеристът, артилеристът — всички пазеха възпоминания от дните, когато животът кипеше, и в безнадеждния залез на зимата на своето битие си припомняха разгара на своето лято с неговия трескав зной.
	„Те за нищо друго не говорят — мислеше си Скарлет. — За нищо освен за войната. Вечно тая война. Тъй ще продължават, додето са живи.“
	Тя се оглеждаше наоколо и виждаше малки момченца, свити в прегръдките на бащите си, дишащи шумно и ускорено, очите им, пламнали при разказите за среднощни походи, ожесточени кавалерийски атаки и знамена, побити на вражеските окопи. Те чуваха звуците на барабаните и тръбите и бунтовния вик, виждаха пред очите си мъже с изранени крака, поели в дъжда с килнати, разкъсани знамена.
	„Тези деца също ще говорят само за това. Ще си мислят, че е било прекрасно и славно да се биеш срещу янките, а после да се завърнеш у дома си сляп и осакатен… или изобщо да не се завърнеш. На всички тук им харесва да си припомнят войната и да говорят за нея. Ала не и на мене. Не искам да се сещам за нея. Бих желала да я забравя напълно, ако можех… ах, само да можех!“
	Тръпки я полазваха, когато Мелани разправяше за Тара и представяше Скарлет като героиня, която е срещнала смело завоевателите, спасила е сабята на Чарлс и е угасила пожара. У Скарлет споменът за тези събития не пораждаше никакво задоволство или гордост. Тя изобщо не желаеше да се сеща за това.
	„О, защо не се помъчат да забравят? Защо не погледнат напред, вместо все назад да се обръщат? Глупаци излязохме, че се бихме в тая война. Тъй че колкото по-скоро я забравим, толкова по-добре за нас.“
	Ала изглежда никой не искаше да забрави освен нея самата, тъй че Скарлет изпита облекчение, когато можа съвсем чистосърдечно да заяви на Мелани, че се стеснява да се явява пред хора, дори скрита в тъмнината. Това обяснение с готовност бе прието от Мелани, свръхчувствителна по отношение на всичко, свързано с раждането на деца. Мелани силно желаеше друго дете, но и доктор Мийд, и доктор Фонтейн бяха категорични, че още едно раждане би я погубило. И тъй, полупримирена със съдбата си, тя прекарваше повечето си време със Скарлет и преживяваше бременността й като своя лична радост. За Скарлет, която с неудоволствие очакваше бебето и се ядосваше на ненавременната му поява, подобно отношение изглеждаше като връх на глупавата сантименталност. Ала нареждането на лекарите, което осуетяваше интимната близост между Ашли и съпругата му, й доставяше някаква гузна радост.
	Сега Скарлет често виждаше Ашли, ала никога насаме. Той се отбиваше в дома им всяка вечер на връщане от дъскорезницата, за да докладва за работата, свършена през деня, но обикновено присъстваха Франк и Пити или — което бе още по-лошо — Мелани и Индия. Тя можеше само да отправя делови въпроси, да дава предложения и накрая да казва: „Много мило от твоя страна, че намина. Лека нощ.“
	Ех, да не беше това бебе! Та небето й бе пратило такава чудесна възможност всяка сутрин да пътува до дъскорезницата през пустата гора, далеч от любопитни погледи, там, където можеха да си въобразят, че отново са в своя окръг в спокойните дни преди войната.
	Не, тя нямаше да се мъчи да изтръгне от него нито една дума за любов! По никакъв начин дори нямаше да намеква за обич. Беше дала клетва пред себе си, че никога повече няма да прави това. Но може би ако още веднъж останеше насаме с него, той щеше да свали маската на безучастна любезност, която бе надянал от пристигането си в Атланта. Може би отново щеше да се превърне в онзи Ашли, какъвто го познаваше преди градинското увеселение, преди между тях двамата да бъдат изговорени думи за любов. Щом не можеше да й бъде любим, нека поне отново й станеше приятел, за да стопля тя изстиналото си самотно сърце в благодатните лъчи на неговото приятелство.
	„Поне да можех най-сетне да го родя това бебе и да се свърши — с нетърпение си казваше тя. — Тогава щях да пътувам с Ашли всеки ден и да си говорим…“
	Не само желанието да бъде с него я караше да изживява с такова болезнено чувство на нетърпение и безпомощност принудителното си откъсване от света. Присъствието й бе нужно в дъскорезниците. Откакто се бе оттеглила и бе оставила Хю и Ашли да ги управляват, предприятията й губеха все повече.
	Хю бе извънредно неспособен, макар и да се стараеше с всички сили. Беше лош търговец, а още по-малко му се удаваше да ръководи наетите работници. По отношение на цените всеки можеше да го изхитри. Ако на някой врял и кипял предприемач му хрумнеше да заяви, че дървеният материал е некачествен и не си струва исканата цена, Хю смяташе, че единственият изход за възпитания човек е да се извини и да отстъпи от цената. Когато Скарлет научи за колко бе продал триста метра подови дъски, избухна в гневни сълзи. Та това бяха най-качествените дъски, изработвани някога в дъскорезницата, а той едва ли не ги бе подарил! С работниците пък съвсем не умееше да се оправя. Негрите настояваха да им се плаща всеки ден и често се напиваха с надниците си, тъй че на следващата сутрин не се появяваха на работа. В подобни случаи Хю бе принуден да обикаля за нови работници и дъскорезницата започваше да работи по-късно. Притиснат от тези трудности, той по цели дни не успяваше да слезе до града, за да продаде материала.
	Като виждаше как печалбата изтича между пръстите на Хю, Скарлет беснееше срещу своето безсилие и срещу неговата глупост. Веднага щом бебето се родеше, щеше да се върне на работа, да се отърве от Хю и да наеме друг човек. Всеки би се справил по-добре от него. И нямаше вече да си губи времето с освободени негри. Че как можеше човек да върши работа, когато освободените негри постоянно напускаха!
	— Франк — заяви тя веднъж след разгорещена среща с Хю по повод на липсващите работници, — аз почти твърдо съм решила да наема затворници за работа в дъскорезниците. Преди известно време разговарях с Джони Галахър, надзирателя на Томи Уелбърн, и той ме попита защо не взема затворници. Тази идея никак не ми изглежда лоша. Той ми каза, че мога да ги наема от затвора на безценица и да им давам най-евтина храна. Каза също тъй, че мога да ги принуждавам да работят както си ща, без да се подлагам на опасността ония от Бюрото на новоосвободените да ме налетят като рояк стършели и да си пъхат човките където не им е работата. Освен това, щом веднъж изтече договорът на Джони Галахър при Томи, аз ще го наема, за да управлява дъскорезницата на мястото на Хю. Човек, който съумява да накара оная сбирщина от диви ирландци да работи, би постигнал чудеса със затворници.
	Затворници! Франк онемя. Да наеме затворници, беше най-лошата от всички щурави идеи, родили се в главата на Скарлет, по-лоша дори от намерението й да строи кръчма.
	Поне така му се струваше на Франк, а също и на консервативните кръгове, в които той се движеше. Тази нова система на наемане на затворници се бе появила поради бедността на щата след войната. Тъй като нямаха възможност да издържат затворниците, щатските власти ги отстъпваха под наем там, където имаше нужда от голямо количество работна ръка — при строежа на пътища, в предприятия за извличане на борова смола и за добив на дървен материал. От една страна, Франк и кротичките му приятели, редовно ходещи на църква, съзнаваха необходимостта от подобна система, ала от друга, съжаляваха за съществуването й. Много от тях в себе си не бяха приемали и робството, а това сега считаха за по-лошо и от него.
	А Скарлет искаше да наеме затворници! Франк бе наясно, че ако това стане, никога вече няма да може да ходи с изправена глава. Та това бе далеч по-неприемливо от обстоятелството, че сама владее и ръководи дъскорезниците, и изобщо от всичко, което бе сторила. Предишните му възражения винаги бяха придружавани от въпроса: „Какво ще кажат хората?“ Ала това… това имаше по-дълбоки корени, отколкото страха пред общественото мнение. Той го чувстваше като един вид търговия с човешки тела, сравнима с проституцията — грях, който щеше да вземе на своята душа, ако й позволеше да изпълни намерението си.
	Франк почерпи смелост от убеждението си, че подобно деяние е недопустимо, и отправи забрана към Скарлет с тъй остри думи, та тя млъкна стресната. Накрая, за да го укроти, тя му обясни плахо, че не го е казала сериозно. Била просто тъй омаломощена от Хю и освободените негри, че се поддала на нервите си. Апетитите й обаче не я напуснаха и тя продължаваше тайно да си мисли по този въпрос. Чрез затворниците можеше да уреди едно от най-големите си затруднения, но щом Франк вдигаше такава врява — кой знае…
	Тя въздъхна. Ако поне една от дъскорезниците беше печеливша, би се примирила. Ала успехите на Ашли не бяха много по-големи от тези на Хю.
	Най-напред Скарлет бе удивена и разочарована, задето Ашли не бе успял веднага да влезе в крак и да удвои печалбата от дъскорезницата в сравнение с периода, през който тя я бе управлявала. Той бе толкова умен и бе прочел тъй много книги, че тя просто не виждаше какво би могло да му попречи да преуспее и да спечели куп пари. Ала той се справяше не по-добре от Хю. Неговата неопитност, грешките му, пълната му липса на делови способности и скрупулите му при водене на сделките бяха същите като у Хю.
	Заслепена от любовта си, Скарлет бързо се постара да му намери извинение и не бе склонна да съди с една мярка двамата мъже. Хю беше безнадеждно тъп, докато Ашли просто беше новак в подобни дела. И все пак се промъкваше неканената мисъл, че Ашли изобщо не може да прави бързо сметки наум и да посочва правилната цена, както умееше тя. А понякога се чудеше дали ще дойде ден, когато той да се научи да различава талпите от подпрозоречните дъски. Освен това тъй като сам бе благороден по душа и възпитание и винаги устояваше на дадената дума, имаше доверие на всеки срещнат негодник и на няколко пъти щеше да й причини големи загуби, ако не се бе намесила тактично. Харесаше ли му някой човек — а очевидно твърде много хора му харесваха, — той му продаваше дървен материал на кредит, без дори да помисли да провери дали длъжникът притежава пари в банката или някакъв имот. В това отношение бе точно като Франк.
	Но той щеше да се научи, разбира се! А докато се учеше, тя проявяваше нежна, почти майчинска грижа към него и търпение към грешките му. Всяка вечер, когато той се отбиваше в дома й отпаднал и обезкуражен, тя неуморно го насочваше с уместни и ценни предложения. Ала въпреки всичките й бодри насърчения изразът на очите му бе някак странен и безжизнен. Тя не можеше да го разбере и се плашеше. Бе различен, тъй различен от онзи някогашен младеж, когото познаваше. Ако можеше да се види с него насаме, може би щеше да открие причината.
	Създалото се положение й причини много безсънни нощи. Тревожеше се за Ашли, защото знаеше, че е нещастен, а и защото разбираше, че това негово състояние никак не допринася за напредъка му в работата. Обстоятелството, че и двете й дъскорезници са в ръцете на хора, напълно лишени от делови усет, каквито бяха Хю и Ашли, й причиняваше терзания. Сърцето й се късаше, когато виждаше как конкурентите й я лишават от най-добрите клиенти, след като бе работила тъй упорито и тъй внимателно бе обмислила работата през месеците на своята безпомощност. О, ако можеше пак да се върне на работа! Щеше да поеме Ашли в свои ръце и тогава той със сигурност щеше да се научи. Джони Галахър щеше да се захване с другата дъскорезница, а тя самата — с продажбата, и всичко щеше да тръгне по реда си. Колкото до Хю, той можеше да кара колата с доставките, в случай че все още искаше да работи при нея. Само за това го биваше.
	Галахър, то се знае, изглеждаше доста безскрупулен човек, колкото и да бе умна глава, но… кого другиго би могла да вземе на работа? Защо другите мъже, които бяха едновременно схватливи и почтени, с такава противна упоритост й отказваха да работят при нея? Поне един от тях да бе приел предложението й за мястото на Хю, сега нямаше да се тревожи тъй, но…
	Въпреки недъга си Томи Уелбърн беше най-активен сред предприемачите в града и печелеше добри пари, ако можеше да се вярва на хорските приказки. Мисис Мериуедър и Рене преуспяваха и бяха отворили пекарна в центъра на града. Рене ръководеше работата в нея с типично френски замах, а дядо Мериуедър, доволен да напусне ъгълчето си край комина, бе заел мястото на Рене на капрата на колата, с която разнасяха сладкишите. Младежите Симънс бяха тъй претрупани с поръчки, че тухларната им работеше на три смени. Келс Уайтинг пък вадеше печалби от препарата си за изправяне на коси, като убеждаваше негрите, че никога няма да им позволят да гласуват с републиканска бюлетина, додето са със ситни къдрици.
	Същото беше с всички умни мъже, които познаваше — лекарите, адвокатите, собствениците на магазини. Апатията, притиснала ги непосредствено след войната, беше напълно изчезнала и те бяха прекалено заети със собственото си замогване, тъй че нямаше как да й помогнат тя да забогатява. Онези, които не бяха заети, бяха хора от типа на Хю… или на Ашли.
	Ама че бъркотия — да се занимаваш с предприятие и същевременно да чакаш бебе!
	„Никога няма да имам друго дете — зарече се тя. — Няма да бъда като останалите жени и да раждам всяка година. Боже Господи! Та това ще означава да бъда откъсната от дъскорезницата шест месеца в годината! А сега виждам, че не мога да си позволя и един ден отсъствие. Просто ще заявя на Франк, че не желая повече деца.“
	Франк искаше голямо семейство, ала тя щеше да се справи някак с него. Това щеше да е последното й дете. Дъскорезниците бяха далеч по-важни.


>>	Глава XLII

	Детето на Скарлет беше момиче — фъстъченце с гола главичка, грозно като маймунче, и беше одрало кожата на Франк. Никой освен оглупелия от радост баща не можеше да види нещо красиво у него, ала съседите бяха достатъчно любезни да кажат, че грозните бебета обикновено стават много хубавички след време. Бе наречена Ела Лорийна, Ела — на баба си Елен, и Лорийна — защото в момента това бе най-модерното име за момиченце, както Робърт Лий и Джаксън за момченце, а сред негърчетата най-често срещани имена бяха Ейбрахам Линкълн и Еманципация.
	Тя се роди в средата на седмицата, през която Атланта бе обхваната от лудешка възбуда и напрегнато предчувствие за беда. Един негър, който се похвалил, че изнасилил бяла жена, бе наистина арестуван, ала още преди процеса ку-клукс-клан нападна затвора и негърът бе обесен без много-много шум. Организацията се бе намесила, за да спести на неназованата все още жертва необходимостта да иде в съда като свидетелка. Баща й и брат й по-скоро биха я застреляли, отколкото да допуснат тя да се яви и да изложи на показ срама си, тъй че линчуването на негъра се възприе от гражданите като разумна мярка — всъщност единственото прилично разрешение. Ала военните власти бяха побеснели. Те не виждаха причина момичето да не свидетелства публично.
	Войниците извършваха арести наляво и надясно, като се заричаха да изтръгнат из корен организацията дори ако трябвало до един да натикат в затвора белите мъже в Атланта. Негрите, стреснати и намусени, плещеха, че за отмъщение ще почнат да палят къщи. Навред гъмжаха слухове, че янките ще бесят и колят, открият ли се виновниците, и че се готви въстание на негрите. Гражданите си седяха по домовете зад заключени врати и спуснати капаци на прозорците, а мъжете се бояха да излязат по работата си и да оставят жените и децата си без закрила.
	Скарлет лежеше изтощена в леглото и благодареше на Бога безмълвно и немощно, че Ашли е прекалено разумен, за да участва в ку-клукс-клан, а Франк твърде стар и малодушен. Колко ужасно би било да живее със съзнанието, че янките могат всеки момент да нахлуят и да ги арестуват! Защо тия обезумели младоци от ку-клукс-клан не оставеха злото да спи под камък, а предизвикваха янките по този начин? Момичето вероятно не бе дори изнасилено. Сигурно само я бяха наплашили, глупачката, а сега заради нея животът на толкова мъже висеше на косъм.
	В тази атмосфера, изопваща нервите както гледка на бавно горящ фитил, свързан с буре барут, Скарлет бързо възвърна силите си. Крепката й жизненост, спасила я през тежките дни в Тара, и сега й дойде на помощ и само две седмици след раждането на Ела Лорийна тя напълно се бе съвзела — седеше в леглото и се гневеше на бездействието си. След три седмици беше вече на крак и заяви, че е наложително да се погрижи за дъскорезниците си. Те бяха в застой, защото и Хю, и Ашли се страхуваха да оставят семействата си сами и по цял ден си стояха у дома.
	И тогава дойде големият удар.
	Франк, изпълнен с гордост от бащинството си, успя да събере достатъчно кураж, за да забрани на Скарлет да напуска къщата, докато обстановката е тъй опасна. Нареждането му изобщо нямаше да я разтревожи и тя щеше да си върши работата, без да се съобразява с него, ако той не бе отвел коня и кабриолета й в платената конюшня и не бе предупредил да се дават само лично на него. Отгоре на всичко двамата с Мами старателно бяха претърсили цялата къща, докато Скарлет бе на легло, и бяха изровили скритите й пари. Франк ги бе внесъл в банката на свое име, тъй че сега тя не можеше да наеме дори двуколка.
	Скарлет беснееше срещу Франк и Мами, после го удари на молба и най-сетне една сутрин избухна в плач като ядосано дете, което са лишили от любимата игра. Ала в резултат на всичките си опити да се наложи чуваше само: „Хайде, хайде, захарче! Та ти си още болна, момиченцето ми!“, или пък: „Мис Скарлет, ако не спрете да щуреете, млякото ви ще се пресече и бебето кат нищо ще го пипнат колики.“
	Обзета от ярост, Скарлет прекосяваше задния двор и отиваше в къщата на Мелани, където даваше воля на гнева си и крещеше колкото й глас държи, че ще иде пеша до дъскорезниците, че ще обиколи цяла Атланта, за да разкаже на всички за какъв вероломник се е омъжила, че не ще позволи да се отнасят към нея като към палаво неразумно дете. Твърдеше, че ще носи със себе си пистолет, с който да застреля всеки, опитал се да я заплаши. Вече била застреляла един човек и с удоволствие, да, с истинско удоволствие щяла да застреля и друг. Като нищо…
	Мелани, която се боеше да се покаже дори на предната си веранда, бе сразена от подобни закани.
	— О, ти не бива да се излагаш на опасност! Ще умра, ако ти се случи нещо! Ах, моля те…
	— Ще ида! Ще ида! Пеша ще вървя…
	Мелани я погледна внимателно и видя, че това не е истерия на жена, все още слаба от раждането. В лицето на Скарлет се четеше същата буйна и непокорна решителност, която Мелани често бе виждала у Джералд О’Хара, щом си наумеше нещо. Тя обви ръце около кръста на Скарлет и здраво я притисна.
	— Вината е моя, че задържах Ашли у дома през цялото това време и не го пуснах в дъскорезницата. О, Боже! Толкова малодушна се показах! Скъпа, ще уверя Ашли, че изобщо не ме е страх, ще идвам да седя при тебе и леля Пити, докато той се върне от работа и…
	Дори и пред себе си Скарлет не би признала, че смята Ашли неспособен да се справи сам с положението, и викна:
	— Нищо подобно няма да правиш! Каква полза от Ашли, за Бога, ако постоянно се тревожи за вас? Всички до един са непоносими! Дори чичо Питър отказва да тръгне с мене! Но аз пет пари не давам! Ще ида сама. Пеш ще извървя целия път и отнякъде ще си намеря негри за работа…
	— О, не! Не бива да правиш това! Може да ти се случи нещо ужасно. Разправят, че в онова селище Шантитаун край пътя Дикейтър е пълно с опасни негри, а ти тъкмо оттам трябва да минеш. Чакай да помисля… Скъпа, обещай ми, че днес няма да предприемеш нищо, а аз все ще намеря изход. Обещай ми, че ще си отидеш у дома и ще си легнеш. Изглеждаш просто смазана. Обещай ми!
	Тъй като бе крайно изтощена от гнева си, за да се противи, Скарлет намусено даде обещание и се прибра, като отхвърли надменно всички домогвания на домашните си за помирение.
	Същия следобед една чудновата фигура прескочи с куцукане живия плет откъм дома на Мелани и се намери в задния двор на леля Пити. Очевидно бе от онези, за които Мами и Дилси се отзоваваха: „дрипльовците, дето мис Мели ги прибира от улицата и ги пуща да спят в зимника й“.
	В сутеренния етаж на къщата на Мелани имаше три стаи, които преди бяха служили за слугински помещения и за винарна. Сега едната от тях бе заета от Дилси, а в другите две постоянно се нижеше върволица от изпаднали и окъсани кратковременни посетители. Никой освен Мелани не знаеше откъде идват те и къде заминават и никой нямаше представа откъде ги намира. Може и да бяха прави негрите, като казваха, че ги прибира от улицата. Ала както в гостната й се събираха велики хора и други, минали покрай величието, тъй и в зимника й бяха добре дошли нещастниците, които получаваха храна, легло и пакетчета с провизии на изпращане. Обикновено временните обитатели бяха конфедерационни войници от по-грубоватите и необразованите, бездомници без семейства, които обикаляха щата с надежда да си намерят работа.
	Често разни мургави повехнали селски жени с цял куп смълчани дечурлига с русоляви главици прекарваха нощта там — овдовели от войната жени, лишени от стопанствата си, тръгнали да дирят разпръснати и изгубени роднини. Понякога в квартала ненадейно се появяваха чужденци, които говореха много малко английски или изобщо не го говореха и бяха привлечени в Юга от митовете за лесни печалби. Веднъж там преспа и един републиканец. Поне Мами настояваше, че бил такъв, и твърдеше, че надушвала републиканците, както кон надушва змия в тревата, ала никой не повярва на приказките на Мами, защото и милосърдието на Мелани би трябвало да има своите граници. Във всеки случай така поне се надяваха всички.
	„Да — каза си Скарлет, седнала на страничната веранда под бледото ноемврийско слънце с бебето в скута си, — той трябва да е някой от гостите на Мелани, нали тя прибира куцо и сакато. При това тоя наистина е куц!“
	Човекът, прекосяващ задния двор, куцаше и бе също като Уил Бентийн с дървена протеза. Беше висок и слаб възрастен човек с гола глава, която лъщеше розова и зацапана, а сплъстената му брада беше толкова дълга, че би могъл да си я затъкне в колана. Ако се съдеше по суровото му набраздено лице, беше над шейсетгодишен, но тялото му никак не бе отпуснато от възрастта. Беше върлинест, наглед непохватен, ала дори с дървен крак се движеше пъргаво и безшумно като змия.
	Той се качи по стълбите, приближи към нея и преди още да заговори носово и с гърлено „р“, нещо необичайно за равнинните области, Скарлет отгатна, че е планинец. Въпреки мръсните му окъсани дрехи у него се долавяше типичната за повечето планинци мълчалива яростна гордост, която не допускаше прекалена близост, нито търпеше глупости. Брадата му бе зацапана с тютюнев сок, а от многото тютюн за дъвчене в устата лицето му изглеждаше деформирано. Носът му беше тънък и гърбав, веждите му — рунтави и сплъстени, а от ушите му стърчеше буйна растителност като от уши на рис. Под едната му вежда вместо око имаше хлътнатина, от която започваше белег, минаващ през бузата му, тъй че косо се врязваше чак в брадата му. Другото му око бе малко, безцветно и студено — немигащо и с безпощаден израз. В колана на панталоните му бе пъхнат голям пистолет без кобур, а от окъсания му ботуш стърчеше дръжката на дълъг ловджийски нож.
	Той изгледа студено Скарлет в отговор на втренчения й взор и се изплю през перилата на парапета, преди да заговори. В единственото му око се четеше презрение, което не бе отправено лично към нея, а към женското съсловие изобщо.
	— Мисис Уилкс ме прати да работя при вас — съобщи кратко той. Гласът му бе дрезгав, сякаш не бе навикнал да приказва много, и думите му се цедяха бавно и едва ли не със затруднение. — Арчи се викам.
	— Съжалявам, но нямам работа за вас, мистър Арчи.
	— Арчи ми е малкото име.
	— Моля да ме извините. А как е фамилията ви?
	Той отново се изплю.
	— Туй вече си е моя работа — отвърна й. — Арчи стига.
	— Фамилията ви изобщо не ме интересува! Никаква работа не мога да ви предложа.
	— Аз пък викам, че можете. Мисис Уилкс е много разтревожена, задето искате да шарите нагоре-надолу съвсем сама като някоя глупачка, та ме прати да пътувам с вас.
	— Нима? — възкликна Скарлет, възмутена едновременно от грубостта на този човек и от намесата на Мели.
	Единственото му око срещна погледа й с безучастна неприязън.
	— Да. На жената не прилича да създава ядове за мъжете вкъщи, когато те се опитват да я пазят и закрилят. Щом ви е припарило толкоз да кръстосвате насам-натам, аз ще ви возя. Мразя ги негрите… и янките също.
	Той прехвърли тютюна в другата си буза и без да изчака покана, седна на най-горното стъпало.
	— Не че кой знай колко обичам да разкарвам разни женски, ама мисис Уилкс се показа добра към мене, като ми позволи да спя в зимника й, а пък тъкмо тя ме замоли да ви возя.
	— Но… — подзе Скарлет безпомощно, а после млъкна и го погледна. След миг на устните й се появи усмивка. Видът на този възрастен несретник никак не й допадна, ала присъствието му щеше да опрости нещата. Придружена от него, тя можеше да ходи в града, да отива до дъскорезниците, да се отбива при клиенти. С него никой не можеше да се усъмни в безопасността й и самата му поява бе достатъчна, за да предотврати скандал. — Дадено — отвърна тя. — Искам да кажа, ако съпругът ми се съгласи.
	След разговор насаме с Арчи Франк неохотно даде съгласието си и прати да съобщят в платената конюшня, че конят и кабриолетът могат да бъдат освободени. Той бе огорчен и разочарован, задето майчинството не промени Скарлет, както се бе надявал, но след като тя бе твърдо решена да се върне на работа в проклетите си дъскорезници, Арчи наистина беше неоценима находка.
	Така беше сложено началото на едни взаимоотношения, които най-напред смаяха Атланта. Арчи и Скарлет бяха чудновата и несъвместима двойка — опакият мръсен стар човек с неподвижно стърчащата от капрата дървена протеза и хубавичката, спретнато облечена млада жена със смръщено чело и умислено изражение. Човек можеше да ги види по всяко време и на всяко място в Атланта или в околностите й — рядко разменящи по някоя дума помежду си, очевидно лишени от всякаква симпатия един към друг, ала свързани от взаимна нужда, той — от пари, а тя — от защита. Дамите поне намираха, че това положение е за предпочитане, отколкото да обикаля като някоя безсрамница, придружавана от онзи тип Бътлър. Те се питаха с любопитство къде ли е изчезнал той, защото преди три месеца съвсем неочаквано бе напуснал града и никой, дори и Скарлет, не знаеше къде се намира.
	Арчи беше мълчаливец, който никога не се обаждаше, ако не му заговорят, и обикновено отговаряше с недоволно ръмжене. Всяка сутрин той се измъкваше от зимника на Мелани и сядаше на предните стълби у леля Пити. Дъвчеше тютюн и плюеше, докато Скарлет не излезеше и Питър не докараше кабриолета от конюшнята. Чичо Питър се боеше от него почти колкото от самия дявол или от ку-клукс-клан и дори Мами минаваше покрай него смълчана и боязлива. Той мразеше негрите, а те го знаеха и се плашеха от него. Беше подсилил въоръжението си от пистолет и нож с още един пистолет и славата му се разнесе нашироко сред черното население. Нито веднъж не му се наложи да извади пистолета или дори да сложи ръка на колана си. Въздействието от вида му бе достатъчно. Нямаше негър, който да се осмели да се засмее дори, ако Арчи можеше да го чуе.
	Веднъж Скарлет го попита с любопитство защо мрази негрите и беше изненадана, когато й отговори, защото обикновено той пресичаше въпросите й с една и съща фраза: „Туй, смятам, си е моя работа.“
	— Мразя ги, както ги мразят всички планинци. Никога не сме ги харесвали и не сме ги държали за работа. Че нали зарад тез черньовци почна войната. И това е една от причините да ги мразя.
	— Но ти си се бил във войната.
	— Че какво друго му остава на един мъж в такъв момент? Аз янките ги мразя даже повече от черньовците. Ама най-много мразя бъбриви женски.
	Подобни изблици на неприкривана грубост пораждаха у Скарлет неудържимо желание да се отърве от присъствието му. Ала как би се справила без него? По какъв друг начин можеше да получи свободата, с която се ползваше сега? Той беше груб и мръсен и на моменти издаваше твърде неприятна миризма, но напълно оправдаваше предназначението си. Возеше я до дъскорезниците и обратно и я придружаваше при обиколките, които Скарлет правеше сред клиентите, а докато тя разговаряше или даваше заповеди, той само плюеше от време на време, втренчен в далечината. Ако тя слезеше от кабриолета, слизаше и той след нея и вървеше неотлъчно по петите й. Когато тя се намираше сред недодяланите работници, сред негри или войници янки, той рядко се отделяше от нея на повече от крачка.
	Скоро Атланта привикна да вижда Скарлет, придружавана от своя телохранител, а след като свикна, дойде ред и на завистта от страна на дамите по повод нейната свобода на движение. От случая с линчуването, извършено от ку-клукс-клан, дамите се бяха превърнали в истински затворнички и дори не ходеха да пазаруват в града, освен ако не се съберяха на групи от по пет-шест. Тъй като бяха по природа общителни, вече не ги свърташе на едно място и преглътнали гордостта си, те започнаха да измолват от Скарлет услугите на Арчи. А тя от своя страна, стига да не се нуждаеше от него, бе достатъчно великодушна да го отстъпва на други дами.
	Не след дълго цяла Атланта познаваше Арчи и дамите се надпреварваха да се възползват от него през свободното му време. Рядко се случваше сутрин, в която някое дете или прислужник негър да не дойде по закуска с бележка, гласяща: „Ако няма да използвате Арчи днес следобед, позволете ми да го взема. Искам да занеса цветя на гробищата“, или: „Трябва да ида до шапкаря“, или: „Ще ми се Арчи да поразходи на въздух леля Нели“, или: „Трябва да се отбия до улица Питърс, а дядо не се чувства добре, за да ме откара. Не може ли Арчи…“
	Той ги возеше всички — слугини, госпожи и вдовици — и неизменно им засвидетелстваше сурово презрение. Ясно бе, че към жените, с изключение на Мелани, не храни по-добри чувства, отколкото към янките и негрите. Най-напред дамите бяха стреснати от грубостта му, но постепенно привикнаха към него, защото не издаваше нито звук, освен дето шумно плюеше тютюнев сок, тъй че те го приемаха равнодушно като конете, които караше, и изобщо забравяха за съществуването му. Стигна се дотам, че мисис Мериуедър предаде на мисис Мийд пълните подробности относно освобождаването на племенницата си от бременност, преди да се сети, че Арчи седи на капрата на каретата.
	Подобно положение не би било възможно по никое друго време. Преди войната него нямаше да го допуснат дори в кухните на благородните дами. Щяха да му подадат храна откъм черния вход и да го отпратят. Ала сега бяха благодарни за успокояващото му присъствие. Недодялан, неграмотен и мръсен, той бе истинска барикада за дамите, предпазваща ги от ужасите на преустройството. Не беше нито приятел, нито слуга. Бе наемен телохранител и осигуряваше защита на жените, докато мъжете им бяха на работа през деня или отсъстваха през нощта.
	На Скарлет й се струваше, че откакто Арчи започна да работи при нея, Франк все по-често отсъства вечерно време. Казваше, че трябвало да сложи в ред счетоводните си книги, а работата през деня била твърде усилена и не му оставало време да го стори. Друг път трябваше да се погрижи за болни приятели. Съществуваше още и организация на демократите, членовете на която се срещаха всяка сряда вечер, за да обсъдят възможности отново да си възвърнат правото на гласуване, и Франк не пропущаше нито една от тези сбирки. Според Скарлет в организацията не вършеха почти нищо, освен шумно да изтъкват преимуществата на генерал Джон Б. Гордън пред всеки друг генерал освен Лий и отново да водят на думи войната. Поне по отношение на въпроса за възвръщане правото на глас тя със сигурност не откриваше никакъв напредък. Ала на Франк сбирките очевидно му доставяха удоволствие, защото в тези вечери винаги се връщаше по никое време.
	Ашли също се грижеше за болни, също ходеше на сбирките на демократите и обикновено отсъствията му от дома съвпадаха със скитосванията на Франк. В такива случаи Арчи съпровождаше леля Пити, Скарлет, Уейд и малката Ела през задния двор към къщата на Мелани и двете семейства прекарваха заедно вечерта. Дамите шиеха, а Арчи спеше, излегнат в цял ръст на канапето в гостната, и от якото похъркване посивелите му мустаци потрепваха. Никой не го бе канил да се възползва от канапето и тъй като това бе най-хубавата мебел в къщата, от женските сърца капеше кръв всеки път, когато той качеше ботушите си на красивата тапицерия. Никоя от тях обаче нямаше смелостта да му направи забележка, особено след изказването му, че имал голям късмет, задето заспивал лесно, иначе сигурно щял да полудее от цялата тая женска врява, вдигана сякаш от цял курник токачки.
	Понякога Скарлет се питаше откъде се бе взел Арчи и какъв ли е бил животът му, преди да дойде да живее в зимника на Мели, ала гласно не му задаваше никакви въпроси. Имаше нещо в мрачното му еднооко лице, което изобщо не предразполагаше към любопитство. Беше й известно единствено, че говорът му издава произход от планините на север, че е бил в армията и че е изгубил и крака, и окото си малко преди капитулацията. Думите, изречени от нея в прилив на гняв срещу Хю Елсинг, разкриха истината относно миналото на Арчи.
	Една сутрин той я закара до дъскорезницата на Хю и тя завари предприятието си в бездействие, негри не се виждаха никъде, а Хю седеше унил под едно дърво. Работниците му изобщо не дошли този ден и той не знаел какво да предприеме. Скарлет изпадна в ярост и никак не се посвени да я излее върху Хю, понеже току-що бе получила заявка за голямо количество дървен материал, при това спешна. Беше използвала цялата си енергия, чар и търговски нюх, за да постигне това възлагане, а сега дъскорезницата бе в застой.
	— Закарай ме до другата дъскорезница — нареди тя на Арчи. — Да, зная, че ще ни отнеме много време и че няма да можем да обядваме, но за какво ти плащам иначе? Ще трябва да накарам мистър Уилкс да спре работата си и да ми изпълни тая поръчка. Само че нищо чудно и неговите работници да не са дошли. Мътните да ги вземат! Никога не съм виждала друг такъв мухльо като Хю Елсинг! Ще се отърва от него веднага щом Джони Галахър завърши строежа на хотела. Какво ме засяга, че Галахър е бил в армията на янките? Той ще ми върши работа. Никога не съм срещала мързелив ирландец. И край вече с тия освободени негри. Човек изобщо не може да разчита на тях. Ще назнача на работа Джони Галахър и ще си наема затворници. Той ще ги накара да се трудят здравата. Той…
	Арчи се обърна към нея със зъл пламък в окото си, а когато заговори, в дрезгавия му глас прозвуча студен гняв.
	— Ако речете да наемете затворници, начаса ще ви напусна — съобщи той.
	Скарлет бе смаяна.
	— Господи Боже! Но защо?
	— Знам го аз туй наемане на затворници. Пречукване на затворници му викам аз. Да купуват хората, сякаш са мулета. Че се отнасят с тях и много по-лошо, отколкото с мулетата. Бъхтят ги, уморяват ги от глад, убиват ги. И кой го е грижа? Щатът нехае. Нали си получава парите за наема. Хората, които вземат затворниците, и те пет пари не дават. Само гледат да не се харчат много за храна и да изцедят каквото могат от тях. По дяволите! Никога не съм мислил, че жените са кой знае каква стока, ама отсега ще знам, че били хептен калпави.
	— Я го гледай, че това да не е твоя работа!
	— Тъй мисля — лаконично отсече Арчи и след кратка пауза добави: — Аз бях затворник близо четирийсе години.
	Скарлет рязко си пое въздух и за миг се отпусна назад върху възглавниците. Значи това бе отговорът на загадката, която представляваше Арчи — нежеланието му да назове фамилията си, мястото, където е роден, или каквато и да било дреболия от живота си, обяснението на неохотата му да говори и на студената му омраза към света. Четирийсет години! Ами че… той трябваше да е бил с доживотна присъда, а такива присъди се издаваха…
	— Да не би… да си убил някого?
	— Да — отвърна кратко Арчи и шляпна коня с поводите. — Жена си убих.
	Клепачите на Скарлет бързо затрепкаха от уплаха. Изпод брадата устата му се раздвижи, сякаш той се усмихваше мрачно на страха й.
	— Вас няма да убия, мис, ако от това се боите. Само една причина има да пречукаш жена.
	— Ти си убил своята съпруга?
	— Легна с брат ми. Той успя да офейка. Хич и не се кая, че й светих маслото. На разтурените жени тъй им се полага. Не е прав тоз закон, дето наказва мъжа, че е сторил каквото трябва, ама аз отидох в зандана.
	— Но… как излезе на свобода? Избяга ли? Или ти опростиха наказанието?
	Гъстите му побелели вежди се сбърчиха, като че му идваше пряко сили да реди думите по смисъл.
	— През шейсе и четвърта, когато Шърман проби, аз си седях зад решетките в Милиджвил, както си бях седял цели четирийсе години. Тогаз началникът ни сбра всичките затворници и рече, че янките идвали и навред по пътя си палели и убивали. А пък ако има нещо, дето да мразя повече от негър или от женска, то са янките.
	— Защо? Да не би… познавал ли си някой янки отблизо?
	— Не съм. Ама бях чувал да се приказва за тях. Разбрах, че все си пъхали носа в чуждите работи. Аз таквиз хич не ги обичам. Какво диреха те в Джорджия да освобождават негрите ни, да ни палят къщите и да ни избиват добитъка? Та тъй, началникът рече, че на армията много й трябвали още войници и всеки от нас, който се притурел към нея, в края на войната щял да бъде свободен… ако оцелеехме де. Само дето началникът ни извести, че доживотните — нас де, убийците, не ги искали в армията. Трябвало да ни пратят в друг някакъв затвор. Тогаз му рекох на началника, че аз не съм като тез другите доживотни. Окошарили са ме само защото съм убил жената, пък то тя си го заслужаваше. Рекох му, че искам да се бия срещу янките. Разбра ме човекът и ме пробута между другите затворници.
	Той млъкна и изсумтя:
	— Ха! Голяма смехория беше. Бутнаха ме в зандана за убийство, пък после ме помилваха и ме пратиха с пушка в ръка да убивам още. То се знае, беше ми хубаво да се усетя отново свободен, с оръжие при това. Всички ние от Милиджвил се бихме мъжки и убивахме на поразия, ама и много от наште ги опушкаха. Не знам ни един, дето да е побягнал от боя. А когато дойде капитулацията, ние бяхме свободни. Аз загубих ей тоз крак и окото си. Ама хич не съжалявам.
	— О! — промълви безсилно Скарлет.
	Тя се помъчи да си припомни кога бе чула за освобождаването на затворниците от Милиджвил при отчаяните усилия да бъде спряно настъплението на Шърмановата армия. Франк го бе споменал на Коледата през 1864 година. Почувства отново дивия ужас на онези дни, чу грохота на оръдията по време на обсадата, видя върволицата фургони и каруци, от които в червения път се процеждаше кръв, видя и маршируващата градска охрана от млади кадетчета, деца като Фил Мийд и старци като чичо Хенри и дядо Мериуедър. Затворниците също бяха поели с маршова стъпка, за да умрат в залеза на Конфедерацията, да замръзнат сред снеговете и лапавицата на този последен поход в Тенеси.
	За миг й мина през ума, че възрастният човек до нея се е показал като голям глупак, след като се е бил за щата, отнел четирийсет години от живота му. Джорджия му бе взела младостта и зрялата възраст заради престъпление, което той не броеше за грях, и въпреки това доброволно бе пожертвал за същата тази Джорджия един крак и едно око. Тя си припомни горчивите думи, казани от Рет в началото на войната по повод на това, че никога нямало да се бие за общество, отхвърлило го от редовете си. Ала в момента на най-отчаяна нужда бе отишъл да се сражава за същото това общество, точно както бе сторил и Арчи. Струваше й се, че всички мъже южняци, били те благородници или от ниско потекло, си бяха все същите сантиментални глупци и по-малко ги бе грижа за собствената им кожа, отколкото за думи, лишени от всякакво съдържание.
	Тя погледна възлестите старчески ръце на Арчи, двата пистолета и ножа му и отново я обзе страх. Дали имаше на свобода и други бивши затворници като Арчи — главорези, отчаяни типове, крадци, помилвани за престъпленията им в името на Конфедерацията? Ами че всеки непознат на улицата би могъл да се окаже убиец! Ако Франк узнаеше някога истината за Арчи, лошо й се пишеше. Или пък ако леля Пити… но нея такава сразяваща вест направо би я убила. Колкото до Мелани, на Скарлет почти й се искаше да сподели с нея откритието си. Така й се падаше на Мелани, задето прибираше какви ли не отрепки от улицата, а после ги тръсваше на приятели и роднини.
	— Аз… аз се радвам, че ми каза това, Арчи. Пред никого няма да отворя уста. Мисис Уилкс и останалите дами ще се сбъркат, ако научат.
	— Ами! Тя, мисис Уилкс, знае. Аз й го рекох още първата нощ, кога ме пусна да спя в зимника й. Да не мислите, че ще оставя свястна жена като нея да ме прибере, без да знае кой съм?
	— Господи Божичко! — извика Скарлет потресена.
	Мелани знаеше, че този човек е убиец, и то убиец на жена, а не го бе изхвърлила от къщата си. Бе му доверила сина си, леля си, снаха си и всичките си приятелки. Тъкмо тя, най-плахото същество на света, не се бе побояла да остава сама с него у дома си.
	— Мисис Уилкс е много умна, нищо че е жена. Тя разбра, че съм човек на място. Ясно й е, че лъжецът все ще си лъже, че крадецът няма да спре да краде, но че човек посяга да убие веднъж в живота си. Според нея онзи, който се е бил за Конфедерацията, е турил кръст на всичките си лоши дела. Макар че аз не го смятам за лошо туй, дето убих жена си… Да, мисис Уилкс наистина е много умна за жена… Та думата ми беше, че щом наемете на работа затворници, аз ще напусна начаса.
	Скарлет не отговори нищо, но наум си каза: „Колкото по-скоро ме напуснеш, толкова по-добре за мене. Да държа убиец, как не!“
	Възможно ли бе Мели да е толкова… толкова… Дори думи не съществуваха за постъпката на Мелани, която бе прибрала този дърт грубиян и не бе казала на приятелите си, че е престъпник. Значи тъй, службата в армията заличавала миналите грехове! Мелани явно тълкуваше превратно баптисткото учение! Ала тя си беше побъркана по Конфедерацията, ветераните от армията и всичко от този род. Скарлет прокле наум янките и още повече се озлоби срещу тях. Те бяха причина една жена да бъде принудена да държи край себе си убиец, за да я пази.


	Когато се прибираше с Арчи в студената привечер, пред кръчмата „Модерното момиче“ Скарлет видя скупчени няколко оседлани коня, кабриолети и коли, Ашли беше на кон, а изражението му бе някак странно напрегнато; младежите Симънс се бяха надвесили от кабриолета си и оживено разправяха нещо; Хю Елсинг, с паднал над очите му кестеняв перчем, размахваше ръце. В центъра на цялата бъркотия беше сладкарската кола на дядо Мериуедър и когато приближиха, Скарлет видя, че на капрата до него са се сбутали Томи Уелбърн и чичо Хенри Хамилтън.
	„Никак не ми е приятно чичо Хенри да се прибира у дома си с това разнебитено возило — раздразнено си каза Скарлет. — Би трябвало да се срамува, като се качва в него. Не е да си няма кон, ама на, всичкото е, за да могат всяка вечер да ходят в кръчмата с дядо Мериуедър.“
	Когато се изравни с тълпата, нещо от общата натегнатост се предаде и на нея, колкото и да й липсваше усет, и сърцето й се сви тревожно.
	„Ох, дано не е изнасилено друго момиче! — помисли си тя. — Ако ку-клукс-клан пак линчува някого, янките ще ни затрият.“ После се обърна към Арчи:
	— Я спри. Нещо е станало.
	— Да не искате да стърчите пред кръчмата? — възрази Арчи.
	— Нали ме чу? Спри тук. Добър вечер на всички. Ашли… чичо Хенри… станало ли е нещо? Всички изглеждате толкова…
	Струпаните мъже се извърнаха към нея, свалиха шапки и й отправиха усмивки, ала в очите им напираше несдържана възбуда.
	— Има нещо добро, а има и нещо лошо — изджавка чичо Хенри. — Зависи как ще го погледне човек. Според мене Законодателното събрание не можеше да постъпи другояче.
	Законодателното събрание? Скарлет си отдъхна с облекчение. То я интересуваше слабо, защото смяташе, че с нищо не може да я засегне. Плашеха я само изгледите за нови безчинства на войниците янки.
	— Сега пък какво са измислили ония в Законодателното събрание?
	— Не щат и не щат да приемат поправката — отвърна дядо Мериуедър с гордост в гласа. — Ще видят сега янките.
	— Скъпо ще платим за това, дявол да го вземе… Моля за извинение, Скарлет — обади се Ашли.
	— Аа, поправката ли? — попита предпазливо Скарлет, като гледаше да се покаже осведомена.
	За нея политиката бе неразгадаема и тя рядко си губеше времето да разсъждава върху такива въпроси. Преди известно време приеха Тринайсетата поправка или май беше Шестнайсетата, но тя нямаше никаква представа какво означава това. Мъжете винаги се вълнуваха за такива празни работи. В изражението й обаче пролича, че е в пълно недоумение, и Ашли се усмихна.
	— Нали разбираш, това е поправката към Конституцията, която би разрешила на негрите да гласуват — поясни той. — Беше представена на Законодателното събрание и то отказа да я ратифицира.
	— Какви глупаци! Че нали сега янките ще ни я натрапят насила!
	— Точно това имах предвид, като казах, че ще заплатим дяволски скъпо.
	— Гордея се със Законодателното събрание, гордея се с неговата дързост! — извика чичо Хенри. — Янките не могат да ни натрапят такова нещо насила, ако не го приемаме.
	— Могат и ще го направят. — Гласът на Ашли беше спокоен, но в очите му имаше тревога. — А по този начин ще си изпатим много повече.
	— О, Ашли, не може да бъде! Възможно ли е да стане по-лошо, отколкото е сега?
	— Да, може да стане и по-лошо, по-лошо дори, отколкото е сега. Представи си, че в Законодателното събрание влязат негри! Че можем да имаме негър за губернатор! Представи си янките да затегнат още повече военния режим!
	Очите на Скарлет се разшириха от уплаха и в ума й проблесна някакво разбиране.
	— Мъча се да осъзная кое би било най-добро за Джорджия, най-добро за всички ни. — Лицето на Ашли бе изопнато. — Дали е по-умно да се борим с противопоставяне, както стори Законодателното събрание, и да настроим срещу себе си Севера, който ще вдигне цялата си армия, за да ни наложи правото на негрите да гласуват, независимо дали го желаем. Или… да потиснем гордостта си колкото може по-незабелязано, да отстъпим достойно, да приемем нещата с леко сърце? В края на краищата все до същото ще се стигне. Ние сме безпомощни. Трябва да преглътнем горчивия хап, който те са решили да ни натъпчат. Може би за нас ще е по-добре така — без да ритаме много.
	Скарлет почти не чу думите му, а истинският им смисъл пък изобщо не достигна до ума й. Разбра едно — че Ашли както винаги разглежда въпроса от двете му страни. Тя лично виждаше една страна — как щеше да се отрази на нея самата тази плесница, получена от янките.
	— Да не би да се каниш да ставаш радикал и да гласуваш с републиканската бюлетина, Ашли? — изсмя се дрезгаво дядо Мериуедър.
	Възцари се напрегнато мълчание. Скарлет видя как ръката на Арчи бързо посегна към пистолета и после застина неподвижно. Арчи смяташе и често го бе казвал гласно, че дядо Мериуедър е изветрял дъртак, така че явно нямаше намерение да му позволи да обижда съпруга на мис Мелани, пък макар въпросният съпруг да говореше като истински глупак.
	Внезапно обърканото изражение изчезна от погледа на Ашли и в очите му блесна несдържан гняв. Ала преди да успее да заговори, чичо Хенри се нахвърли върху дядо Мериуедър:
	— Ах ти, чумав… Ах ти, дяволски… Скарлет, извинявай… Дърт пръч неден, да не си посмял да говориш така на Ашли!
	— Ашли може да се защити и сам, без твойта помощ — отвърна студено дядо Мериуедър. — А той говори също като пребоядисаните републиканци. Да се покоряваме, по дяволите! Ще прощаваш, Скарлет.
	— Аз не бях за отцепването — заговори Ашли с гневно треперещ глас. — Ала когато Джорджия се отцепи, застанах твърдо на нейна страна. Войната също не беше по вкуса ми, но се бих в нея. А сега не смятам, че трябва да подтикваме янките още повече да се развилнеят. И въпреки това, щом законодателните власти са решили да го сторят, аз ще ги подкрепя. Аз…
	— Арчи — рязко се намеси чичо Хенри, — откарай мис Скарлет у дома. Това не е място за нея. Политиката бездруго не е женска работа, а след някоя минута ще се чуят и сума ругатни. Хайде, Арчи. Лека нощ, Скарлет.
	Докато минаваха по Прасковената улица, сърцето на Скарлет биеше ускорено от страх. Дали тази глупава постъпка на Законодателното събрание не заплашваше нейната сигурност? Дали янките нямаше да се вбесят дотолкова, че тя да изгуби дъскорезниците си?
	— Глей ти — изръмжа Арчи. — Чувал бях приказката за зайците, дето плюли в муцуната на булдога, ама досега не бях го виждал наяве. Онез законодатели все едно са викнали: „Ура за Джеф Дейвис и за южняшката Конфедерация!“, само че каква ли им е ползата от туй… пък и на всички нас? Тия чернолюбци янките са си наумили да направят негрите наши господари и толкоз. Все пак не може човек да не им свали шапка на законодателите за куража.
	— Да им свалим шапка ли? Мътните да ги вземат. Да им свалим шапка? Че те трябва да бъдат застреляни! Тъй само ще накарат янките да ни връхлетят като ястреби на пиленца. Толкова ли не можаха да рати… ради… е, каквото му викат там, та янките да се умирят, а не пак да се развилнеят? Тъй или иначе, ще ни превият вратовете, та поне да го бяхме сторили доброволно още отсега.
	Арчи я прониза с остър поглед.
	— Да превием вратове без борба? Женските си нямат гордост колкото и една коза.


	Когато Скарлет нае десет затворници, по петима за всяка от дъскорезниците, Арчи изпълни заканата си и отказа да има нещо общо с нея занапред. Всичките молби на Мелани и обещанията на Франк за по-добро заплащане не успяха да го убедят да вземе отново поводите. Той охотно придружаваше из града Мелани, Пити, Индия и техните приятелки, но не и Скарлет. Не искаше дори да вози и останалите жени, ако Скарлет беше в каретата. Положението беше неловко, тъй като един нищо и никакъв несретник си позволяваше да я съди, ала неудобството се подсилваше от факта, че семейството и приятелите й очевидно бяха съгласни със стария човек.
	Франк я умоляваше да не предприема тази стъпка. Ашли най-напред отказа да ръководи затворници, ала макар и против волята му, след сълзи, жалби и обещания, че щом нещата се подобрят, тя ще наеме освободени негри, Скарлет го склони. Съседите тъй открито показваха неодобрението си, че Франк, Пити и Мели не смееха да ги погледнат в очите. Дори Питър и Мами заявиха, че не е на хубаво да се наемат затворници и че тая работа ще свърши зле. Всички твърдяха, че е грешно да се извличат облаги от нещастието и несретата на други хора.
	— Нямахте нищо против, когато за вас работеха роби — с възмущение протестираше Скарлет.
	О, но това беше съвсем различно. Робите не бяха нещастни и несретни. По време на робството те си живееха много по-добре, отколкото сега, при свободата, и ако тя не вярва, нека просто се огледа около себе си! Ала както обикновено, когато срещнеше противодействие, Скарлет ставаше още по-решителна в следване на избрания път. Тя отстрани Хю от поста му на управител на дъскорезницата, възложи му да кара колата с дървения материал и приключи с последните формалности по назначаването на Джони Галахър.
	От всичките й познати той изглежда беше единственият, който одобряваше използването на затворниците. Просто кимна с топчестата си малка глава и заяви, че това е умен ход. Когато гледаше дребничкия бивш жокей, стъпил уверено на късите си криви крака, със сурово и делово изражение, изписано върху лицето му на гном, Скарлет си мислеше: „Онзи, който му е поверявал конете си, изглежда пет пари не е давал за съдбата им. Аз не бих го допуснала дори да припари до мой кон.“
	Ала когато му повери затворниците, не изпита никакви угризения.
	— Ще мога ли да се разпореждам с работниците както си знам? — попита той с очи, които светеха студено като два сиви ахата.
	— Разбира се. Единственото ми условие е дъскорезницата да не спира работа и да ми доставяш материал когато и колкото поискам.
	— Приемам предложението ви — лаконично я уведоми Джони. — Ще кажа на мистър Уелбърн, че го напускам.
	Щом той се отдалечи с разкрачената си походка през тълпата от зидари, дърводелци и носачи, Скарлет почувства облекчение и настроението й се повиши. Джони беше тъкмо човек за нея. Беше суров и безогледен и никакви глупости нямаше при него. Франк го бе определил презрително като „пробивен ирландски голтак“, ала именно по тази причина Скарлет го ценеше. Тя бе наясно, че си струва да има край себе си ирландец, независимо от личните му качества. Нещо повече, чувстваше го по-близък, отколкото много мъже от собствената си класа, защото Джони познаваше стойността на парите.
	Още през първата седмица след поемането на дъскорезницата той оправда надеждите й и постигна повече с петима затворници, отколкото Хю бе успявал някога с десет освободени негри. При това осигури на Скарлет свободно време, каквото тя не бе имала още откакто бе пристигнала в Атланта предишната година, тъй като присъствието й в дъскорезницата не му беше приятно и той го заяви направо.
	— Вие си гледайте търговията, а мене оставете да си гледам добива на материал — бе отрязал Джони кратко. — Мястото на една дама не е при затворниците и ако друг не ви го е казвал, сега ви го казва Джони Галахър. Доставям ви материал, нали тъй? Нямам намерение да се оставя като мистър Уилкс да ми дотягат всеки ден. Той има нужда да му висят над главата, но не и аз.
	И тъй, Скарлет с неохота се отдръпна от дъскорезницата на Джони, защото се боеше, че ако ходи там прекалено често, той може да напусне, а това би било катастрофа. Забележката му, че Ашли има нужда да му висят над главата, я уязви дълбоко, тъй като в нея имаше много истина, която тя не желаеше да признае пред себе си. Успехите на Ашли със затворниците не бяха много по-големи, отколкото с освободените негри и той съвсем не можеше да обясни причината за това положение. Отгоре на всичко сякаш се срамуваше, задето ръководи затворници, и през тези дни почти не й продумваше.
	Скарлет се тревожеше от промяната, извършваща се с него. В блестящата му руса коса вече имаше бели нишки, а раменете му бяха уморено отпуснати. Усмихваше се много рядко. Бе съвсем различен от галантния и приятен Ашли, който я бе запленил преди толкова много години. Изглеждаше като човек, който тайно се терзае от едва поносима болка, и устните му бяха някак мрачно стиснати, а това предизвикваше у нея объркване и страдание. Искаше й се буйно да привлече до рамото си главата му, да помилва прошарената му коса и да извика: „Кажи ми какво те тревожи! Аз ще оправя нещата, ще наредя всичко така, че за тебе да бъде добре!“
	Ала официалното му и отчуждено държане не допускаше никаква близост.


>>	Глава XLIII

	Беше един от онези редки декемврийски дни, когато слънцето топли почти като през сиромашкото лято. По клоните на дъба в двора на леля Пити се бяха задържали изсъхнали червени листа, а повехналата трева все още бе запазила блед жълтозелен оттенък. Скарлет излезе на страничната веранда с бебето на ръце и седна в един люлеещ се стол, поставен на припек. Беше облякла нова зелена рокля от мек вълнен плат, богато гарнирана с черен усукан ширит, и носеше ново дантелено домашно боне, ушито от леля Пити. И двете много й отиваха, а тя го съзнаваше и изпитваше огромно удоволствие. Колко приятно бе отново да изглежда хубавичка след всички тези месеци, когато видът й бе тъй ужасен!
	Докато се поклащаше на стола, за да люлее бебето, и си тананикаше полугласно, дочу откъм страничната улица тропот на копита и като надзърна с любопитство през изсъхналите, сплетени клонки, обвиващи верандата, видя Рет Бътлър да язди към къщата.
	Бе отсъствал от Атланта в продължение на месеци. Заминал беше веднага след смъртта на Джералд и дълго преди Ела Лорийна да се роди. Той й беше липсвал, ала сега изпита горещо желание по някакъв начин да избегне срещата с него. Дори само при вида на мургавото му лице в гърдите й се надигна гузен и необуздан страх. На съвестта й лежеше един въпрос, в който беше замесен Ашли, и тя не желаеше да го обсъжда с Рет, но бе уверена, че той ще го натрапи в разговора независимо от нейния стремеж да го подмине.
	Той спря коня си пред портата, скочи леко на земята и тя си каза, втренчена неспокойно в него, че е пълно копие на една от илюстрациите в книгата, от която Уейд все й додаваше да му чете.
	„Липсват му само обиците и ножът между зъбите — помисли си тя. — Е, добре, той може и да е истински пират, но днес поне ще се опитам да не му позволя да ми пререже гърлото.“
	Когато Рет тръгна по пътеката, тя му извика за поздрав и му отправи най-очарователната си усмивка. Какво щастливо съвпадение, че бе с нова рокля и ново боне и изглеждаше тъй миличка! Очите му я огледаха бързо и тя разбра, че той също я намира хубава.
	— Още едно бебе! Скарлет, та това е истински сюрприз! — засмя се той и се наведе, за да дръпне одеялцето от грозното личице на Ела Лорийна.
	— Не се занасяйте — измънка тя и се изчерви. — Как сте, Рет? Толкова дълго време ви нямаше.
	— Да, вярно е. Нека да подържа бебето, Скарлет. О, аз зная как да държа бебета. Притежавам куп неподозирани способности. Ама той наистина много прилича на Франк. Само бакенбардите липсват, но и те ще се появят с времето си.
	— Надявам се да не се появят. Момиче е.
	— Момиче ли? Че това е още по-добре. Момчетата са ужасно досадни. Не трябва да имате повече момчета, Скарлет.
	На езика й беше да му отвърне сопнато, че изобщо не възнамерява да има повече бебета, били те момчета или момичета, ала се усети о`време и се усмихна, а в ума си диреше някоя тема на разговор, за да отложи неприятния момент, в който щеше да се стигне до плашещия я въпрос.
	— Приятно ли беше пътуването ви, Рет? Къде бяхте този път?
	— О, в Куба… Ню Орлиънс… на други места. Ето, Скарлет, вземете бебето. Почна да се лигави, а аз не мога да извадя носната си кърпа. Не ще и дума, това е едно чудесно бебе, само че ми намокри нагръдника.
	Тя отново пое детето в скута си, а Рет се настани в удобна ленива поза на парапета и извади пура от сребърна табакера.
	— Винаги ходите в Ню Орлиънс — каза тя леко нацупена, — а никога не искате да ми кажете какво правите там.
	— С труд си изкарвам парите, Скарлет, и няма нищо невероятно, че делата ми ме водят в този град.
	— С труд! Вие! — Тя се изсмя предизвикателно. — Че вие никога не сте работили през живота си. Прекалено сте ленив. Единственото, което вършите, е да финансирате „торбаланковците“ в техните далавери, да прибирате половината от печалбите и да подкупвате висшите чиновници на янките, за да не осуетяват плановете ви как да ограбвате нас, данъкоплатците.
	Той отметна глава назад и се разсмя.
	— А колко би ви се искало на вас самата да имате достатъчно пари, за да подкупвате висшите чиновници и да правите същото като мене!
	— Как можете да си го помислите!… — у нея вече се надигаше гняв.
	— Но може би някой ден ще спечелите достатъчно пари, за да се заловите с подкупи в голям мащаб. Може би ще забогатеете от затворниците, които сте наели.
	— О — промълви тя малко смутена, — как научихте толкова скоро за работниците ми?
	— Пристигнах снощи и прекарах вечерта в бара „Модерното момиче“, където човек научава всички градски новости. Това е истинско клюкарско средище. По-добро е дори от дамските кръжоци по шев. Всички ми разправяха за групата, която сте наели, и за това, че сте назначили за управител онзи дребосък и гамен Джони Галахър, който да ги съсипва от работа.
	— Това е лъжа — сърдито запротестира тя. — Няма да ги съсипва от работа. Аз ще се погрижа за това.
	— Наистина ли?
	— Разбира се! Как можете изобщо да отваряте дума за такива неща?
	— О, моля за извинение, мисис Кенеди! Зная, че никой не бива да си позволява да ви критикува. И все пак Джони Галахър е най-коравосърдечният грубиян, когото съм срещал някога. По-добре го дръжте под око, иначе ще имате неприятности, когато инспекторът дойде на проверка.
	— Вие си гледайте вашата работа, а моята ще си я гледам аз — отвърна тя с негодувание. — Освен това не ми се приказва повече за затворници. Всички се държат просто ужасно заради тях. Моите работници засягат само мене… А вие пак не ми казахте какво правите в този Ню Орлиънс. Ходите там твърде често и всички говорят, че… — Тя млъкна. Не бе имала намерение да стига толкова далече.
	— Какво говорят?
	— Ами… че си имате там възлюбена. Че ще се жените. Вярно ли е, Рет?
	Тъй дълго я бе мъчило любопитство, че не можа да се въздържи и да не го попита направо. При мисълта, че Рет може да се ожени, тънка стреличка на ревност я прободе, макар да й бе напълно невъзможно да си обясни причината.
	Внезапно ироничното изражение в очите му се смени с жив интерес, той пресрещна погледа й и го задържа, додето страните й леко поруменяха.
	— Това би ли имало голямо значение за вас?
	— Е, няма да ми е драго да ви изгубя като приятел — отвърна тя с превзета учтивост и като се опита да си придаде безразличен вид, се наведе и започна да оправя одеялцето около главичката на Ела Лорийна.
	Внезапно той се изсмя и каза:
	— Погледнете ме, Скарлет.
	Тя неохотно вдигна очи към него и червенината по бузите й се сгъсти.
	— Можете да съобщите на вашите любопитни приятели, че ако се оженя, то ще бъде само защото не съм успял по друг начин да получа жената, която желая. А досега още не съм пожелавал някоя жена толкова силно, че да поискам да се оженя за нея.
	Сега тя наистина изпадна в объркване и смущение, защото си припомни вечерта по време на обсадата, когато на същата тази веранда той й бе казал: „Женитбата не е за мене“ — и й бе отправил безцеремонно предложение да му стане любовница… Спомни си също ужасната сцена в затвора и отново изпита изгарящ срам. Той очевидно прочете мислите й, защото по лицето му бавно се плъзна лукава усмивка.
	— След като задавате такива открити въпроси, аз ще задоволя вулгарното ви любопитство. В Ню Орлиънс не ме привлича възлюбена, а едно дете, едно малко момченце.
	— Момченце? — Изненадата от това неочаквано съобщение заличи смущението й.
	— Да, аз съм негов законен настойник и съм отговорен за него. То учи в Ню Орлиънс и аз често ходя да го виждам.
	— И му носите подаръци? — Тя си обясни най-после неговото умение да отгатва какви точно подаръци ще се харесат на Уейд.
	— Да — отвърна той лаконично и неохотно.
	— Виж ти, никога не бих допуснала! А той хубав ли е?
	— Дори прекалено хубав за негово нещастие.
	— Добро дете ли е?
	— Не. Страхотен палавник е. Ще ми се да не беше се раждал изобщо. Момчетата създават само главоболия. Нещо друго да ви интересува?
	Сега най-неочаквано той изглеждаше ядосан, веждите му бяха смръщени, като че съжаляваше, задето изобщо бе заприказвал на тая тема.
	— Не държа да чуя нищо повече, ако не ви е приятно — високомерно отвърна тя, макар да изгаряше от любопитство за още подробности. — Ала просто не мога да си представя тъкмо вас в ролята на настойник — подхвърли тя и се разсмя с намерение да го смути.
	— Да, вярвам, че не можете да си представите това. Вашето въображение е твърде ограничено.
	Рет млъкна и известно време пуши пурата си мълчаливо. Тя се помъчи да му върне с някоя реплика, груба като неговата, но не можа да измисли нищо.
	— Ще ви бъда задължен, ако не споменавате пред никого за това — каза най-после той. — Макар да схващам, че е едва ли не невъзможно да искаш от една жена да си държи устата затворена.
	— Аз умея да пазя тайна — с обидено достойнство отвърна тя.
	— Така ли? Хубаво е човек да узнае за неподозирани качества у приятелите си. Хайде престанете да се цупите, Скарлет. Съжалявам, че бях груб, но вие си го заслужихте с вашето любопитство. Усмихнете ми се и нека за минута бъдем мили един към друг, преди да подхвана един неприятен въпрос.
	„Боже мой! — каза си тя. — Ей сега ще заговори за Ашли и дъскорезницата!“ И побърза да се усмихне и да покаже трапчинките си, за да отклони вниманието му.
	— Къде още ходихте, Рет? Не сте били през цялото време в Ню Орлиънс, нали?
	— Не, през последния месец бях в Чарлстън. Баща ми почина.
	— О, много съжалявам.
	— Не е нужно. Убеден съм, че той не е съжалявал, задето умира, а също, че и аз самият не съжалявам за смъртта му.
	— Рет, как можете да говорите такива ужасни неща!
	— Много по-ужасно би било, ако се преструвах, че ми е мъчно, когато всъщност не изпитвам нищо подобно, не е ли тъй? Никога не сме хранили обич един към друг. Изобщо не мога да си припомня случай, в който старият господин да не е проявявал неодобрение спрямо мене. И колкото по-голям ставах, толкова повече неодобрението му прерастваше в открита неприязън, а признавам, че и аз не се потрудих, за да променя положението. Нещата, които татко изискваше от мен, бяха кое от кое по-отегчителни. Накрая той ме изхвърли на произвола без пукнат цент в джоба и без никаква подготовка да се заема с каквото и да било, умеех само да се представям като чарлстънски джентълмен, да стрелям добре с пистолет и да играя отлично покер. А после прие като лична обида факта, че не загинах от глад, а се възползвах от комарджийските си способности и си заживях царски с доходите от хазарта. Той беше тъй оскърбен, задето един Бътлър се е превърнал в комарджия, че когато за пръв път се върнах у дома, забрани на майка ми да се срещне с мен. През цялата война, когато пристигах и заминавах от Чарлстън във връзка с пътуванията ми през блокадата, мама трябваше да лъже и да се измъква тайно от къщи, за да ме вижда. Естествено, това не засили обичта ми към него.
	— О, аз не знаех всички тези неща!
	— Той беше въплъщение на изискан възрастен джентълмен от старата школа, с други думи, беше невеж, твърдоглав, проявяваше нетърпимост и пълна неспособност да се отклони в начина си на мислене, установен от останалите джентълмени от старата школа. Всички му се възхищаваха изключително много, задето ме бе откъснал от сърцето си и ме беше обявил за мъртъв. „Ако дясното ти око съгреши, изтръгни го.“* Аз бях неговото дясно око, първородният му син и той ме изтръгна със злост.
	[* Неточен цитат от Библията (Мат., 18:9) — б.пр.]
	Рет се усмихна, сякаш на забавен спомен, но очите му гледаха сурово и непреклонно.
	— Всичко това бих могъл да простя, но няма да му простя, задето постъпи така жестоко с мама и сестра ми след края на войната. Имението ни беше опожарено, а оризовата плантация отново се превърна в пустеещо блато. Градската ни къща отиде за погасяване на данъци и те обитаваха две стаи, неподходящи дори за негърско жилище. Пращах пари на мама, но татко ги връщаше обратно — нали разбирате, опетнени пари! — та няколко пъти ходих в Чарлстън и успявах тайно да дам пари на сестра си. Татко винаги узнаваше обаче и вдигаше такива страхотни скандали на бедното същество, че съвсем й съсипа живота. Парите ми пак се връщаха при мене. Не зная как са могли да живеят изобщо… Е, имам някаква представа. Брат ми им е помагал с каквото може, макар че сам има твърде малко, а и той не искаше да приеме нищо от мене, ясно ви е, нали, парите на един спекулант носят нещастие! Получавали са подаяния от приятели. Вашата леля Йолали е била много добра към тях. Тя е една от най-близките приятелки на мама. Давала им дрехи и… Господи! Моята майка да живее от милостиня!
	Това бе един от редките случаи, в които тя го виждаше без привичната му маска, с лице, вкаменено от нескривана омраза към баща му и разкъсваща жалост към майка му.
	— Леля Лали! Боже мой, Рет, та тя си няма почти нищо освен онова, което аз й пращам!
	— А, ето откъде идвали помощите значи! Колко невъзпитано от ваша страна, мила моя, да парадирате с такова нещо и да засилвате унижението ми. Непременно трябва да ми разрешите да ви възстановя сумите.
	— С удоволствие — отвърна Скарлет и неочаквано на устните й се появи закачлива усмивка, а и той й се усмихна в отговор.
	— О, Скарлет, при мисълта за парички очите ви веднага заблестяха! Сигурна ли сте, че нямате у себе си малко шотландска или може би еврейска кръв, смесена с ирландската?
	— Не се дръжте тъй отвратително! Нямах намерение да ви натяквам за леля Лали. Но честна дума, тя смята, че съм червива с пари. Постоянно ми пише, за да иска още, а Господ е свидетел, че разходите ми са достатъчно много, та да трябва отгоре на всичко да издържам и половин Чарлстън. Баща ви от какво почина?
	— Мисля, че от гладна смърт, в тон с най-благородните традиции… поне така се надявам. Това и заслужаваше. Искаше му се мама и Розмари да гладуват заедно с него. Но сега, след като е вече мъртъв, аз мога да им помагам. Купих им къща на Батареята и сега имат слуги, които да се грижат за тях. Но те, разбира се, трябва да крият, че парите идват от мене.
	— Сега пък защо?
	— Скъпа моя, та нали познавате чарлстънци! Били сте на гости там. Семейството ми може да е бедно, но е с положение и име, за което трябва да се грижи. Репутацията им би пропаднала, ако се разчуе, че се издържат със средствата на един комарджия, спекулант и съдружник на „торбаланковците“. Тяхното обяснение е, че татко е направил огромна застраховка за живот, че се е превърнал в просяк и е гладувал до последен дъх, за да може да плаща вноските и те да бъдат осигурени след смъртта му. Тъй че сега в очите на хората той е дори по-светъл пример за джентълмен от старата школа, отколкото преди… С две думи — мъченик в името на семейството си. Надявам се, че се обръща в гроба си, след като сега мама и Розмари са вече осигурени въпреки всичките му усилия. Всъщност донякъде съжалявам, че умря, защото на него точно това му се искаше… радваше се, че умира.
	— Защо?
	— Истинската му смърт настъпи още когато Лий капитулира. Известна ви е тази порода хора. Той така и не успя да се приспособи към новите времена и все си говореше за добрите стари дни.
	— Рет, всички ли стари хора са такива? — Тя си мислеше за Джералд и за онова, което Уил беше казал за него.
	— Господи, не, разбира се! Погледнете вашия чичо Хенри и оня дърт рис мистър Мериуедър — това са само два от примерите. Те обърнаха нова страница в живота си, когато отидоха да се сражават в редиците на градската охрана, и ми се струва, че оттогава се подмладиха и станаха още по-пиперливи. Тази сутрин срещнах стареца Мериуедър да кара сладкарската кола на Рене и да ругае коня като мулетар от армията. Каза ми, че се чувствал с десет години по-млад, откак успял да се измъкне от къщи и от досадната опека на снаха си, за да кара колата. А на чичо ви Хенри му доставя огромно удоволствие да се сражава с янките в съда и да защитава вдовиците и сираците — безплатно, боя се — срещу „торбаланковците“. Ако не беше имало война, той отдавна да се е оттеглил от служба и да се е отдал на грижи за ревматизма си. Те са отново млади, защото се усещат нужни и могат да правят нещо. На тях им харесва този нов живот, защото дава възможност на старите да покажат какво могат. Но има много хора, и то млади хора, които са настроени като моя и вашия баща. Те не могат и не желаят да се приспособят, а това ме води към неприятния въпрос, който дойдох да обсъдя с вас, Скарлет.
	Неочакваният обрат на разговора толкова я стресна, че тя замънка: „Какво… какво…“, а вътрешно простена: „О, Боже! Ето, почва се. Как ли да го залъжа?“
	— След като ви познавам така добре, не следваше да очаквам от вас нито искреност, нито чувство за чест, нито почтени делови отношения. Ала аз ви се доверих като истински глупак.
	— Не разбирам за какво говорите.
	— Мисля, че разбирате. Във всеки случай имате доста гузен вид. Преди малко, докато яздех по Бръшлянената улица на път към вас, иззад един жив плет ме повика не някой друг, а самата мисис Уилкс! То се знае, спрях се и побъбрих с нея.
	— Така ли?
	— Да, разговорихме се много приятно. Отдавна искала да ми изкаже възхищението си от моята храброст, задето съм застанал в защита на Конфедерацията в критичния миг.
	— Дрън-дрън шикалки! Мели е глупачка. Заради вашия героизъм тя насмалко не умря през оная нощ.
	— Предполагам, щеше да мисли, че отдава живота си за едно благородно дело. А когато я запитах какво прави в Атланта, тя изглеждаше доста изненадана от моето неведение и ми съобщи, че вече живеели тук и че вие сте били тъй добра да направите мистър Уилкс свой съдружник в дъскорезницата.
	— Е, и какво от това? — лаконично се отзова Скарлет.
	— Когато ви заех пари да купите същата тази дъскорезница, поставих изрично условие, с което вие се съгласихте, и то беше, че тя няма да послужи за издръжката на Ашли Уилкс.
	— Държите се твърде нагло. Аз ви върнах заема, собственица съм на дъскорезницата и какво правя с нея, си е лично моя работа.
	— А не бихте ли ми обяснили как спечелихте пари, за да ми върнете заема?
	— Като продавах дървен материал, естествено.
	— Постигнахте го благодарение на парите, с които ви услужих, за да поставите началото. Това е истината. Парите ми се използват за издръжка на Ашли. Вие сте твърде непочтена и ако не бяхте ми върнали заема, с голямо удоволствие щях да ви предявя иска си за него и да ви принудя да продадете имуществото си на търг, в случай че не можехте да се изплатите.
	Тонът му бе безгрижен, но в очите му проблясваше гняв. Скарлет побърза да пренесе военните действия на територията на врага.
	— Защо толкова много мразите Ашли? Изглежда, ревнувате от него.
	В момента, в който го каза, й се прищя да си отхапе езика, защото той отметна глава и се смя, додето тя почервеня посрамена.
	— Не само сте непочтена, а и прекалено самомнителна — заяви той. — Самочувствието ви на първа красавица в окръга май никога няма да ви напусне. Все тъй ще продължавате да се мислите за най-очарователната хитруша на света, по която примира всеки мъж, изпречил се на пътя й.
	— Не е вярно — разпалено възкликна тя. — Просто не мога да си обясня защо толкова много мразите Ашли.
	— Е, тогава понапрегнете главичката си още малко, хубавичка моя чаровнице, защото сте сбъркали с тълкуванието. — А за това, че съм мразел Ашли — колкото го мразя, толкова го и харесвам от друга страна. Всъщност единственото чувство, което мога да изпитвам към него и към неговия тип хора, е съжаление.
	— Съжаление ли?
	— Да, както и известно презрение. Хайде сега, надуйте се като пуйка и ми кажете, че той струва хилядократно повече от негодници като мене и да не съм посмял да си позволявам чувство на съжаление или презрение към него. А щом престанете да се дуете, аз ще ви обясня какво имам предвид, ако ви интересува.
	— Не ме интересува.
	— Ще ви го кажа все пак, защото не бих искал да се залъгвате с напразни мечти, че ви ревнувам. Съжалявам го, тъй като той би трябвало да е мъртъв, а не е. А го презирам, защото не знае какво да прави със себе си, след като неговия свят вече го няма.
	В мислите, които той изказваше, тя долови нещо познато. Имаше някакви смътни спомени, че е чувала подобни думи, ала не можеше да се сети кога и къде. Не се и напрегна много, защото бе пламнала от гняв.
	— Ако зависеше от вас, всички свестни мъже в Юга би трябвало да са мъртви!
	— Ако пък зависеше от тях, уверен съм, че хора от рода на Ашли биха предпочели да са мъртви. Биха искали да лежат под красиви надгробни камъни с надпис „Тук лежи един войник на Конфедерацията, загинал за родния Юг“ или „Dulce et decorum est…“*, или друга някоя известна епитафия.
	[* Сладко и достойно е (да загинеш за родината) (лат.) — б.пр.]
	— Не виждам защо!
	— Вие никога няма да видите нищо, освен ако не е написано с букви от по половин метър и не ви го пъхнат под носа. Ако бяха мъртви, грижите им щяха да приключат, нямаше да се изправят пред трудни въпроси, за които не намират разрешение. Нещо повече, за неизброими поколения напред семействата им щяха да се гордеят с тях. Пък и чувал съм да се казва, че мъртвите са щастливи. Смятате ли, че Ашли Уилкс е щастлив?
	— Но разбира се… — подзе тя, а после си припомни отскоро появилия се израз в очите на Ашли и млъкна.
	— Дали той или Хю Елсинг, или доктор Мийд са щастливи? По-щастливи ли са от моя и вашия баща?
	— Е, може и да не са кой знае колко щастливи, защото изгубиха състоянията си.
	Той се засмя.
	— Работата не е в това, че са изгубили пари, гълъбчето ми. Нали ви казвам, че изгубиха своя свят — света, в който са отраснали. Сега са като риби на сухо или като котки с крила. Възпитанието им е предопределило какъв тип хора да бъдат, с какво да се занимават, какво място в обществото да заемат. А този вид хора, неща и места в обществото изчезнаха завинаги с пристигането на генерал Лий при Апоматокс. О, Скарлет, махнете това тъпо изражение! Та какво му остава на Ашли Уилкс сега, след като дома му го няма, земите му са отнети за неплатени данъци, а изисканите джентълмени вървят по двайсет парчета за пени? Може ли той да работи с главата или с ръцете си? Обзалагам се, че губите пари на поразия, откакто е станал управител на дъскорезницата.
	— Не е вярно!
	— Чудесно. Мога ли тогава да прегледам счетоводните ви книжа някоя неделна вечер, когато си почивате?
	— Можете да вървите по дяволите, и то не в почивен ден, а още сега, ако питате мене.
	— Гълъбче, аз бях вече при дяволите, които се оказаха големи досадници. Вече не бих се върнал там дори и заради вас… Взехте парите ми, когато отчаяно се нуждаехте от тях, и ги използвахте. Бяхме се споразумели как да бъдат използвани, но вие нарушихте споразумението. Помнете, драгоценна моя измамнице, че ще дойде време, когато пак ще поискате заем от мене. Ще ме молите за пари, и то с безбожно ниска лихва, за да купувате още дъскорезници и мулета и да строите нови кръчми. Но ще останете с пръст в уста.
	— Ако ми потрябват пари, ще заема от банката, благодаря — студено отвърна тя, ала в гърдите й бушуваше неудържима ярост.
	— Така ли? Ами опитайте тогава. Притежавам голяма част от акциите на банката.
	— Нима?
	— Да, проявявам интерес към някои почтени предприятия.
	— Има и други банки…
	— Много други. Но аз ще направя каквото зависи от мене, та да видите звезди по пладне и пак да не измъкнете нито цент. Ако искате пари, ще трябва дойдете при лихварите „торбаланковци“.
	— С удоволствие ще ида при тях.
	— Удоволствието ви ще се изпари, когато научите какъв е лихвеният им процент. Красавице моя, в деловия свят се налагат наказания за непочтено поведение. Не биваше да играете нечестни игри с мене.
	— Ама и вас си ви бива, няма що. Толкова сте богат и влиятелен, а се нахвърляте върху изпаднали хора като Ашли и мен.
	— Не поставяйте себе си в тази категория. Вие не сте изпаднали. Вас нищо и никой не може да ви повали. Ала той е изпаднал и такъв ще си остане, освен ако няма зад гърба си някоя енергична личност, която да го закриля и насочва, додето е жив. Нямам намерение моите пари да бъдат използвани за облагите на такъв човек.
	— Вие нямахте нищо против да ми помогнете, а аз бях затруднена и…
	— Вие бяхте риск, скъпа моя, но интересен риск. Защо ли? Защото не увиснахте на вратовете на мъжете от семейството си и не заронихте сълзи за доброто старо време. Вие не се поколебахте да излезете решително на житейската сцена и да се преборите за своето място на нея, като си изградихте солидно състояние с парите, откраднати от портфейла на един мъртвец, и със средства, присвоени от Конфедерацията. На ваша сметка са записани убийство, кражба на съпруг, опит за прелюбодеяние, измамничества, безогледни похвати в сделките и Бог знае колко дребни интриги, които веднага биха лъснали при по-подробно обследване. Все достойни за възхищение деяния. Те ви представят като енергична и решителна личност, за която си струва човек да рискува пари. Забавно е да помагаш на хора, които умеят сами да си помагат. Бих заел десет хиляди долара, без да поискам дори разписка, на оная стара римска матрона мисис Мериуедър. Тя започна с кошница сладкиши, а погледнете я сега! Има пекарна, в която работят шест души, дядо Мериуедър е щастлив със своята сладкарска кола, а мързеливият малък креол Рене се е запретнал здравата, при това с удоволствие… Или пък оня нещастник Томи Уелбърн, който се труди за двама, след като физически е половин човек, и то го прави както трябва, или… Е, няма да продължавам, за да не ви дотягам.
	— Вие наистина ми дотягате. Дотягате ми донемайкъде — хладно процеди Скарлет с надежда да го раздразни и да го отклони от злополучната тема за Ашли. Ала той само ясно се изсмя и отказа да поеме хвърлената ръкавица.
	— Струва си да се помага на хора като тях. Но на Ашли Уилкс — дума да не става! Неговата порода е безполезна и лишена от стойност в объркан свят като нашия. Ако светът рече да се подреди, тоя тип хора първи ще изгинат. И защо пък не? Те не заслужават да оцелеят, тъй като не искат да се борят, нито знаят как да се борят. Не за пръв път светът се обръща с главата надолу и не за последен. Случвало се е преди и отново ще се случва. А щом това стане, всички губят притежанията си и стават равни. Тогава започват отново, от една и съща черта — никой няма нищо. По-точно нищо освен съобразителността си и силата на двете си ръце. Ала някои хора, какъвто е Ашли, си нямат ни съобразителност, ни сила или ако ги имат, скрупулите им пречат да ги използват. Затова те изпадат, както е и редно. Това е природен закон и светът може спокойно да мине и без тях. Винаги има обаче едно кораво и издръжливо мнозинство, което си пробива път, и само ако му се даде малко време, пак се връща там, където е било, преди да се обърка светът.
	— Вие сте били беден! Току-що казахте, че баща ви ви е изхвърлил без пукнат грош! — ядно избухна Скарлет. — Именно вие би трябвало да разберете Ашли и да му съчувствате.
	— Аз го разбирам — отвърна Рет, — но проклет да бъда, ако проявя съчувствие към него. След капитулацията Ашли имаше много повече, отколкото аз, когато бях изхвърлен. Най-малкото имаше приятели, които го прибраха, докато аз бях отритнатият Исмаил*. Но какво стори Ашли със себе си?
	[* Според Библията син на Аврам и Агар. Изгонен от баща си заедно със своята майка. Счита се за родоначалник на арабските бедуини — б.пр.]
	— Вие сте едно твърде самомнително същество, след като се сравнявате с него… Той не е като вас, слава Богу! Не би изцапал ръцете си като вас, които трупате пари в съюз с „торбаланковците“, пребоядисаните републиканци и янките. Това е един добросъвестен и почтен човек!
	— Но не чак толкова добросъвестен и почтен, че да откаже да приеме помощ и пари от жена.
	— Какво друго можеше да направи?
	— Кой съм аз, че да давам съвети? Зная само какво направих, когато ме изгониха, и какво правя сега. Зная само какво други хора са правили. В крушението на цивилизацията ние видяхме да се откриват възможности и докрай се възползвахме от тях — някои по честен път, други с по-съмнителни средства, и все още продължаваме да се възползваме. В този свят и такива като Ашли имаха същия шанс, но не го сграбчиха. Те просто не са находчиви, Скарлет, а само находчивите заслужават да оцелеят.
	Тя почти бе престанала да го слуша, защото мъчителният спомен отпреди няколко минути, когато той беше подхванал темата, сега бе изплувал ясно в съзнанието й. Тя си припомни студения бръснещ вятър в овощната градина на Тара и Ашли, застанал край купчина греди със зареян поглед. Беше споменал… какво наистина? Някаква странна чужда дума, която й бе прозвучала ужасно грубо, и бе говорил за свършека на света. Тя не бе схванала тогава за какво става дума, ала сега бавно я осеняваше някакво смътно прозрение, а заедно с него я обземаше болезнено чувство на отчаяние.
	— Ами Ашли каза…
	— Да?
	— Веднъж в Тара ми беше говорил нещо за… някакъв… залез на боговете, за свършека на света и други подобни глупости.
	— А, Götterdämmerung! — В очите на Рет припламна жив интерес. — Какво още каза?
	— О, не помня точно. Не му обърнах много внимание. Макар че… да… нещо такова, че силните пробивали, а слабите отпадали.
	— Значи той го съзнава. Това прави нещата още по-трудни за него. Повечето от тях не го знаят и никога няма да го научат. През целия си живот ще се чудят къде е изчезнало очарованието на миналото. Просто ще страдат в горда и безмълвна непросветеност. Ала той разбира истината. Знае, че е отпаднал от играта.
	— Не, съвсем не! Докато аз още дишам, това няма да стане.
	Той я погледна спокойно, а мургавото му лице беше безизразно.
	— Скарлет, как успяхте да изтръгнете от него съгласие да дойде в Атланта и да се заеме с дъскорезницата? Много ли упорито ви се съпротивляваше?
	В съзнанието й се мярна сцената между нея и Ашли след погребението на Джералд, ала тя бързо отпрати спомена.
	— Разбира се, че не — с възмущение отвърна тя. — Когато му обясних, че имам нужда от съдействието му, защото не се доверявах на онова нищожество, тогавашния ми управител, Франк беше прекалено зает да ми помага, а и очаквах… ами… трябваше да се роди Ела Лорийна, както знаете. Той с радост се съгласи да ми се притече на помощ.
	— Блажени са онези, които могат да използват предимствата на майчинството. Ето значи как сте му хвърлили прах в очите. Е, сега вече сте задоволили стремежа си да държите този нещастник край себе си и той е тъй здраво прикован към вас със съзнанието, че ви е задължен, както затворниците с техните вериги. Желая всичко хубаво и на двама ви. Но както ви казах в началото на този разговор, от мене няма да получите нито цент повече за който и да било от вашите дребни и неблаговидни замисли, малка моя двуличнице.
	Тя кипеше от гняв, а я налегна и разочарование. От известно време замисляше как ще заеме още пари от Рет, за да купи един парцел в града и да построи там склад за дървен материал.
	— И без вашите пари ще мина — викна тя. — От дъскорезницата на Джони Галахър печеля достатъчно, след като вече не използвам освободени негри, имам да получавам суми и от ипотеки, а и черните купуват от магазина, та изкарваме добри пари.
	— Да, чух за това. Колко остроумно от ваша страна да изигравате безпомощните, невежите, вдовиците и сираците! След като се налага да крадете, Скарлет, защо вместо от бедните и слабите не крадете от богатите и силните? Още от времето на Робин Худ, та чак до наши дни това се счита за признак на висока нравственост.
	— Защото — кратко обясни Скарлет — къде по-лесно и безопасно е „да крадеш“, както вие се изразявате, от бедните.
	Раменете му се разтресоха от беззвучен смях.
	— Скарлет, вие сте една мошеничка, чудесна в своята откровеност.
	Мошеничка! Колкото и да бе странно, този епитет я нарани. В себе си тя тайно отхвърли обвинението. Поне нямаше желание да е такава. Искаше да бъде истинска дама. За миг спомените й я върнаха назад във времето и тя видя майка си — винаги забързана, с шумолящи поли, от които се носеше слаб аромат на суха есенция, и с малки, вечно заети ръце, които непрестанно работеха в услуга на околните, обичана, уважавана, боготворена. И внезапно сърцето й болезнено се сви.
	— Ако сте решили да ме печете на бавен огън, няма смисъл — уморено въздъхна тя. — И сама знам, че напоследък не съм толкова… добросъвестна, колкото би следвало. Нито пък съм тъй мила и внимателна, както са ме възпитавали. Ала не мога да постъпвам по друг начин, Рет. Наистина не мога. Какво ми оставаше? Какво щеше да се случи с мене, с Уейд, с Тара и с всички нас, ако бях… мила и добра, когато оня янки дойде в имението? Щях да бъда… не ми се ще дори да мисля за това. Ами когато Джонас Уилкърсън искаше да заграби бащиния ми дом, трябваше ли да съм любезна и благородна? Къде щяхме да сме всички сега? Ако бях се проявила като блага и простодушна жена и не натяквах на Франк за неизплатените дългове, щяхме… е, както и да е. Може и да съм мошеничка, но няма да остана такава завинаги, Рет. Ала през тези последни години, дори и сега — как другояче бих могла да се държа? Какво можех да сторя? Чувствах се тъй, сякаш трябваше да греба с весла в бурно море, за да прекарам тежко натоварена лодка. Достатъчно много грижи имах, докато я закрепя върху вълните, та да се тревожа още и за по-маловажни неща, с които лесно можех да се разделя, без да чувствам липсата им, като например добрите обноски и… изобщо всичко от тоя род. Много ме беше страх, че лодката ми може да се преобърне, затова изхвърлих зад борда всичко, което ми се струваше маловажно.
	— Гордост, почтеност, благородство, порядъчност, доброта — започна да изрежда той с кадифен глас. — Вие сте права, Скарлет. Тези неща не са важни, особено когато лодката потъва. Но огледайте се и вижте приятелите си. Те или докарват лодките си до брега с непокътнат товар, или пък се задоволяват да бъдат носени от вятъра с вдигнати платна.
	— Сбирщина глупаци — отсече тя. — За всяко нещо си има време. Когато натрупам много пари, и аз ще бъда от добра по-добра. Същинска божа кравица ще стана. Тогава ще мога да си го позволя.
	— Вие ще можете да си го позволите… но няма да ви се удаде. Трудно е да спасиш изхвърления в морето товар, а и да успееш да си го възвърнеш, той е вече непоправимо повреден. Боя се, че когато сте в състояние да извадите изхвърлените в морето чест, добродетелност и великодушие, ще откриете, че водата ги е променила, и то за съжаление не към по-добро…
	Неочаквано той се надигна и взе шапката си.
	— Отивате ли си?
	— Да. Не изпитвате ли облекчение? Поверявам ви на останките от вашата съвест, доколкото ги има.
	Той се спря да погледне бебето и му подаде пръста си, за да го хване.
	— Предполагам, че Франк ще се пръсне от гордост.
	— О, разбира се.
	— Сигурно има куп планове за това бебче.
	— Е, знаете ги какви са глупави мъжете, щом става дума за децата им.
	— Тогава му кажете… — подхвана Рет и рязко млъкна за миг, а на лицето му се появи странно изражение — кажете му, че ако иска да види плановете за детето си осъществени, нощем да избягва да излиза от къщи.
	— Какво искате да кажете?
	— Само това, което чухте. Предайте му да си стои у дома.
	— Ах вие, негоднико! Да не би да намеквате, че бедният Франк…
	— Господи Боже! — Рет избухна в несдържан смях. — Съвсем нямах предвид, че тича по жени! Франк! О, небеса!
	Той заслиза по стълбите, като продължаваше да се смее.


>>	Глава XLIV

	Мартенският следобед беше ветровит и студен и Скарлет придърпа високо под мишниците си покривалото на кабриолета, поела по пътя Дикейтър към дъскорезницата на Джони Галахър. През тези дни беше твърде рисковано да се движи сама и тя го знаеше, по-рисковано от всякога, защото негрите бяха станали съвсем необуздаеми. Както бе предсказал Ашли, излезе, че трябва да плащат дяволски скъпо за отказа на Законодателното събрание да ратифицира поправката към Конституцията. Този акт бе истински шамар в лицето на побеснелия Север, който не забави отмъщението си. Северът бе твърдо решен да наложи на щата правото на негрите да гласуват и за тази цел бе обявено, че в Джорджия има въстание, вследствие на което бе наложен най-суров военен режим. На практика Джорджия вече не съществуваше като отделен щат, а образуваше заедно с Флорида и Алабама „Военен район номер три“ под командата на генерал, назначен от федералното правителство.
	Ако преди животът бе изпълнен с несигурност и заплаха, сега бе два пъти по-тежък. Военните наредби, които се виждаха на населението толкова строги предишната година, сега изглеждаха невинни в сравнение с новите, издадени от генерал Поуп. Бъдещето, в което негрите щяха да управляват и издават закони, се очертаваше мрачно и безнадеждно и щатът безсилно роптаеше и се озлобяваше все повече. Що се отнася до негрите, шумът, вдигнал се около тях, ги издигаше в собствените им очи и им замайваше главите, а тъй като усещаха зад гърба си армията на янките, те се държаха все по-независимо. Смятаха, че могат всичко да си позволяват.
	В тези размирни и опасни дни Скарлет се страхуваше, но наред със страха си бе изпълнена с решителност и продължаваше да прави обиколките си сама с пистолета на Франк, пъхнат под тапицерията на кабриолета. Наум тя проклинаше Законодателното събрание, задето бе навлякло на всички им тая злочестина. Каква полза от красивата му и смела постъпка, от жеста му, който всички окачествяваха като изключителна доблест? Това просто бе утежнило положението им до краен предел.
	Щом наближи пътеката, водеща между голите дървета надолу към ручея, край който бе разположен кварталът Шантитаун, тя плесна коня, за да ускори ход. Винаги се чувстваше притеснена, когато минаваше край това разхвърляно множество от мръсни войнишки палатки и дървени бараки. От всички квартали в Атланта или близо до нея този се ползваше с най-лоша слава, тъй като бе обитаван от най-мизерната утайка сред негрите, от черни проститутки и случайни бели голтаци от най-окаяните. Носеше се мълва, че тук намират убежище бели и черни престъпници, и когато янките търсеха някого, най-напред се отправяха към Шантитаун. Тук тъй редовно се стреляше и се вадеха ножове, че властите рядко си правеха труда да дирят виновниците и оставяха жителите сами да уреждат тъмните си дела. По-навътре в гората имаше казан, където варяха долнокачествено царевично уиски, и нощем бараките покрай ручея кънтяха от пиянски викове и ругатни.
	Дори янките признаваха, че това е средище на порока и че трябва да бъде унищожено, ала не предприемаха никакви стъпки в тази посока. Жителите на Атланта и Дикейтър, принудени да използват този път, свързващ двата града, проявяваха бурно негодувание. Мъжете разхлабваха кобурите на пистолетите си, когато минаваха край Шантитаун, а благовъзпитаните жени приближаваха това място рядко и с неохота дори под закрилата на мъже, защото край пътя се въргаляха пияни и размъкнати негърки и подвикваха на минувачите грубо и оскърбително.
	Докато Арчи беше до нея, Скарлет изобщо не се замисляше за Шантитаун, защото дори и най-наглата негърка не се осмеляваше да я сподиря с подигравки. Ала откакто бе принудена да пътува сама, имаше куп досадни дребни произшествия. Когато тя минаваше, повлеканите сякаш се надпреварваха коя ще изреди повече обиди. А тя не можеше да стори нищо, освен да се прави, че не ги вижда и вътрешно да кипи от ярост. Бе лишена дори от утехата да споделя неприятностите си със съседите или близките си, защото съседите щяха да възкликнат тържествуващо: „Ами ти какво очакваше?“ — а семейството й щеше да нададе кански викове и отново да се опита да я затвори у дома. Тя обаче нямаше никакво намерение да прекрати пътуванията си.
	Слава Богу, този ден край пътя нямаше парцаливи жени! Когато мина край пътеката, водеща към селището, тя погледна с отвращение към тумбестите коптори, скупчени в падината, осветени от бледите полегати лъчи на следобедното слънце. Духаше студен вятър, който довя до обонянието й смесената миризма на горящи дърва, пържено свинско и мръсни отходни места. Тя извърна носа си настрани, здраво плесна коня с поводите, за да отминат по-бързо, и кабриолетът се насочи към завоя на пътя.
	Тъкмо се канеше да си отдъхне облекчено, когато от страх сърцето и сякаш отиде чак в гърлото, защото иззад дебелия дънер на един дъб пред нея безшумно изскочи грамаден негър. Беше уплашена, но не дотолкова, че да изгуби ума и дума, и само след миг конят спря и пистолетът на Франк се озова в ръката й.
	— Какво искаш? — попита тя с всичката твърдост, която успя да събере.
	Едрият негър отново отскочи зад дъба и в отговор се чу уплашеният му глас:
	— Оле Боже, мис Скарлет, да не земете да гръмнете по Големия Сам?
	Големия Сам! В първия миг тя не можа да осъзнае думите му. Та това беше Големия Сам, надзирателят от Тара, когото бе видяла за последен път по време на обсадата. Какво, за Бога, търсеше тук?…
	— Покажи се да видя дали наистина си Сам!
	Той неохотно излезе от прикритието си — окъсан, бос гигант, облечен в сини памучни панталони и сако от синя юнионистка униформа, което бе твърде късо и тясно за едрата му фигура. Когато се увери, че това наистина е Големия Сам, тя пъхна пистолета на мястото му и радостно се усмихна.
	— О, Сам! Колко хубаво, че те срещнах!
	Сам се завтече към кабриолета, доволно ухилен, с ококорени очи и лъснали бели зъби и стисна протегнатата й ръка в грамадните си черни лапи. С яркорозовия си език, увиснал отвън, и с комичните движения на цялото си тяло, изразяващи несдържания му възторг, той напомняше подскачащо огромно куче.
	— Бога ми, ама че се радвам да зърна пак някой от фамилията! — викна той, като мачкаше ръката й тъй силно, че тя се уплаши да не сдроби костите й. — А вие, мис Скарлет, що сте станали толкоз люта, че веднага вадите пищов?
	— Напоследък много лоши хора се навъдиха, Сам, та без оръжие не може да се пътува. А ти, един почтен негър, какво, за Бога, търсиш в тоя отвратителен Шантитаун? Защо не дойде в града да ми се обадиш?
	— Божке, мис Скарлет! Че аз не живея в Шантитаун. Само за малко съм отседнал туканка. В таквоз място не оставам. Откак се помня, не бях виждал мизерни негри като тез. Пък за туй, че живеете в Атланта, хич и не знаех. Виках си, че сигур сте в Тара. Бях си наумил да дойда там при първа сгода.
	— От обсадата насам все в Атланта ли живя?
	— Не, господарке, обикалях насам-натам! — Той освободи ръката й и тя я раздвижи с болезнена гримаса, за да се увери, че костите са цели. — Нали помните кога се видяхме последно?
	Скарлет си припомни горещия ден тъкмо преди обсадата, когато бе седяла в каретата на Рет и група негри, с Големия Сам начело, бяха минали под строй по прашната улица към укрепленията, запели „Слез на земята, Мойсей“. Тя кимна.
	— Бъхтах се кат пес да копая дупки и да пълня чували с пясък чак додет конфедератите се махнаха от Атланта. Онзи капитан, дет ни беше началник, го утрепаха и нямаше кой да заповяда на Големия Сам кво да прави. Тогаз рекох да се скротя в храстите. Щеше ми се да се прибера в Тара, ама дочух, че натам сичко било изгорено. Пък и страх ме беше да вървя открито, щот патрулите щяха да ме погнат, дет нямам пропусквателно. Тогаз се изтърсиха янките и един господин, чини ми се да беше пулковник, зе, че ме хареса и ме прибра да му гледам къщата и да му чистя ботушите.
	Та тъй, господарке! Работата ми порасна, щот вече бях домашен слуга кат Порк, пък преди си бях нищо и никакъв полски негър. На пулковника нищо не му рекох къв и що съм бил, та… Ама тез янки били много прости хора, мис Скарлет! На него му беше се тая и хич не се догади! Та той ме задържа и после отидохме с него в Савана, когат генерал Шърман тръгна натам. Леле, леле, мис Скарлет, каквит ужасии видях по пътя за Савана, никогаж не бях ги и сънувал! Грабеха и палеха на поразия… Ами Тара дали я запалиха, мис Скарлет?
	— Опитаха се, но ние изгасихме пожара.
	— Много ми е драго, господарке, тъй да знаете. Че то Тара си ми е моят дом и аз исках там да си се върна. Ама щом свърши войната, моят пулковник ми рече: „Чувай, Сам! Ти ще дойдеш с мене на Север. Хубави пари ще ти давам.“ То и аз, господарке, като сички негри исках да я опитам ква ще да бъде таз свобода, преди да се върна у дома, та отидох с пулковника на Север. Бях и във Вашингтон, и в Нюорк, та накрая и в Бостън, дет живее пулковникът. Право ви думам, господарке, сума свят видя тоз негър, дет го гледате пред вас! А колко коне и карети по улиците при янките — чет нямат! Се ме беше страх да не ме сгазят!
	— Хареса ли ти на север, Сам?
	Сам почеса къдравата си глава.
	— Бе как да ви река — и да, и не. Пулковникът беше много благ човек и негрите ги разбираше. Ама, госпожата му — съвсем друга работа. Още щом ме видя първия път, зе да ми вика „мистър“. Тъй беше, господарке, ако щете вярвайте, та тогаз аз само дет не паднах от почуда. Пулковникът й рече да ми вика „Сам“ и тя вече се тъй ми викаше. Хубаво, ама онез янки, дет за пръв път ме виждаха, ме именуваха „мистър О’Хара“ и се току ме канеха да седна при тях, сякаш съм им равен. Само че аз нивга не съм бил на равна нога с белите хора, пък вече съм стар да се уча тепърва. И знаете ли, мис Скарлет, уж се държат с мене кат да съм някой големец, а усещам, че вътре, в сърцето си, не ме приемат, щот съм черен, пък те не ги обичат черните. Май се и побояваха от мене, задет съм толкоз голям. И сички се едно и също ме питаха — дали са ме гонили с кучета и често ли са ме били с камшик. Боже господи, мис Скарлет, че кога са ме били мене! Щеше ли да позволи мистър Джералд да бият негър, дет струва цял куп пари?
	Та разправях им аз ква добра господарка беше мис Елен и как ме гледаше кат писано яйце цяла седмица, кога ме беше тръшнала племонията, ама те не фащаха вяра. По едно време голяма мъка ме налегна за мис Елен и за Тара, додет усетих, че вече не мога да търпя. Дигнах си партушините и кат се прекачвах от трен на трен, добрах се до Атланта. Да щете да ми купите един билет до Тара, много ще ми е драго да си се върна у дома, да се прибера пак при мис Елен и при мистър Джералд. Стига ми толкоз свобода. На мене ми дай някой да ми поднася готвено три пъти на ден, да ми казва кво да правя и да ме гледа, кат съм болен. Ами я ако пак ме пипне племонията? Оназ госпожа янки да не би да се загрижи за мене? Хич окото й няма да мигне! Макар и да ми вика „мистър О’Хара“, няма да седне да будува над постелята ми. Виж, мис Елен е друга работа, тя… Ама кво ви стана, мис Скарлет?
	— Мама и татко не са живи, Сам.
	— Не са живи ли? Вий нещо се глумите с мене, мис Скарлет. Не бива тъй, не е хубаво.
	— Говоря ти истината. Мама почина, когато хората на Шърман минаха през Тара, а татко… той се помина през юни. О, Сам, не плачи. Моля те, недей! Защото иначе и аз ще ревна. Недей, Сам! Не мога да го понеса. Да не говорим за това сега. Друг път ще ти разкажа… в Тара сега е мис Сюелин, омъжи се за един чудесен човек — мистър Уил Бентийн. Мис Карийн отиде в… — Скарлет млъкна. По никакъв начин не можеше да обясни на разплакания здравеняк какво означава думата „манастир“. — Премести се да живее в Чарлстън. Но Порк и Приси са в Тара… Хайде, Сам, престани да подсмърчаш. Наистина ли искаш да се върнеш у дома?
	— То се знае, само че няма да е както аз си го мислех, няма да е същото без мис Елен…
	— Сам, а би ли искал да останеш тук в Атланта и да работиш при мене? Имам нужда от кочияш — голяма нужда; наоколо се навъртат злосторници и не мога да пътувам сама.
	— Тъй е, мис Скарлет, право казвате. Тъкмо си бях наумил да ви река, че не бива да се возите самичка през гората. Вий даже не знаете кви лоши негри са се навъдили, най-вече сред тез, дет живеят в Шантитаун, пък вече чух да се приказва за вас. Вчера ви зърнах да минавате край онез черни никаквици, дет викаха подир вас, ама тъй бързо префучахте, че не можах да ви стигна. Рекох си, че ще им съдера кожичката от бой на тез проклети негърки, та тъй и направих де. Мигар не видяхте, че днес никой не се навърта край пътя?
	— Да, Сам, забелязах това и много ти благодаря. Та ще се съгласиш ли да ми станеш кочияш?
	— Мис Скарлет, благодарско, че ме искате, ама аз по-хубаво да си вървя в Тара.
	Големия Сам се загледа упорито в земята и почна да чертае безцелно фигурки в прахта с босия си крак. В целия му вид личаха смущение и неловкост.
	— Но защо? Ще ти плащам добре. Трябва да се съгласиш.
	Сам вдигна широкото си черно лице и в глуповатото му, по детски наивно изражение тя прочете страх. Той се приближи към кабриолета, надвеси се към ухото й и прошепна:
	— Мис Скарлет, аз трява да си обирам крушите от Атланта. В Тара ще вървя, там няма да ме намерят. Аз… аз утрепах човек.
	— Негър ли?
	— Не, господарке. Бял човек, един войник янки, и сега ме дирят. Тъкмо затуй съм в Шантитаун.
	— Но как стана това?
	— Беше пиян и рече нещо, дет никогаж не мога да го изтърпя, та го стиснах за врата и… Не че исках чак да го утрепа, мис Скарлет, ама пусто ръцете ми много яки и без да се усетя, съм му видял сметката! Та затуй се скрих туканка, а вчера кат ви зърнах, си рекох: „Слава тебе, Господи! Туй е мис Скарлет! Тя ще ме отърве. Няма да остави янките да ме пипнат. Тя ще ме прати в Тара.“
	— Значи казваш, че те търсят? Знаят, че ти си го направил, така ли?
	— Тъй, тъй. Нали съм си голям, не могат ме сбърка с друг. От мен май няма по-грамаден негър в Атланта. Идваха вече да ме дирят тука оназ нощ, ама едно момиче негърче ме скри в колибата си в гората, та се размина.
	Скарлет помълча смръщена. Това, че Сам бе извършил убийство, ни най-малко не я тревожеше или притесняваше, но бе разочарована, че не може да го наеме за кочияш. Як негър като Сам би бил не по-лош телохранител от Арчи. Тъй или иначе, трябваше някак си да го прехвърли в Тара, за да не попадне в ръцете на властите. Прекалено ценен бе, та да остави да го обесят. Ами че в Тара никога не бе имало по-добър надзирател от него! На Скарлет дори не мина през ум, че той е вече свободен. В съзнанието й Сам все още й принадлежеше както Порк и Мами, както Питър, готвачката и Приси. Тя все още гледаше на него като на „член от семейството“, следователно се чувстваше длъжна да го закриля.
	— Довечера ще те изпратя в Тара — обяви тя накрая. — А сега, Сам, трябва да продължа, за да свърша една работа наблизо, но ще се върна преди залез слънце. Бъди тук и ме чакай. На никого не казвай къде отиваш и ако имаш шапка, вземи я, за да скриеш лицето си.
	— Нямам си шапка.
	— Ето ти четвърт долар. Купи си шапка от някой тукашен негър и ме чакай на същото място.
	— Добре, господарке.
	Лицето му веднага просия от облекчение, че отново имаше кой да му нарежда какво да върши.
	Скарлет замислена продължи пътя си. Уил имаше нужда точно от такъв работник в Тара. Порк не се справяше добре с полската работа и никога нямаше да се приучи на нея. Ако Сам идеше в имението, тя можеше да изпълни обещанието, дадено на Порк след смъртта на Джералд, че ще го прибере в Атланта при Дилси.
	Когато стигна до дъскорезницата, слънцето вече преваляше и тя разбра, че ще закъснее повече, отколкото предполагаше. Джони Галахър бе застанал на вратата на паянтовата барачка, дето служеше за кухня на работниците. Четирима от общо петте затворници, които Скарлет бе пратила под командата на Джони Галахър, седяха на един повален дънер пред дъсчената колиба, където беше спалното им помещение. Затворническите им униформи бяха мръсни и пропити от пот, а когато се раздвижеха уморено, между краката им прозвънтяваха веригите и от целия им вид лъхаха безразличие и отчаяние. Втренчила остро поглед в тях, Скарлет си каза, че изглеждат мършави и негодни за нищо, а когато ги бе наела, вдъхваха доста добри надежди. Те не вдигнаха очи при пристигането й, само Джони се извърна към нея и повдигна небрежно шапката си. Дори при поздрава дребното му мургаво лице запази суровото си неподвижно изражение.
	— Не ми харесва видът на хората — рязко отсече тя. — Никак не изглеждат добре. Къде е другият?
	— Казва, че бил болен — отвърна Джони. — В спалното помещение е.
	— Какво му е?
	— Мързел го е налегнал.
	— Ще ида да го видя.
	— Недейте. Сигурно е гол. Аз ще се погрижа за него. Утре вече ще бъде на работа.
	Скарлет се поколеба и видя как един от затворниците вдигна уморено глава и стрелна Джони с неописуема омраза, преди отново да насочи поглед към земята.
	— Да не би да биете с камшик тези мъже?
	— Ще прощавате, мисис Кенеди, но кой всъщност е управител на тая дъскорезница? Назначихте ме и ми възложихте да отговарям за нея. Казахте, че ще имам пълна свобода. Не можете да се оплачете от мене, нали? Не ви ли нося два пъти по-големи печалби в сравнение с мистър Елсинг?
	— Да, така е — отвърна Скарлет и в миг усети, че я побиват неприятни ледени тръпки.
	Имаше нещо мрачно и зловещо в този лагер с грозните му бараки, нещо, което отсъстваше по времето на Хю Елсинг. Сега той бе същинско мъртвило и усамотението, лъхащо от него, я смразяваше. Тези затворници бяха напълно откъснати от околния свят и изцяло под властта на Джони Галахър, тъй че, ако му скимнеше да ги бие с камшик или да ги тормози по друг начин, тя нямаше и да узнае. Затворниците не биха посмели да й се оплачат от страх пред още по-жестоко наказание след нейното тръгване.
	— Хората изглеждат много отслабнали. Даваш ли им достатъчно храна? Господ е свидетел, че със средствата, които харча за яденето им, могат да се угоят като шопари. Миналия месец само за брашно и свинско съм дала трийсет долара. Какво ще вечерят?
	Тя пристъпи към кухненската барачка и надникна вътре. Една дебела мулатка, надвесена над ръждясалата стара печка, й се поклони небрежно и продължи да бърка в тенджерата, където вреше шарен боб. Скарлет знаеше, че Джони Галахър е в интимни отношения с нея, но предпочиташе да си затваря очите пред това обстоятелство. Забеляза, че не се приготвя никаква друга храна освен боба и малко качамак в един тиган.
	— Само това ли ще ядат?
	— Да, госпожо.
	— Няма ли поне парче месо в боба?
	— Не, госпожо.
	— Гол фасул без пушена сланина? Но той нищо не струва. От какво ще съберат сила? Защо няма пушена сланина?
	— Мистър Джони рече да не турям месо.
	— Веднага сложи сланина. Къде стоят провизиите? Негърката извъртя уплашени очи към малката ниша, която служеше за килер, и Скарлет отвори вратата й. На пода имаше начената крина с царевично брашно, чувалче пшеничено брашно, малко кафе, захар, един шиник сорго и два свински бута. Един от бутовете върху полицата явно беше печен скоро и от него бяха изядени само няколко резена. Скарлет се обърна гневно към Джони Галахър и срещна студения му раздразнен поглед.
	— Къде са петте чувала с бяло брашно, които изпратих миналата седмица? Ами чувалите със захар и кафе? Освен това пратих пет бута, пет килограма пушена сланина и Господ знае колко чувала ямс и ирландски картофи. Къде са? И по пет пъти на ден да храниш хората, пак е невъзможно да ги свършиш за една седмица. Продал си ги! Точно тъй си направил, крадец такъв! Продаваш хубавата ми храна, слагаш парите в джоба си, а държиш тия мъже само на боб и качамак. Нищо чудно, че са толкова мършави. Дръпни се от пътя ми.
	Тя профуча край него и се показа на вратата.
	— Хей ти, открая… да, ти! Ела тук!
	Човекът стана и пристъпи тромаво към нея. Веригите му затракаха и тя забеляза, че голите му глезени са червени и протрити от желязото.
	— Кога за последен път ядохте свинско? Мъжът наведе очи към земята.
	— Говори!
	Той все тъй стоеше мълчалив и угнетен. Най-после вдигна очи, погледна умолително Скарлет в лицето и пак се втренчи надолу.
	— Страх те е да се обадиш, а? Върви сега в килера и вземи бута, дето е на полицата. Ребека, дай му твоя нож. Занеси го на останалите и си го разделете. Ребека, опечи бисквити за хората и им направи кафе. Сложи повече сорго. Хайде, да те видя, че си почнала.
	— Туй брашно и кафето са си лично на мистър Джони — уплашено измънка Ребека.
	— На мистър Джони, как не! Да не би и бутът да е лично негов? Прави каквото ти казвам. А ти, Джони Галахър, ме придружи до кабриолета.
	Тя прекоси наперено разхвърления двор и се качи на кабриолета, след като установи с мрачно задоволство, че мъжете вече са разкъсали бута и лакомо тъпчат усти. Оглеждаха се неспокойно, сякаш се бояха, че всеки момент могат да им вземат месото.
	— Ти си нечуван негодник! — яростно се нахвърли тя върху Джони Галахър, застанал край кабриолета с килната назад шапка и свъсени вежди. — Най-добре веднага да ми върнеш парите за провизиите. В бъдеще ще доставям храната ежедневно, вместо да правя поръчки на едро веднъж в месеца. Тъй няма да можеш да ме мамиш.
	— В бъдеще аз няма да бъда тук — отвърна Джони.
	— Искаш да кажеш, че напускаш?
	В първия миг беше готова да викне ядосано: „Върви си и много ти здраве!“ — ала хладният разум я възпря. Ако Джони напуснеше, какво щеше да прави тя? В сравнение с Хю той бе удвоил количеството на доставяния дървен материал. А тъкмо в този момент тя имаше голяма поръчка, най-голямата, която бе получавала изобщо, при това спешна. Трябваше да достави този дървен материал в Атланта. Ако Джони напуснеше, с кого щеше да го замени?
	— Да, напускам. Вие ме направихте управител на това предприятие и ми възложихте да предавам колкото е възможно повече дървен материал. Тогава не ме учехте как да си гледам работата, тъй че нямам намерение да ви го позволявам сега. По какъв начин доставям тоя дървен материал, не е ваша работа. Не можете да се оплачете, че не съм изпълнил условията на сделката. Осигурих ви печалба и си заслужих заплатата, а и всичко останало, което съм успял да прибавя към нея. А вие пристигате и почвате ни в клин, ни в ръкав да се месите, да задавате въпроси и да ми съсипвате авторитета пред хората. Как очаквате да поддържам дисциплина след подобна случка? Какво толкова, ако от време на време съм понашибал някого с камшик? Малко й е на тая ленива паплач. Голяма работа, че не ги тъпча с ядене и не ги галя с перце. Да не мислите, че са се престарали? Или ме оставете да си гледам работата, без да ми се бъркате, или още тази вечер напускам.
	Дребното му изсечено лице изглеждаше по-сурово от всякога и Скарлет се видя натясно. Ако той напуснеше още същата вечер, какво щеше да прави тя? Не можеше да остане цяла нощ, за да варди затворниците!
	Обзелото я колебание очевидно пролича в погледа й, защото изражението на Джони неуловимо се промени и посмекчи. Когато заговори отново, тонът му беше по-сговорчив.
	— Става късно, мисис Кенеди, и не е лошо да си вървите вече у дома. Няма да се разправяме за такива дреболии я. Смятам, че ако ми удържите десет долара от следващата заплата, въпросът ще бъде уреден.
	Погледът на Скарлет отново се върна неволно към групичката мъже, нахвърлили се върху бута, и в съзнанието й изникна мисълта за болния, легнал в неуютната барака, където ветровете си даваха среща. Тя трябваше да се отърве непременно от Джони Галахър. Той беше крадлив и жестокосърдечен човек. Кой знае как измъчваше затворниците в нейно отсъствие. Но пък от друга страна, беше ловък и находчив, а на нея, ей Богу, точно това й беше нужно. Във всеки случай моментът беше неподходящ да го уволни. Той й носеше печалби. Просто трябваше да се погрижи в бъдеще затворниците да получават нормални дажби.
	— Ще удържа двайсет долара от заплатата ти заяви лаконично Скарлет, — а утре ще дойда пак, за да обсъдим този въпрос по-подробно.
	Тя хвана решително поводите, но в себе си знаеше, че никакво обсъждане няма да има повече. Тази тема бе приключена и бе очевидно, че Джони също си дава сметка за това.
	Докато се движеше по пътеката към пътя Дикейтър, съвестта й поведе борба със страстта за печалба. Съзнаваше, че не бива да позволява на този безмилостен дребосък да се разпорежда със съдбата на нещастните създания. Ако той причинеше смъртта на някого от тях, тя щеше да сподели неговата вина, защото жестокостите му й бяха известни и все пак продължаваше да го държи на поста управител. Ала иначе погледнато… тъй де, иначе погледнато, ако бяха невинни, тези мъже нямаше да са затворници. След като бяха нарушили закона и бяха допуснали да бъдат заловени, те си заслужаваха жребия. Тази мисъл облекчи донякъде съвестта й, но докато караше надолу по пътя, пред очите й току изникваха безжизнените мършави лица на затворниците.
	„О, по-късно ще мисля за тях“ — отсече тя наум и решително ги изхвърли от съзнанието си.


	Когато стигна до завоя над Шантитаун слънцето вече се бе скрило и гората от двете й страни тъмнееше. Над околността се спусна мразовит сумрак и духна остър вятър, от който голите клони запукаха и повехналите листа зашумяха. Толкова до късно никога не бе оставала сама извън града, затова се чувстваше неспокойна и копнееше да си е у дома.
	Големия Сам не се виждаше никъде и тя дръпна юздите на коня, за да го почака, обзета от тревога заради отсъствието му, притеснена да не би янките да са го хванали вече. Тогава откъм пътеката за негърското селище се зачуха стъпки и от гърдите й се изтръгна въздишка на облекчение. Закани се добре да нареди Сам, задето я караше да чака.
	Ала този, който се появи иззад завоя, не беше Сам.
	Беше един едър и окъсан бял човек, а зад него се поклащаше тантурест негър с рамене и гръден кош на горила. Тя бързо плесна коня с поводите и сграбчи пистолета. Конят понечи да потегли, но внезапно отскочи уплашен, когато белият размаха високо ръка.
	— Госпожо — обади се той, — дали ви се намира четвърт долар? Умирам от глад.
	— Махай се от пътя ми — Изрече тя колкото можа по-твърдо. — Нямам пари. Хайде, дий.
	С едно светкавично движение мъжът неочаквано хвана оглавника на коня.
	— Дръж я тая — подвикна той на негъра. — Ако не е пъхнала парите в пазвата си, пък на`!
	Това, което последва, стана невероятно бързо и й се стори нереално и страшно като кошмар. Тя извади мигновено пистолета, но някакъв инстинкт й подсказа да не стреля в белия човек, защото можеше да рани коня. Когато негърът се затича към кабриолета с изкривено в похотлива усмивка лице, тя насочи дулото право към него и дръпна спусъка. Дали го бе улучила, или не, така и не разбра, но в следващия миг пистолетът бе изтръгнат от ръката й с яка хватка, която едва не пречупи китката й. Негърът беше до нея — толкова близо, че тя усещаше противната воня на мръсно тяло, додето той се мъчеше да я смъкне от кабриолета. Тя се бореше яростно със свободната си ръка и дращеше лицето му, а после усети грамадната му лапа на шията си и корсажът й бе раздран чак до кръста. Черната ръка заопипва гърдите й и с непознато дотогава чувство на ужас и отвращение тя закрещя диво.
	— Накарай я да млъкне! Свали я от колата! — извика белият и черната лапа се вдигна към устата й.
	Тя го ухапа с цялата си злост, отново изкрещя и в същото време дочу ругатнята на белия и осъзна, че на тъмния път се е появил трети човек. Черната длан се дръпна от устата й и негърът отскочи встрани, за да се предпази от Големия Сам, нахвърлил се насреща му.
	— Бягайте, мис Скарлет! — викна с пълно гърло Големия Сам, вкопчил се здраво в гърлото на негъра. Неудържимо разтреперана и пищяща, Скарлет стисна поводите и камшика и ги стовари върху гърба на коня. Той се спусна напред с подскок и тя усети как колелата преодоляха някакво меко и неподвижно препятствие. Това беше белият, проснат на пътя, където го бяха запратили юмруците на Сам.
	Обезумяла от ужас, тя продължаваше да шиба коня и той се понесе в галоп, от който кабриолетът цял се разтърсваше и люлееше. Макар и не на себе си, тя чуваше зад гърба си шум от тичащи крака и крещеше на коня, за да го накара да тича по-бързо. Ако това черно страшилище я настигнеше отново, тя щеше да умре, преди още да я е докоснал.
	Зад гърба й се разнесе вик:
	— Мис Скарлет! Спрете се!
	Без да отпусне поводите, тя погледна трепереща през рамо и видя Големия Сам да препуска по пътя зад кабриолета, а дългите му крака се оттласкваха ритмично като забързани бутала на парна машина. Тогава тя опъна юздите, а той приближи кабриолета и се метна в него, като я изтласка с едрото си тяло в ъгъла на капрата. По лицето му обилно струяха кръв и пот и той издума задъхано:
	— Да не сте пострадали? Сториха ли ви нещо?
	Тя не беше в състояние да му отговори, но като видя как погледът му моментално се отклони от нея, осъзна, че корсажът й е раздран чак до кръста и че се виждат разголената гръд и корсетът. С тресящи се ръце прихвана двете парчета и свела глава, захълца покрусена.
	— Я дайте на мене тез юзди — предложи Сам и пое поводите от ръцете й. — Хайде, дий, конче!
	Камшикът изплющя и стреснатият кон хукна в бесен галоп, като всеки момент заплашваше да хвърли кабриолета в канавката.
	— Как ми се ще да съм убил таз черна маймуна, само дет не остана време да проверя — проговори той, като едва си поемаше дъх. — Ама ако верно ви е сторил нещо, мис Скарлет, сегинка още се връщам, та да съм сигурен.
	— Не… не… карай бързо напред — изхлипа тя в отговор.


>>	Глава XLV

	Същата вечер, когато Франк настани нея, леля Пити и децата в дома на Мелани и двамата с Ашли препуснаха нанякъде с конете си, Скарлет се почувства тъй зле, че й идеше да се пръсне от възмущение и обида. Как му даде сърце тъкмо тази вечер да хукне на политическо събрание? Същата вечер, в която бе преживяла нападение и би могло да й се случи какво ли не! Та той се показа като един бездушен егоист. Най-странното беше, че възприе историята с вбесяващо спокойствие още от самото начало, когато Сам я отнесе на ръце в къщата, обляна в сълзи, с разкъсан корсаж. Дори веднъж не подръпна брадичката си, докато слушаше трескавия й разказ, прекъсван от хлипове. Просто я попита съчувствено:
	— Захарче, ти пострада ли нещо… или си само уплашена?
	Гневът, надигнал се у нея, се смеси с горчивата буца сълзи в гърлото й и тя не можа да отрони нито дума, затова Сам поясни услужливо, че е само уплашена.
	— Кат стигнах там, онез тъкмо бяха й съдрали роклята.
	— Ти си добро момче, Сам, и аз няма да забравя смелата ти постъпка. Ако мога да сторя нещо за теб…
	— Да, сър, можете тозчас да ме пратите в Тара, щот янките и без туй са подире ми.
	Франк и тази новина преглътна спокойно, без да задава въпроси. Държа се по същия начин, както през нощта, когато Тони бе задумкал по вратата им, сякаш искаше да покаже, че това е чисто мъжка работа, която трябва да бъде свършена без излишни думи и вълнения.
	— Върви в кабриолета. Ще кажа на Питър да те откара още тази вечер до Ръф енд Реди. Можеш да се скриеш в гората до сутринта, а утре ще хванеш влака за Джоунсбъро. Тъй ще бъде по-безопасно… Хайде, захарче, спри да плачеш. Вече всичко е свършило, пък и ти не си пострадала. Мис Пити, ще ми донесете ли амоняка си? А ти, Мами, дай на мис Скарлет чаша вино.
	Скарлет отново се разрида, като този път сълзите й бяха гневни. Щеше й се да чуе утешения, възмутени викове, заплахи за мъст. По-доволна би била дори ако той се нахвърлеше върху нея и й натякваше колко пъти я е предупреждавал за подобна опасност — всичко бе за предпочитане пред това пренебрежително отношение, сякаш сполетялото я премеждие беше дребна и незначителна случка. Той, естествено, се държеше мило и внимателно с нея, но бе някак разсеян, като че имаше на ума си нещо по-важно.
	А това важно нещо се оказа нищо и никакво си политическо събрание.
	Тя не можа да повярва на ушите си, когато той й каза да се облече, за да я отведе у Мелани. Та не си ли даваше сметка той колко изтерзана е съпругата му от ужасната преживелица, как копнее с всяка фибра на смазаното си от умора тяло и опънатите си нерви да се отпусне под топлата завивка с гореща тухла, която да раздвижи приятно кръвта в краката й, и чаша пунш, за да уталожи страховете й. Ако той действително я обичаше, никаква земна сила не би го отделила от нея тъкмо тази вечер. Щеше да остане у дома, да държи ръката й и да повтаря безспир, че е щял да умре от отчаяние, ако нещо лошо й се бе случило. Беше твърдо решена да го скастри здраво по този повод, когато се върнеше по-късно вкъщи и останеха насаме.
	В малката гостна на Мелани цареше същата кротка и приятна атмосфера, както винаги когато Франк и Ашли отсъстваха и жените се събираха да шият. Стаята се стопляше и оживяваше от огъня в камината. Лампата, поставена на масата, хвърляше мека жълта светлина върху четирите гладко причесани глави, сведени над ръкоделията. Полите бяха скромно прибрани и малките крачка бяха изящно положени върху ниски възглавници. От отворената врата на детската стая се донасяше равното дишане на Уейд, Ела и Бо. Арчи, с издути от тютюн бузи, седеше на табуретка край огъня, облегнат на камината, и търпеливо дялкаше някакво парче дърво. Контрастът между мръсния космат старец и четирите чистички, спретнати жени бе тъй огромен, както между посивял и зъл стар пес и четири пухкави котенца.
	С нежния си глас, в който звучаха нотки на негодувание, Мелани разправяше надълго и нашироко за скорошния разгорещен спор в средите на Дамското дружество на арфистките. Категорично отхвърлящи програмата за следващия рецитал, предложена от Клуба на веселите джентълмени, дамите бяха изчакали Мелани същия следобед и бяха обявили намерението си да напуснат окончателно Музикалния кръжец. Мелани се бе видяла в чудо и бе приложила целия си такт, за да ги убеди да се откажат от решението си.
	Скарлет, изнервена до смърт, едва се въздържаше да не кресне: „По дяволите Дамското дружество на арфистките!“ Искаше й се да говори за собственото си кошмарно преживяване. Чак се пръскаше от нетърпение да им разкаже в подробности случката, за да може да се освободи най-сетне от страха си, като го прехвърли на другите. Имаше желание да разкаже колко смела се е показала, за да убеди самата себе си, като чуе думите, изказани на глас, че наистина е била смела. Но всеки път, когато се опиташе да заговори на тая тема, Мелани изкусно отклоняваше разговора в друга посока. Скарлет изпитваше нетърпимо раздразнение. Те всички бяха безсърдечни като Франк.
	Как можеха да бъдат тъй спокойни и самодоволни, когато тя на косъм бе избягнала фаталния си край. Та те се държаха чисто и просто невъзпитано, като й отричаха правото да говори за произшествието, за да облекчи напрежението си.
	Не й се щеше дори пред себе си да признае колко силно я бяха разтърсили събитията от следобеда. Сетеше ли се за злорадо ухиленото черно лице, изникнало пред нея сред сенките на притъмнялата гора, мигом се разтреперваше. Помислеше ли си за черната ръка, опипваща гърдите й, и за онова, което щеше да се случи, ако не беше се появил Сам, свеждаше глава още по-ниско и стискаше клепачи до болка. Колкото по-дълго седеше безмълвна в спокойната обстановка и се опитваше да шие и да се вслушва в гласа на Мелани, толкова повече се обтягаха нервите й. Струваше й се, че всеки миг ще ги чуе как се късат с рязко звънтене като струни на банджо.
	Дялкането на Арчи също я дразнеше и тя го изгледа смръщено. Внезапно й се видя странно седенето му там и старателното му занимание с парчето дърво. Обикновено, когато ги пазеше вечер, той спеше на канапето и хъркаше тъй гръмко, че при всяко издишване дългата му брада подскачаше нагоре. Още по-странно бе, че нито Мелани, нито Индия се опитваха да му намекнат да постеле на пода хартия за боклука. Килимчето пред камината бе цяло вече покрито с тресчици, но те сякаш не забелязваха нищо.
	Докато Скарлет го наблюдаваше, Арчи се извърна неочаквано към огъня и тъй стремително изплю в него струйка тютюнев сок, че Индия, Мелани и Пити подскочиха стреснати, като да бе паднала бомба.
	— Нужно ли е да храчиш тъй силно? — извика Индия и гласът й чак пресекна от кипящо негодувание.
	Скарлет я изгледа смаяна, защото Индия при всички случаи успяваше да запази хладната си сдържаност.
	Арчи се втренчи в Индия.
	— Ами сигур е тъй — отвърна той и отново плю.
	Мелани стрелна Индия с леко смръщени вежди.
	— Винаги съм била благодарна, че миличкият татко не дъвчеше тютюн — подхвана Пити и тогава Мелани, у която гънката над носа стана още по-дълбока, се нахвърли върху нея с най-острите думи, които Скарлет бе чула някога от устата й.
	— О, за Бога, леличко, млъкни! Толкова си нетактична!
	— Господи! — Пити пусна ръкоделието в скута си и нацупи обидено уста. — Честна дума, не знам какво ви е прихванало тази вечер. Двете с Индия сте нервни и разлютени като истински оси.
	Никой не й отговори. Мелани дори не се извини за тросването си, а продължи да шие с някакво ожесточение.
	— Бодовете ти са по цели два сантиметра — отбеляза Пити с известно злорадство. — Ще трябва да ги разпаряш всичките. Какво всъщност става с тебе?
	Но Мелани упорито мълчеше.
	Скарлет се запита дали наистина не им се е случило нещо. Може би, погълната от страховете си, беше пропуснала да го забележи? Да, въпреки усилията на Мелани да представи вечерта като всички останали, поне петдесет други вечери, прекарани в същата компания, в атмосферата се усещаше нещо по-различно — чувстваше се една нервна напрегнатост, която едва ли се дължеше само на тревогата и уплахата след случилото се същия следобед. Скарлет огледа крадешком лицата на жените край масата и улови върху себе си погледа на Индия. Това я накара да се почувства неловко, защото от студените дълбини на очите, измерващи я продължително и настойчиво, струеше чувство, много по-силно от обичайната й неприязън и по-оскърбително от презрение.
	„Тя като че обвинява мене за случилото се“ — с негодувание си рече Скарлет.
	После Индия прехвърли погледа си от нея към Арчи и в него вече нямаше дори и следа от предишното раздразнение, а само прикрит, но развълнуван ням въпрос. Той обаче остана равнодушен. Очите му наблюдаваха Скарлет със същия студен и суров взор, какъвто й отправи Индия.
	В стаята надвисна неловко мълчание, тъй като Мелани не поднови разговора, и в настъпилата тишина Скарлет чу свистенето на извилия се вятър. Съвсем неочаквано вечерта започна да се очертава като крайно неприятна. Сега тя осезателно чувстваше надвисналото напрежение и се питаше дали то не е присъствало още от самото начало, ала тя да не го е забелязала, както е разстроена. В изражението на Арчи се четеше тревожно очакване, а ушите му със стърчащите снопчета косми бяха наострени като уши на рис. У Мелани и Индия се усещаше потискано с всички сили на волята безпокойство, което ги караше да вдигат глава при всеки шум на копита, долитащ от пътя, при всяко изпукване на сух клон, огъван от буйния вятър, дори при шумоленето на сухите листа по ливадата. Чуеше ли се лекото изпращяване на горящите в камината цепеници, те се стряскаха, сякаш бяха чули прокрадващи се стъпки.
	Нещо не беше в ред и Скарлет се чудеше какво именно. Нещо предстоеше да се случи, а тя бе в неведение. Един поглед към пълното безхитростно лице на леля Пити, на което бе изписана нацупена гримаса, я увери, че старата дама не знае повече от нея самата. Ала Арчи, Мелани и Индия знаеха. В тишината тя едва ли не долавяше мислите на Индия и Мелани, мятащи се панически като зверчета в клетка. Те знаеха нещо, очакваха нещо въпреки отчаяния си стремеж да се държат непринудено. Напрежението им се предаде и на Скарлет и още повече я изнерви. Докато работеше несръчно с иглата, сякаш пръстите й бяха чужди, убоде палеца си и писна леко от болка и раздразнение, при което всички наскачаха, а тя стисна убоденото място и там се появи яркочервена капка кръв.
	— Нервна съм и не мога да шия — заяви Скарлет и захвърли на пода дрехата, която кърпеше. — Толкова съм нервна, че ми иде да се разкрещя. Искам да се прибера у дома и да си легна. Франк добре знаеше това и не биваше да излиза. Все му беше на устата как жените трябвало да бъдат закриляни от негрите и „торбаланковците“, а къде е сега, когато дойде и неговият ред да се прояви като закрилник? Да не би да си е у дома и да се грижи за мен? Нищо подобно — скитосва с куп други мъже, дето им дай само да приказват и…
	Святкащият й гневен поглед попадна върху лицето на Индия и тя млъкна. Индия дишаше учестено и безцветните й, лишени от ресници очи, приковани в Скарлет, излъчваха мъртвешка студенина.
	— Ще ти бъда много задължена, Индия, ако ми обясниш, стига да не те затруднява твърде — избухна с горчив сарказъм Скарлет, — защо си се вторачила тъй в мен. Лицето ми ли е позеленяло, що ли?
	— Не ми е трудно да ти го кажа. Ще го сторя с удоволствие — отвърна Индия с пламнал взор. — Не мога да понасям спокойно как подценяваш един прекрасен човек като мистър Кенеди, когато той в същото време…
	— Индия! — обади се Мелани с предупредителен тон и ръцете й още по-здраво стиснаха ръкоделието.
	— Смятам, че познавам съпруга си по-добре от тебе — натъртено рече Скарлет, освободена донякъде от нервността си и оживена от назряващата свада, при това открита свада с Индия, каквато до този момент не бяха имали. Мелани кръстоса поглед с Индия и тя тъкмо понечила да заговори, неохотно затвори уста. Ала почти веднага пак се обади с леден от омраза глас:
	— Призлява ми, като те слушам да говориш за закрила, Скарлет О’Хара! Ти ли държиш да бъдеш закриляна? Та ако беше тъй, щеше ли да се излагаш нарочно на рискове през всичките тези месеци, да обикаляш града и да се показваш най-безсрамна пред чужди мъже с надеждата да им се харесаш? Падаше ти се това, което стана днес следобед, и ако имаше някаква справедливост, по-зле би пострадала.
	— О, Индия, замълчи! — извика Мелани.
	— Остави я да говори — надигна глас Скарлет. — На мене ми доставя удоволствие. Винаги съм знаела, че ме мрази, но каквато е лицемерка, не искаше да го признае гласно. Ако имаше надежда, че някой ще я хареса, щеше да обикаля гола по улиците от тъмно до тъмно.
	Индия скочи, а мършавата й фигура цяла се тресеше от оскърблението.
	— Аз наистина те мразя — продума тя с ясен, макар и разтреперан глас. — Но не лицемерието ме караше да мълча. Ти не можеш да го разбереш, защото нямаш у себе си и капка… капка благоприличие, защото си лишена от всякакво възпитание. Въздържах се, защото мислех, че ако всички ние не се подкрепяме взаимно и не пренебрегнем дребнавата си ненавист един към друг, губим всякаква надежда да устоим на янките. Но ти… ти направи всичко възможно да подрониш достойнството на почтените хора… Хвана се на работа и навлече срам на един чудесен съпруг, даде повод на янките и на всякаква там паплач да ни се подиграват и да подхвърлят оскърбления, че ни липсват изисканост и благородство. Янките не знаят, че не си като нас, останалите, и никога не си била. Те са прости хора и не съзнават, че ти, на която наистина липсват изисканост и благородство, си едно изключение. И след като шариш из горите и се излагаш неразумно на нападения, излагаш на риск и всички благовъзпитани жени с изкушенията, които си създала у негрите и белите нищожества. Отгоре на всичко поставяш в опасност и живота на мъжете, защото те са длъжни да…
	— За Бога, Индия! — извика Мелани и дори в гнева си Скарлет бе поразена от факта, че Мелани си е позволила да назове напразно името господне. — Млъкни незабавно! Тя не знае и може… Ще мълчиш! Ти обеща…
	— Ах, момичета! — умолително проплака леля Питипат с треперещи устни.
	— Какво е това, което не знам? — скочи от мястото си Скарлет, побесняла от яд, като местеше поглед ту към студеното и зло изражение на Индия, ту към тревожното лице на Мелани.
	— Квачки! — обади се неочаквано Арчи с презрение. И преди някой да успее да го нахока, той вдигна рязко побелялата си глава и бързо се изправи. — Някой идва по пътеката. Не ще да е мистър Уилкс. Я спрете да кудкудякате.
	В тона му се усещаше присъщата на мъжа властност и жените млъкнаха, а гневът изчезна от лицата им, когато Арчи закуцука към вратата.
	— Кой е там? — попита той, преди още посетителят да беше почукал.
	— Капитан Бътлър. Пуснете ме да вляза.
	Мелани тъй стремително прекоси стаята, че обръчите на кринолина й се разлюляха, а гащичките и се бялнаха чак до коленете и преди Арчи да е поставил ръка на бравата, широко разтвори вратата. На входа застана Рет Бътлър с ниско нахлупена черна широкопола шапка и развяна от вятъра пелерина. За пръв път в държането му липсваха изисканите обноски. Нито свали шапката си, нито погледна кои са в стаята. Очите му бяха приковани единствено в Мелани и той заприказва без никакъв поздрав и увод:
	— Къде отидоха те? Бързо ми кажете. Това е въпрос на живот и смърт.
	Скарлет и Пити се спогледаха в недоумение, стреснати и объркани, а Индия, същинска мършава стара котка, мигом се намери до Мелани.
	— Нищо не му казвай — извика тя припряно. — Той е от пребоядисаните!
	Рет не я удостои дори с поглед.
	— Бързо, мисис Уилкс! Може би все още не е късно.
	Мелани бе сякаш парализирана от ужас и само го гледаше онемяла.
	— Какво, за Бога… — подзе Скарлет.
	— Вие си затваряйте устата — нареди кратко Арчи. — Вие също, мис Мели. Измитай се оттука, пребоядисан проклетнико!
	— Не, Арчи, не! — извика Мелани и стисна с трепереща ръка рамото на Рет, сякаш за да го предпази от Арчи. — Какво се е случило? Вие… откъде разбрахте?
	По мургавото лице на Рет ясно се изписа как в него се борят нетърпението и кавалерската учтивост.
	— Боже мили, та те всички са заподозрени, мисис Уилкс, и то още от самото начало, само че проявяваха твърде голяма съобразителност… до тази вечер. Как разбрах ли? Допреди малко играх покер с двама пияни янки и те се раздрънкаха. Янките знаят, че тази вечер ще има някакви размирици, и са подготвени. Ще попаднат право в капана.
	Мелани се люшна, сякаш някой я бе ударил силно, и Рет я прихвана през кръста, за да я подкрепи.
	— Не му казвай! Той иска да те подлъже! — извика Индия, като мяташе мълнии към Рет. — Не го ли чу, дори и тази вечер е бил в компанията на янките.
	Рет изобщо не я погледна. Очите му бяха настойчиво отправени към побелялото лице на Мелани.
	— Кажете ми. Къде отидоха те? Имат ли сборно място?
	Въпреки страха и недоумението Скарлет успя да си каже, че никога не е виждала по-безизразно и неподвижно лице от лицето на Рет, ала Мелани явно прочете нещо друго в него, нещо, което спечели доверието й.
	Тя изпъна дребното си телце, отдръпна се от ръката, която я прикрепяше, и с разтреперан глас промълви тихо:
	— На пътя Дикейтър, близо до Шантитаун. Срещат се в избата на стария Съливан, в онази полуизгорялата къща.
	— Благодаря ви. Ще яздя бързо. Когато янките дойдат тук, никой от вас нищо не знае.
	Черната му пелерина се сля с мрака и той изчезна тъй бързо, че те биха приели светкавичното му посещение за плод на въображението си, ако не се бе чуло скърцането на стъпките му по чакъла и чаткането на конски копита, препуснали в луд галоп.
	— Тук ще идват янки? — извика Пити и в същия миг краката й се подгънаха и тя рухна на канапето, неспособна дори да заридае от уплаха.
	— За какво изобщо става дума? Какви ги приказваше той? Ако не ми кажете веднага, ще полудея! — Скарлет беше хванала Мелани за раменете и я раздрусваше буйно, сякаш за да изтръска отговора от нея.
	— За какво става дума ли? За това, че ти можеш да се окажеш причина за гибелта на Ашли и на мистър Кенеди! — Въпреки безумния ужас в гласа на Индия се прокрадваха нотки на злорадо тържество. — Престани да тресеш Мели. Тя всеки миг ще припадне.
	— Няма да припадна — прошепна Мели, вкопчила се в гърба на един стол.
	— Боже мой, Боже мой! Нищо не разбирам! Да убият Ашли! Но моля ви, няма ли да ми обясни някой най-сетне…
	Подобен на скърцаща панта, гласът на Арчи пресече думите на Скарлет.
	— Сядайте долу — заповяда им той. — Взимайте си кърпежите. Шийте, все едно нищо не е станало. Отде да знаем дали янките не държат къщата под око още от залез слънце? Сядайте долу и шийте, ви викам.
	Те се подчиниха разтреперани, дори Пити грабна един чорап с тресящи се ръце, а широко разтворените й очи на уплашено дете се местеха от лице на лице с няма молба за обяснение.
	— Къде е Ашли? Какво се е случило с него, Мели? — изстена Скарлет.
	— А къде е мъжът ти? За него не се ли интересуваш? — Безцветните очи на Индия горяха от безумна злоба и ръцете й несъзнателно мачкаха и опъваха скъсаната покривка, която бе взела да кърпи.
	— Индия, моля те! — Мелани бе овладяла гласа си, но пребелялото й лице, по което играеха всички мускулчета, и измъчените очи издаваха обзелото я нечовешко напрежение. — Скарлет, може би трябваше да ти кажем, но… но… ти толкова много изживя днес, че ние, Франк сметна, че… пък и ти винаги тъй бурно си протестирала срещу ку-клукс-клан…
	— Ку-клукс-клан…
	Най-напред Скарлет изрече названието, сякаш го чуваше за пръв път и не разбираше значението му, но после се осъзна.
	— Ку-клукс-клан! — изкрещя тя. — Ашли не се меси там! Франк няма нищо общо с тях! О, той ми обеща!
	— Разбира се, че мистър Кенеди е в ку-клукс-клан, а също и Ашли, и всички останали мъже, с които общуваме — викна Индия. — Та те са мъже. При това бели и южняци. Трябва да се гордееш със съпруга си, вместо да го принуждаваш да се измъква тихомълком, сякаш става дума за нещо срамно и…
	— Вие сте знаели от самото начало, а аз…
	— Бояхме се, че това ще те разстрои — с разкаяние продума Мелани.
	— Значи ето къде ходели, когато казваха, че са на политическо събрание. О, той ми обеща! Сега янките ще дойдат, ще ми вземат дъскорезницата, а също и магазина, ще го тикнат в затвора… Господи, а Рет Бътлър за какво говореше?
	Обезумелият поглед на Индия срещна очите на Мелани. Скарлет се изправи и запокити ръкоделието си на пода.
	— Ако не ми кажете, ще изляза вън и сама ще разбера. Ще питам всеки, когото срещна, додето не науча…
	— Сядайте — обади се Арчи, като я прониза с поглед. — Аз ще ви кажа. Зарад туй, че хукнахте да скитосвате днес следобед и сама си навлякохте белята, мистър Уилкс, мистър Кенеди и другите мъже излязоха таз вечер да видят сметката на белия и на негъра, стига да успеят да ги пипнат, и смятат да разбишкат целия Шантитаун. И ако онуй, дето каза пребоядисаният, е вярно, значи янките са надушили работата или някой им е подшушнал и ще изпратят войници там. Тогаз нашите ще паднат в капана. А пък ако Бътлър не казва истината, значи е шпионин, сега ще ги издаде на янките и пак ще бъдат избити. Но издаде ли ги, аз ще го пречукам, без да ми мигне окото, пък подир — каквото ще да става с мен. Отърват ли се, дай Боже, нищо не ги спасява, освен да забягнат в Тексас и вече никога да не се върнат по тия места. За всичко вие сте виновна и щете не щете — ръцете ви са оцапани с кръв.
	Гневът моментално измести страха, изписан по лицето на Мелани, докато наблюдаваше как чертите на Скарлет, разбрала най-после какво става, се изкривяват от ужас. Тя стана и сложи ръка на рамото на Скарлет.
	— Още една подобна дума и ще напуснеш този дом, Арчи — твърдо заяви тя. — Вината не е нейна. Тя постъпи както… както намери за необходимо. Мъжете ни също направиха каквото е нужно според тях. Хората трябва да действат по своя воля и убеждение. Не всички мислим и постъпваме еднакво и е неправилно да… да съдим за другите по себе си. Как можете с Индия да сипете такива жестоки думи, когато нейният съпруг, както и моят могат да… могат да…
	— Тихо! — прекъсна я шепнешком Арчи. — Сядайте! Чувам коне. Мелани се отпусна прималяла на стола, взе една от ризите на Ашли и като сведе глава над нея, започна несъзнателно да разпаря жабата на тънки лентички.
	Конете явно приближаваха към тяхната къща, защото тропотът на копита се усили. Разнесе се звънтене на мундщуци, скърцане на кожени ремъци и неясен говор. Когато ездачите спряха пред къщата, един глас се издигна над останалите — изкомандва нещо и в страничния двор се чуха стъпки, които се насочиха към черния вход. На петимата в гостната им се струваше, че хиляди враждебни очи ги гледат през откритото стъкло на прозореца, и жените със смразени от уплаха сърца наведоха глави и хванаха иглите. В съзнанието на Скарлет отекваше отчаян вопъл: „Аз убих Ашли! Убих го!“ В този миг на безумна тревога дори й хрумна, че може би и Франк е пратила на смърт. Образът на Ашли, проснат безжизнен в краката на янките с окървавена руса глава, изтласкваше всичко друго от представите й.
	Когато по вратата закънтяха юмруци, тя погледна Мелани и зърна на дребното измъчено лице ново изражение, несвойствено за нея — същото безстрастно изражение, което преди малко бе забелязала у Рет Бътлър, неподвижната и хладна маска на картоиграч, блъфиращ само с два чифта в ръце.
	— Арчи, отвори вратата — тихо каза тя.
	Арчи пъхна ножа в кончова на ботуша си, намести по-удобно пистолета, затъкнат в колана, и като докуцука до вратата, рязко я отвори. При вида на капитана янки и неколцината мъже в сини униформи зад гърба му Пити нададе тъничък писък като мишка, усетила как щраква капанът. Останалите не отрониха нито звук. У Скарлет проблесна искрица облекчение, когато видя, че офицерът е неин познат. Той беше капитан Том Джафъри, един от приятелите на Рет. Беше му продала дървен материал, когато строеше къщата си. Изглеждаше й възпитан и приятен човек. Надяваше се, че след като е такъв, няма да ги замъкне в затвора. Той веднага я позна и като свали шапка, се поклони, леко смутен.
	— Добър вечер, мисис Кенеди. Коя от вас е мисис Уилкс?
	— Аз съм мисис Уилкс — обади се Мелани и стана. Въпреки дребния ръст фигурата й излъчваше достойнство. — На какво дължа това нахлуване в моя дом?
	Погледът на капитана бързо обходи стаята, като спря за миг върху всяко лице, а после се прехвърли към масата и полицата за шапки, сякаш диреше следи от мъжко присъствие.
	— Ако обичате, бих желал да говоря с мистър Уилкс и мистър Кенеди.
	— Няма ги — отвърна Мелани с хладна нотка в тихия си глас.
	— Сигурна ли сте?
	— Не смейте да се съмнявате в приказките на мисис Уилкс — възмути се Арчи и брадата му щръкна войнствено.
	— Моля за извинение, мисис Уилкс. Не го приемайте като неуважение. Ако ми дадете честната си дума, няма да претърсвам къщата.
	— Давам ви думата си. Ала претърсете, щом желаете. Те са на събрание в магазина на мистър Кенеди.
	— Не са в магазина. Тая вечер не е имало събрание — мрачно отряза капитанът. — Ще ги почакаме отвън, додето се върнат.
	Той се поклони сковано и излезе, като затвори вратата зад себе си. Отвън се чу строгата му команда, приглушена от воя на вятъра:
	— Обкръжете къщата. До всяка врата и прозорец да има човек. Затрополиха ботуши. Скарлет ужасено потръпна, когато зърна надничащите към тях брадясали лица на прозореца. Мелани седна и с уверена ръка взе от масата една оръфана книга. Това беше „Клетниците“, романът, запленил тъй силно войниците на Конфедерацията. Бяха го чели на светлината на лагерните огньове и с горчива ирония го наричаха вместо „Клетниците“ на Юго „Клетниците на Юга“. Мелани разгърна книгата наслуки и зачете с ясен напевен глас.
	— Шийте — изкомандва Арчи с дрезгав шепот и трите жени, почерпили успокоение от самообладанието, звучащо в тона на Мелани, сведоха глави и хванаха иглите.
	Скарлет нямаше представа колко дълго продължи да чете Мелани, болезнено прикована от погледите, вперени в тях, но й се струваше, че са изминали часове. Тя не чуваше нито дума от прочетеното. До ума й, обзет от тревога за Ашли, вече бе стигнала и мисълта за Франк. Значи това бе обяснението на очебийното му спокойствие тази вечер! Той й бе обещал, че няма да се замесва в клана. Ах, тъкмо бедата, от която се бе опасявала най-много, дойде до главите им! Целият труд от последната година щеше да иде на вятъра. Всичките й старания, цялото й терзание и трепане бяха напразни. Кой би помислил, че плахият Франк ще се забърка в ку-клукс-клан ведно с лудите глави? Та в този миг той можеше и да е мъртъв вече. А и да не беше мъртъв, уловяха ли го янките, щяха да го обесят. И Ашли, ах, Ашли също!
	Тя заби нокти в дланите си и на тях се откроиха четири яркочервени следи. Как можеше Мелани да си чете тъй спокойно, когато Ашли го заплашваше бесилка? Ами ако беше убит вече? Ала нещо в равния мек глас, разказващ за мъките на Жан Валжан, успокояваше донякъде нервността й и я въздържаше да скочи и да закрещи.
	В съзнанието й се върна споменът за нощта, когато у тях бе нахълтал Тони Фонтейн — преследван, изтощен, без нито цент в джоба. Ако не беше се добрал до къщата им и не му бяха дали пари и свестен кон, отдавна вече да бе обесен. Стига Франк и Ашли да не бяха убити, в този момент се намираха в положението на Тони Фонтейн, само че при тях бе още по-тежко. Къщата бе обкръжена и отбиеха ли се за пари и дрехи, щяха да ги заловят. Вероятно янките бяха завардили всички останали къщи по улицата, тъй че не можеха да се обърнат за помощ и към приятели. В същия този миг може би вече препускаха в нощта на път за Тексас.
	Но нали Рет бе там… Възможно бе да ги е открил навреме. Рет винаги носеше у себе си много пари в брой. Може пък и да им дадеше достатъчно, за да се измъкнат. Много странна беше тази история. Защо ли се беше загрижил Рет за спасението на Ашли? Без съмнение той хранеше неприязън към него и дори нескривано презрение. По каква причина тогава…
	Ала недоумението й бе заглушено от нов пристъп на страх за съдбата на Ашли и Франк.
	„О, за всичко аз съм виновна! — вайкаше се тя. — Истината казаха Индия и Арчи. Вината е моя открай докрай. Но откъде да зная, че били такива глупаци, та да се забъркат в клана! Пък и никога не съм допускала, че наистина може да ми се случи нещо! Но аз бездруго нямах избор. Права е Мели. Хората трябва да вършат онова, което смятат за нужно. А на мене ми е нужно дъскорезниците да работят добре! Длъжна бях да спечеля пари! А сега, както гледам, ще изгубя всичко и кой знае как се получи тъй, че сама съм си виновна!“
	Измина още дълго време и внезапно гласът на Мелани трепна, затихна и съвсем се изгуби. Тя извърна глава към прозореца и се вторачи в него сякаш без да забелязва войниците, които я гледаха отвън. Останалите също вдигнаха глави и като видяха напрегнатата й поза, се заослушваха.
	Отвън се чу приглушен конски тропот и пеене и макар вятърът да отнасяше шума надалеч, звуците можеха да се разпознаят. Това бе най-омразната и ненавиждана от всички песни — песента за войниците на Шърман „Напред през Джорджия“ — и я пееше Рет Бътлър.
	Още не довършил първия куплет, два пиянски гласа го прекъснаха със скандалджийски тон, като заваляха и сливаха неясно думите. Последва мигновена команда от капитан Джафъри, застанал на предната веранда, а сетне забързан тропот. Но още преди да настъпи раздвижване сред войниците, дамите се спогледаха, онемели от почуда. Защото пиянските гласове, надигащи се срещу Рет, бяха на Ашли и Хю Елсинг.
	Глъчката се усили и откъм пътеката пред къщата се чуха отсечените въпроси на капитан Джафъри, резкият глуповат кикот на Хю, звучният предизвикателен смях на Рет и странните, неестествени подвиквания на Ашли: „Кво става тука бе? Кво има?“
	„Не е възможно това да е Ашли — обхваната от паника, си рече Скарлет. — Той никога не се е напивал! Ами Рет… та той колкото повече пие, толкова по-тих става. Как е възможно да вдига тая врява?“
	Мелани стана от стола си, а подир нея и Арчи. Тогава се чу резкият глас на капитана: „Тези двамата са арестувани“ — и ръката на Арчи стисна дръжката на пистолета.
	— Не — прошепна Мелани решително. — Недей. Остави ме аз да се оправям.
	Скарлет си припомни, че в Тара бе видяла същия израз на лицето й, когато Мелани, застанала на най-горното стъпало, бе погледнала към убития янки с отпусната под тежестта на грамадната сабя слаба ръка — кротка и нежна душица, която в решителен момент можеше да стане предпазлива и яростна като дива котка. Мелани стремително отвори външната врата.
	— Вкарайте го вътре, капитан Бътлър — извика тя с ясен глас, пропит с жлъчна нотка. — Както виждам, пак сте го напили моя хубостник. Доведете го вътре.
	От тъмната пътека, над която свиреше вятърът, долетя гласът на капитана:
	— Съжалявам, мисис Уилкс, но съпругът ви и мистър Елсинг са арестувани.
	— Арестувани ли? За какво? За пиянство? Ако арестуваха всеки пиян в Атланта, гарнизонът на янките щеше да се премести в затвора и все там да си седи. Казах, доведете го вътре, капитан Бътлър, стига, разбира се, вие самият да се държите на краката си.
	Умът на Скарлет работеше трескаво и в първия момент всичко чуто и видяно й изглеждаше като пълна безсмислица. Беше уверена, че нито Рет, нито Ашли са пияни, и разбираше, че Мелани също го знае. И въпреки това не друг, а Мелани, неизменно внимателна и благовъзпитана, крещеше като същинска сврака, и то пред янките, че и двамата били пияни-заляни.
	Последва кратък неразбираем спор, изпъстрен с ругатни, и по стълбите се разнесе шум от препъващи се крака. На входа се появи Ашли — блед, с олюляваща се глава и разчорлена руса коса, увит плътно в черната пелерина на Рет. Хю Елсинг и Рет, които също се клатушкаха, го поддържаха от двете страни и бе очевидно, че пуснеха ли го, той мигом ще се свлече на пода. Зад тях се показа капитанът янки, по чиято физиономия ясно личеше, че хем му е забавно, хем го гложди някакво смътно подозрение. Той се спря на отворената врата, а хората му любопитно занадничаха изотзад и в къщата нахлу студен вятър.
	Уплашена и недоумяваща, Скарлет погледна Мелани, а после отново отпуснатия, олюляващ се Ашли и чак тогава в съзнанието й проблесна някакво разбиране. Едва не извика неволно: „Не е възможно да е пиян!“, но бързо прехапа езика си. Вече съзнаваше, че е свидетелка на спектакъл, който се изпълнява с отчаяни усилия и от който зависи човешки живот. Знаеше, че тя самата и леля Пити са странични зрители, но всички останали бяха участници и си подаваха реплики с изкусността на актьори, представящи често репетирана пиеса. Далеч не всичко разбираше, но все пак достатъчно, за да си държи устата затворена.
	— Сложете го на стола — с негодувание изрече Мелани. — А вие, капитан Бътлър, напуснете веднага този дом! Как смеете изобщо да се показвате пред очите ми, след като пак сте го докарали до това състояние?
	Двамата мъже настаниха Ашли в един люлеещ се стол, а после залитащият Рет хвана някакво кресло за опора и се обърна към капитана с наскърбен глас:
	— Няма що, чудесна благодарност получих, а? Не стига, че го отървах от полицията и го докарах у дома, ами отгоре на всичко той крещеше с цяло гърло и се опитваше да ме издере!
	— А вие, Хю Елсинг, ме карате да се срамувам заради вас! Какво ще каже горката ви майка? Пиян и в компанията на този… на този пребоядисан негодник Рет Бътлър, дето е пръв приятел с янките! Олеле, мистър Уилкс, биваше ли да сторите такова нещо?
	— Хайде де, Мели, не съм чак толкова пиян — промънка Ашли и веднага след тези думи се килна по лице върху масата с глава върху скръстените си ръце.
	— Арчи, заведи го в стаята му и го сложи да си легне… както обикновено — нареди Мелани. — Лельо Пити, изтичай да му приготвиш леглото и… ооо! Тя неочаквано избухна в плач. — Как можа да се подреди тъй! А ми беше обещал!
	Арчи вече беше подхванал Ашли под мишница, а Пити, уплашена и неуверена, бе станала от мястото си, когато се намеси капитанът:
	— Не го докосвайте. Той е арестуван. Сержант!
	Сержантът влезе в стаята, стиснал пушката си с две ръце, а Рет, който сякаш едва пазеше равновесие, сложи ръка на рамото на капитана и с голямо затруднение се опита да съсредоточи поглед.
	— Том, за какво го арестуваш? Нищо му няма на човека. Къде по-пиян съм го виждал.
	— По дяволите пиянството! — викна капитанът. — Нямаше да го погледна, ако ще и в някоя канавка да се валяше. Аз да не съм полицай. Той и мистър Елсинг са арестувани за участие в тазвечерното нападение на клана в Шантитаун. Убити са един негър и един бял. Мистър Уилкс е бил начело на групата.
	— Тази вечер? — Рет се разсмя. Продължи да се смее тъй дълго и тъй бурно, че чак се свлече на канапето, обхванал с ръце главата си. — Тъкмо тази вечер не, Том — заяви той, когато си възвърна способността да говори. — И двамата бяха с мене, още от осем часа, докато всички си мислеха, че са на събрание.
	— С тебе ли, Рет? Но… — Капитанът леко смръщи чело и погледна неуверено към хъркащия Ашли и разплаканата му съпруга. — Но ти… къде беше?
	— Не ми е удобно да кажа. — И Рет с пиянска дяволитост кимна по посока на Мелани.
	— Все пак те съветвам да кажеш!
	— Хайде да идем на верандата и ще ти обясня къде бяхме.
	— Тук ще ми обясниш.
	— Никак не ми се говори за това пред дами. Уважаеми дами, не бихте ли излезли за малко от стаята…
	— Аз няма да мръдна! — извика Мелани, като гневно попиваше сълзите си с кърпичка. — Имам право да зная къде е бил мъжът ми.
	— В увеселителното заведение на Бел Уотлинг — отвърна Рет, уж засрамен. — Там бяха той, Франк Кенеди, доктор Мийд и още сума народ. Имаше забава. Голяма забава — с шампанско, с момичета…
	— У Бел… у Бел Уотлинг?
	Гласът на Мелани се извиси и пресекна с такава болка, че всички уплашено насочиха очи към нея. Тя притисна с ръка гърдите си и преди Арчи да успее да я подхване, вече беше припаднала. Тогава настана истинска бъркотия — Арчи се наведе да я вдигне, Индия хукна към кухнята за вода, Пити и Скарлет се заеха да й веят и да потупват китките й, а Хю Елсинг отново и отново повтаряше гръмогласно:
	— Е, стана тя, квато стана!
	— Сега целият град ще се научи — яростно процеди Рет. — Надявам се, че си удовлетворен, Том. Утре ни една жена в Атланта няма да приказва на съпруга си.
	— Рет, но аз нямах представа… — Макар от отворената врата в гърба му да духаше студен вятър, капитанът се бе облял в пот. — Виж сега, можеш ли да се закълнеш, че те са били във… ъъ… у Бел?
	— По дяволите, то се знае — изръмжа Рет. — Иди и питай Бел, ако не ми вярваш. А сега се дръпни, за да отнеса мисис Уилкс в стаята й. Дай я на мен, Арчи. Разбира се, че мога да я нося. Мис Пити, вземете една лампа и вървете пред мене.
	Той с лекота пое от Арчи безжизнено отпуснатото тяло на Мелани.
	— Ти Арчи, отнеси в леглото мистър Уилкс. След тази вечер не искам ни да го виждам, ни да го чувам повече.
	Ръката на Пити трепереше тъй силно, че лампата, която държеше, представляваше истинска заплаха за безопасността на къщата, ала тя я закрепи някак и заситни напред към тъмната спалня. Арчи подхвана Ашли и с пъшкане го повдигна.
	— Но… аз трябва да арестувам тези хора!
	Рет се извърна в тъмния коридор.
	— Тогава ги арестувай утре сутрин. Не могат да ти избягат в това състояние… Освен това никога не съм допускал, че е противозаконно да се напиеш в някое заведение. За Бога, Том, има поне петдесет свидетели, които ще потвърдят, че те са били у Бел.
	— Винаги се намират петдесет свидетели, които да потвърдят, че някой южняк е бил там, дето не е и стъпвал — намусено измърмори капитанът. — Вие ще дойдете с мен, мистър Елсинг. А мистър Уилкс ще оставя под гаранция срещу честната дума на…
	— Аз съм сестра на мистър Уилкс. Поемам отговорността за него — с леден тон заяви Индия. — А сега бихте ли си тръгнали, моля? Достатъчно неприятности причинихте тази вечер.
	— Безкрайно съжалявам. — Капитанът направи несръчен поклон. — Мога само да се надявам, че те ще успеят да докажат присъствието си във… ъъ… заведението на мис… на мисис Уотлинг. Бихте ли предали на брат си, че трябва да се яви утре сутринта за разпит пред началника на военната полиция?
	Индия кимна студено и постави ръка на бравата, за да му намекне без думи, че би било много добре, ако си замине възможно по-бързо. Капитанът и сержантът се измъкнаха заднишком, Хю Елсинг ги последва и тя тръшна вратата зад тях. После, без дори да погледне Скарлет, обиколи всички прозорци и смъкна щорите им. Скарлет усети, че коленете й треперят, и потърси опора в стола, където бе седял Ашли. Когато погледна надолу, видя, че на възглавничката върху облегалката има влажно тъмно петно, по-голямо от дланта й. Озадачена, тя прекара ръка по стола и за неин ужас по пръстите й останаха лепкави червени следи.
	— Индия — прошепна тя, — Индия, Ашли е… той е ранен.
	— Глупачка такава! А ти да не мислеше, че наистина е пиян?
	Индия дръпна шумно последните щори и се спусна като стрела към спалнята, а Скарлет хукна по петите й с лудо разтуптяно сърце. Едрото тяло на Рет бе преградило входа, но Скарлет успя да зърне през рамото му неподвижно проснатия на леглото Ашли с побеляло лице. Мелани, необичайно пъргава за жена, припаднала само преди минути, бързо разрязваше окървавената риза с ножички за ръкоделие. Арчи държеше високо над леглото лампа, за да го осветява, и един от възлестите му пръсти бе поставен върху китката на Ашли.
	— Мъртъв ли е? — извикаха в един глас двете жени.
	— Не, просто припадна от загубата на кръв. Улучен е в рамото — обясни Рет.
	— Защо го доведохте тук, глупак такъв? — разкрещя се Индия. — Искам да вляза при него! Пуснете ме да мина! Защо го доведохте тук, за да го арестуват ли?
	— Не можеше да тръгне за никъде такъв отпаднал. Нямаше къде другаде да го отведа, мис Уилкс. Освен това бихте ли предпочели да бъде изгнаник като Тони Фонтейн? Щеше ли да ви хареса десетина от съседите ви до края на дните си да живеят в Тексас под фалшиви имена? Има надежда да ги измъкнем всичките, ако Бел…
	— Пуснете ме да мина!
	— Не, мис Уилкс, за вас има работа. Трябва да доведете лекар — но не доктор Мийд. Той също е замесен в тая история и вероятно сега дава обяснения пред янките. Намерете някой друг лекар. Боите ли се да излезете сама навън в тъмното?
	— Не — отвърна Индия и безцветните й очи блеснаха. — Не се боя. — Тя взе пелерината на Мелани от закачалката в коридора. — Ще ида при стария доктор Дийн. — Вълнението изчезна от гласа й и тя с усилие си наложи да бъде спокойна. — Съжалявам, че ви нарекох шпионин и глупак. Аз не бях наясно. Дълбоко съм ви благодарна, че сторихте това за Ашли… и въпреки всичко ви презирам.
	— Аз ценя откровеността и ви благодаря за вашата. — Рет се поклони и на устните му се появи жива усмивка. — А сега вървете бързо, избирайте по-глухи улички и на връщане, ако се усъмните, че може да има войници около къщата, не влизайте.
	Индия хвърли още един бърз тревожен поглед към Ашли и като се загърна в пелерината, леко притича през вестибюла до задния вход и безшумно излезе в нощта.
	Скарлет, напрягаща взор иззад плещите на Рет, усети, че сърцето й отново затупка учестено, когато видя, че Ашли отваря очи. Мелани грабна една сгъната кърпа от рафта до умивалника и я притисна към кървящото му рамо, а той се усмихна безсилно и окуражително. Скарлет чувстваше върху себе си строгия пронизващ поглед на Рет, съзнаваше, че всичките й чувства са изписани красноречиво на лицето, но не искаше и да знае. Кръвта на Ашли изтичаше, той може би умираше и тъкмо тя, която толкова много го обичаше, му бе нанесла тази рана в рамото. Щеше й се да изтича до леглото, да коленичи край него, ала краката й трепереха тъй силно, че не можеше да помръдне. Притиснала с ръка устата си, тя се бе втренчила ужасено в Мелани, която постави нова кърпа на рамото му и я притисна тъй силно, сякаш би могла да върне кръвта обратно в тялото му. Ала кърпата мигом се обагри в алено, като че фокусник бе махнал с магическа пръчка.
	Как бе възможно от един човек да изтече толкова кръв и пак да е жив? Но слава Богу, на устните му ги нямаше страшните кървави мехурчета, вещаещи смъртта. В съзнанието и още живееше картината от кошмарния ден на битката край Прасковения ручей, когато ранените умираха на поляната у леля Пити с кървава пяна на устата.
	— Стегнете се! — чу тя гласа на Рет, твърд и леко насмешлив. — Той няма да умре. Идете сега и дръжте лампата, за да светите на мисис Уилкс. Арчи трябва да свърши някоя и друга работа.
	Арчи стрелна Рет изпод лампата в ръката си.
	— Не приемам команди от вас — отсече той и прехвърли топчето сдъвкан тютюн в другата си буза.
	— Ще правиш каквото ти казват — строго заяви Мелани, — и то бързо. Изпълнявай всичко, което ти нареди капитан Бътлър. Скарлет, поеми лампата.
	Скарлет пристъпи напред и хвана лампата с две ръце, за да не я изпусне. Очите на Ашли отново бяха затворени. Голите му гърди се повдигаха бавно, а после въздухът стремително излизаше от тях и червената струя продължаваше да тече между малките трескави пръсти на Мелани. Като в сън до слуха на Скарлет се донесе куцукането на Арчи, който прекоси стаята и се приближи до Рет, а после приглушеният забързан говор на Рет. Цялото й внимание бе погълнато от Ашли и от онова, което Рет изрече полугласно, долови само:
	— Вземи моя кон… завързан е отпред… бързай с всичка сила.
	Арчи неразбрано попита нещо и Скарлет чу Рет да отвръща:
	— В плантацията на стария Съливан. Белите роби с качулките са пъхнати в най-големия комин. Да ги изгориш.
	— Ъхъ — изръмжа Арчи.
	— А в избата има двама… мъже. Увий ги колкото можеш по-добре и ги метни на коня. Закарай ги на поляната зад заведението на Бел — онази, дето е между сградата и железопътната линия. Бъди внимателен, защото, ако някой те види, ще увиснем всички на въжето, а и ти с нас. Остави ги там и сложи пистолети край тях… по-добре в ръцете им. Ето, вземи моите.
	Скарлет се извърна към коридора и видя как Рет бръкна под пешовете на редингота си и измъкна два револвера, които Арчи взе и затъкна в колана си.
	— Изстреляй по един куршум от всеки. Трябва да изглежда като най-обикновена свада, завършила със стрелба. Разбираш ли?
	Арчи кимна и в студения му поглед блесна неволно уважение. Ала Скарлет, тъкмо наопаки, съвсем нищо не разбираше. Последният половин час за нея бе някакъв кошмар и тя изпитваше чувството, че никога няма да се изтръгне от него и да се върне към обичайното си понятно ежедневие. Поне Рет сякаш плуваше в собствени води сред тази бъркотия и това бе донякъде утешително.
	Арчи се отправи към външната врата, но насред път се извърна и единственото му око се насочи въпросително към Рет.
	— Той ли е?
	— Да.
	Арчи изръмжа и плю на пода.
	— Скъпо си плати — рече той и закуцука по коридора към черния вход.
	Тази последна размяна на лаконични реплики кой знае защо предизвика у Скарлет нов пристъп на мрачни подозрения и страх, който заизпълва гърдите й като издуващ се леден балон. И тогава балонът се пръсна…
	— Къде е Франк? — извика тя.
	Рет бързо дойде до леглото на Ашли — широкоплещестата му фигура се движеше по котешки безшумно и леко.
	— Всичко с времето си — отвърна той и й отправи слаба усмивка. — Дръжте здраво тази лампа, Скарлет. Нали не искате да подпалите мистър Уилкс. Мис Мели…
	Мелани послушно вдигна глава като мъничък войник, очакващ заповеди, и в напрегнатата атмосфера дори не забеляза, че Рет за пръв път я бе нарекъл с галеното име, с което я назоваваха само в семейството й и в най-тесен приятелски кръг.
	— Моля за извинение, исках да кажа — мисис Уилкс…
	— О, капитан Бътлър, не бива да ми се извинявате! За мене би било чест да ме наричате само Мели, без „мис“ отпред! Чувствам ви като свой… свой брат… или братовчед. Колко сте добър и колко съобразителен! Никога не бих могла да ви се отплатя!
	— Благодаря ви — промълви Рет и за миг сякаш се смути. — Чак толкова не бих се осмелил, но с удоволствие ще ви наричам мис Мели. — Сетне в тона му прозвуча извинение: — Много съжалявам, задето бях принуден да кажа, че мистър Уилкс е бил в заведението на Бел Уотлинг. Наистина неприятно ми е, че опетних него и останалите с такъв… такова… Ала когато препуснах на коня си оттук, имах много малко време за мислене и това беше единственият план, който ми дойде наум. Знаех, че ще повярват на моята дума, тъй като имам доста приятели сред офицерите янки. Те ми оказват съмнителната чест да ме приемат за свой човек, тъй като им е известно колко съм… нека речем „нелюбим“ на съгражданите си. Работата е там, че аз наистина играх покер в бара на Бел в началото на вечерта. Могат да го потвърдят поне дузина янки. А Бел и нейните момичета с удоволствие ще излъжат, без да им мигне окото, че мистър Уилкс и останалите са били… на горния етаж през цялата вечер. Най-важното е, че янките ще им повярват. В това отношение янките са много наивни. На тях и през ум няма да им мине, че жени от този… с тяхната професия могат да бъдат изключително всеотдайни и патриотично настроени. Янките не биха повярвали на думата на една почтена дама от Атланта, що се касае до алибито на мъжете, които трябваше тази вечер да са на събрание, но ще хванат вяра на думата на… леконравните жени. Вярвам, че щом един пребоядисан и десетина леконравни жени са дали думата си, има възможност да ги отървем.
	При последното изречение на лицето му се появи жлъчна усмивка, но веднага изчезна, когато Мелани извърна към него сияещото си от благодарност лице.
	— Капитан Бътлър, вие сте толкова умен човек! Какво ме е грижа, дори да бяхте казали, че тази вечер са били в пъкъла, след като това ще ги спаси! Аз знам, а и всички останали, чието мнение има значение, че съпругът ми никога не е стъпвал в това ужасно място!
	— Е… — подхвана Рет сконфузено — всъщност той наистина беше у Бел тази вечер.
	Мелани се отдръпна смразена.
	— Никога няма да повярвам на такава лъжа!
	— Моля ви, мис Мели! Позволете да ви обясня! Когато стигнах в плантацията на стария Съливан, заварих мистър Уилкс ранен, а с него бяха Хю Елсинг, доктор Мийд, старият Мериуедър…
	— Дядо Мериуедър ли? Не е възможно! — възкликна Скарлет.
	— Мъжете могат да бъдат глупаци и в най-преклонна възраст. Там беше и чичо ви Хенри…
	— Олеле божичко! — писна леля Пити.
	— Другите се бяха пръснали след престрелката с войската, а групичката, която останала, бе стигнала до имението на стария Съливан с намерение да скрият белите наметала и да проверят колко сериозна е раната на мистър Уилкс. Да не беше неговото раняване, те вече щяха да препускат към Тексас — всички до един, — ала той не би могъл да стигне далече, а те не можеха да го изоставят. Беше нужно да се докаже, че са били на друго място, а не там, където са се подвизавали в действителност, затова ги заведох у Бел Уотлинг.
	— О… разбирам. Моля да ме извините за грубостта, капитан Бътлър. Сега виждам, че е било наложително да ги отведете там, но… О, капитан Бътлър, сигурно хората са ви видели да влизате!
	— Никой не ни видя. Влязохме през задния вход, който е откъм железопътната линия. Той е винаги тъмен и заключен.
	— Тогава как?…
	— Имам ключ оттам — отвърна кратко Рет и погледът му открито и спокойно срещна очите на Мелани.
	Когато съзнанието й възприе пълното значение на тази фраза, Мелани тъй се смути, че започна уж да поправя превръзката, а всъщност съвсем я смъкна от раната.
	— Нямах никакво намерение да се меся в личния ви живот… — сподавено продума тя и докато припряно наместваше превръзката, бледото й лице поруменя.
	— Съжалявам, че трябваше да кажа такова нещо на една дама.
	„Значи е истина! — помисли Скарлет и усети странно бодване. — Значи той действително живее с онова ужасно същество Уотлинг! Вярно било, че е собственик на нейното заведение!“
	— Доктор Мийд не се представи много убедително като пияница — продължи той и се ухили при спомена. — Усещаше достойнството си силно накърнено от самото обстоятелство, че присъства на такова място. Ала вашият чичо Хенри и старецът Мериуедър бяха ненадминати. Сцената е изгубила двама велики актьори в тяхно лице. Май че изпитваха удоволствие от цялата история. Боя се, че чичо ви Хенри ще се появи утре с грамадна синина под окото, която се дължи на прекаленото вживяване на дядо Мериуедър в ролята му. Той…
	В този момент задната врата се отвори и влезе Индия, последвана от стария доктор Дийн, чиято дълга бяла коса бе разрошена, а натъпканата лекарска чанта от изтъркана кожа издуваше наметката му. Той кимна леко, без да каже нито дума на присъстващите, и бързо повдигна превръзката от рамото на Ашли.
	— Много е високо, за да е засегнат белият дроб — отбеляза той. — Ако не е счупена ключицата, не е чак толкова страшно. Донесете повече кърпи, млади дами, памук, ако имате, и малко бренди.
	Рет взе лампата от Скарлет и я постави на масата, а Индия и Мелани се разбързаха да изпълнят нарежданията на лекаря.
	— Тук няма работа за вас. Елате да се стоплите до огъня в гостната. — Той я хвана над лакътя и я поведе. И в жестовете, и в гласа му се чувстваше ласкава нежност, непривична за него. — Този ден беше отвратителен за вас, нали?
	Тя се остави да бъде отведена в гостната и макар да застана на килимчето пред самата камина, цяла трепереше. Червеят на подозрението в гърдите й я бе загризал още по-силно. То беше нещо повече от подозрение. Бе почти увереност, ужасяваща увереност. Тя вдигна очи към неподвижното лице на Рет Бътлър и за миг бе безсилна да проговори. После попита:
	— Франк беше ли… у Бел Уотлинг?
	— Не.
	Гласът на Рет бе глух и равен.
	— Арчи ще го отнесе на поляната край заведението на Бел. Той е мъртъв. Прострелян е в главата.


>>	Глава XLVI

	Малко семейства в северната част на града спаха през тази нощ, защото вестта за злата участ, сполетяла клана, и за остроумния план на Рет се пръсна със светкавична бързина благодарение на Индия Уилкс, която подобно на привидение се промъкваше през задните дворове, съобщаваше с развълнуван шепот новината през полуоткрехнати кухненски врати и продължаваше забързана във ветровитата нощ. Зад себе си остави сърца, изпълнени със страх и отчаяна надежда.
	Гледани отвън, къщите бяха тъмни, безмълвни и потънали в сън, но вътре чак до зори се разнасяше тревожен шепот. Не само участниците в нощното нападение, но и всички членове на ку-клукс-клан бяха в готовност за бягство и почти във всяка конюшня по протежение на Прасковената улица имаше оседлани коне с пъхнати в кобурите пистолети, прикрепени към седлата, и торби, пълни с храна. Единственото, което предотврати това масово преселение, бе пошепнатото от Индия известие: „Капитан Бътлър каза да не бягате. Пътищата ще бъдат под наблюдение. Той е уредил всичко с оная Уотлинг…“ В тъмните стаи мъжете шепнеха: „Откъде-накъде ще вярваме на този пребоядисан негодник Бътлър? Туй може да е клопка!“ А жените умоляваха: „Не заминавайте. Щом е спасил Ашли и Хю, може да спаси всички ви. Щом Индия и Мелани му имат доверие…“ и тъй, мятащи се между вярата и съмнението, те останаха, защото нямаха друг избор.
	По-рано през нощта войниците бяха потропали на десетина врати и онези, които не можеха или не желаеха да обяснят къде са били вечерта, бяха подкарани под арест. Сред прекаралите нощта в затвора бяха Рене Пикар, един от племенниците на мисис Мериуедър, братята Симънс и Анди Бонел. Те бяха участвали в злополучното нападение, но се бяха откъснали от другите по време на престрелката. А после, след бясна езда до домовете си, се озоваха в ареста, преди още да научат плана на Рет. За щастие всички до един отвърнаха на въпроса къде са били, че то си е лично тяхна работа, а не на някакви си проклети янки.
	Задържаха ги за допълнителни разпити на сутринта. Старият Мериуедър и чичо Хенри Хамилтън бяха заявили най-безсрамно, че са прекарали вечерта в увеселителното заведение на Бел Уотлинг, и когато капитан Джафъри раздразнено отбеляза, че са прекалено възрастни за подобни забавления, те без малко не се сбиха с него.
	Самата Бел Уотлинг също трябваше да отговаря на въпросите на капитан Джафъри и преди още той да е съобщил повода за пристигането си, тя му се разкрещя, че тази вечер заведението й е затворено. Компания пияни скандалджии се изсипали малко преди това, сбили се, обърнали всичко наопаки, счупили най-скъпите й огледала и тъй разтревожили младите дами, че и дума не можело да става те да продължат работата си същата нощ. Но ако капитан Джафъри бил дошъл само да се почерпи, барът все още бил отворен…
	Капитан Джафъри, притеснен и изнервен от сподавените усмивки на хората си и от това, че е тръгнал да гони оня, дето клати гората, заяви ядосано, че не му трябва нито пиене, нито млади дами, и попита Бел дали не знае имената на клиентите, нанесли въпросните щети на заведението й. О, разбира се, тя ги познавала. Били редовни посетители. Идвали всяка сряда вечер и сами се назовавали „средените демократи“, а какво означавало това, тя съвсем не знаела, нито пък се интересувала. Обаче не си ли платели за счупените огледала в салона на горния етаж, щяла да ги преследва чрез закона. Нейното заведение било почтено и… А, имената им ли? Бел без колебание изреди имената на дванайсетте заподозрени. Капитан Джафъри се усмихна кисело.
	— Тия проклети бунтовници имат по-съвършена организация и от нашата Тайна служба — процеди той. — Ти и момичетата ти трябва да се явите утре пред началника на военната полиция.
	— А началникът ще ги накара ли да ми платят огледалата?
	— По дяволите с твоите огледала! Накарай Рет Бътлър да ти ги плати. Нали той е собственик на заведението.
	Преди да се съмне, всички семейства на бившите конфедерати бяха узнали подробности за случилото се. Дори и негрите им, на които никой нищо не беше казвал, също бяха научили събитията по черната клюкарска мрежа, непостижима за представите на белия човек. Всички знаеха как са били убити Франк Кенеди и недъгавият Томи Уелбърн и как са ранили Ашли, когато носел тялото на Франк.
	Лютата женска ненавист, пламнала срещу Скарлет, задето е станала повод за разигралата се трагедия, бе смекчена донякъде от съзнанието, че съпругът й е мъртъв, и това й беше известно, но не можеше да го признае гласно и бе лишена дори от мизерната утеха да предяви иск за тялото му. Докато не се развиделеше, за да бъдат намерени труповете, и властите не я уведомяха официално, тя не биваше да се издава, че знае нещо. Франк и Томи с пистолети в безжизнените ръце се вкочаняваха сред повехналите бурени на една поляна. И сега янките щяха да говорят, че са се изпозастреляли в пиянска свада заради някое момиче от заведението на Бел. Съчувствието към Фани, съпругата на Томи, родила съвсем наскоро, беше всеобщо, но никой не можеше да се промъкне в тъмното, за да я види и утеши, защото домът й бе обкръжен от отряд янки, чакащи завръщането на Томи. Друг отряд седеше пред къщата на леля Пити и чакаше Франк.
	Още призори, кой знае как, се бе промъкнала новината, че същия ден военните ще водят разпити. Жителите на Атланта, с подпухнали от безсъние и тревожно очакване очи, знаеха, че спасението на някои от най-видните им съграждани зависи от три неща: дали Ашли Уилкс ще успее да се изправи на крака, за да се появи пред военните власти и да създаде впечатление, че отпадналият му вид се дължи само на снощното препиване; дали Бел Уотлинг ще потвърди, че тези мъже са прекарали цялата вечер в дома й, и дали Рет Бътлър ще гарантира, че е бил непрекъснато с тях.
	Последните две имена предизвикваха безсилна ярост сред гражданите. Бел Уотлинг! Непоносимо бе тъкмо на нея да дължат живота на близките си! Жените, които демонстративно минаваха на отсрещния тротоар, щом срещнеха Бел, се питаха тревожно дали тя е запомнила тази обида и трепереха от страх, че може да е тъй. Самите мъже не се чувстваха чак толкова унизени, че й дължат спасението си, защото я смятаха за доста апетитна. Тях далеч повече ги тормозеше мисълта, че животът и свободата им зависят от Рет Бътлър, един пребоядисан спекулант. Бел и Рет — най-прословутата лека жена и най-омразният мъж за града. И тъкмо на тях трябваше да се чувстват признателни.
	Друга мисъл, която разпалваше у тях безсилен гняв, бе, че янките и „торбаланковците“ ще им се надсмиват. О, как щяха да им се надсмиват! Дванайсет от най-видните жители на града бяха изобличени като постоянни посетители в заведението на Бел Уотлинг! Двама от тях бяха загинали в двубой заради някакво си леко девойче, а останалите бяха изхвърлени толкова пияни, та чак и Бел бяха вбесили, и една част седяха сега в затвора, отричащи да са били там, след като всички знаеха, че са били!
	Гражданите на Атланта ненапразно се опасяваха, че янките ще ги вземат на подбив. Пришълците твърде дълго бяха усещали болезнено южняшката студенина и високомерие и сега бе дошъл удобният случай да дадат воля на злорадството си. Офицери будеха другарите си, за да им разправят случилото се. Мъже вдигаха съпругите си от сън в ранни зори и им разказваха историята, като спестяваха подробностите, неприлични за женски уши, а жените от своя страна се обличаха припряно и тичаха да тропат на съседските врати, за да предадат чутото. Севернячките намираха станалото безкрайно забавно и се смееха със сълзи. Ето ти то прочутото южняшко благородство и изтънченост! Сега жените им, които винаги държаха главите си вирнати и пресичаха всякакви опити за близост, май нямаше да са тъй надменни. Та нали всички разбраха къде си прекарват времето съпрузите им, когато казваха, че ходят на политически събрания. Политически събрания! Ама че подходящо име за заниманията им!
	Но макар и развеселени от събитието на деня, те съчувстваха на Скарлет за понесената трагична загуба. Все пак Скарлет беше истинска дама — една от малкото в Атланта, които се държаха добре с янките. Тя беше предизвикала вече състрадание у тях с това, че й се налагаше да работи, защото съпругът й не можеше или не желаеше да й осигурява нужните средства. Макар мъжът й да беше мухльо, за бедното създание сигурно бе ужасно да открие, че не й е бил верен. А дваж по-ужасно беше, че едновременно с това разкритие бе пристигнала и вестта за смъртта му. В края на краищата да имаш беден съпруг, бе по-добро, отколкото да нямаш никакъв и севернячките решиха да станат още по-любезни със Скарлет. Що се отнасяше до останалите — мисис Мийд, мисис Мериуедър, мисис Елсинг, вдовицата на Томи Уелбърн и най-вече мисис Ашли Уилкс, — на тях щяха да се смеят в очите всеки път, щом ги срещнеха. Добър урок щяха да им дадат за тяхната неучтивост.
	На същата тема бяха посветени и много от разговорите, водени тази нощ шепнешком и на тъмно в северната част на града. Южнячките с жар уверяваха съпрузите си, че пукната пара не дават какво ще си помислят янките. Ала в себе си предпочитаха да бъдат подложени на изтезания, отколкото да понасят многозначителното хилене на севернячките, без да могат да кажат истината за своите съпрузи.
	Доктор Мийд, не на себе си от оскърбено достойнство, задето Рет ги бе подредил така, заяви на мисис Мийд, че ако не се страхувал от неприятности за другарите си, щял по-скоро да си признае истината и да се примири с бесилката, отколкото да каже, че е бил у Бел.
	— Та това е обида, нанесена на вас, мисис Мийд — беснееше той.
	— Но нали всички знаят, че не сте били там, за да… за да…
	— Янките не го знаят. Оставят ли ни живи, значи са повярвали на тази мръсотия. Ще има да ни се надсмиват. Лудост ме хваща само при мисълта, че ще повярват и ще се подиграват. А обидата е и към вас, защото… скъпа моя, аз винаги съм ви бил верен.
	— Това го зная. — Мисис Мийд се усмихна в тъмното и постави слабата си ръка в дланта на доктора. — Но дори да имаше някаква истина в онази измислица, аз пак бих го приела, само косъм да не падне от главата ви.
	— Мисис Мийд, опомнете се, какво говорите! — извика докторът втрещен от тази неподозирана трезвост у съпругата си.
	— Зная какво говоря. Изгубих Дарси, след него и Фил и вие сте единственото, което ми остана. По-скоро бих се съгласила завинаги да се заселите в онова място, отколкото да ви изгубя.
	— Вие сте се побъркали! Не съзнавате какво приказвате.
	— Старият ми глупчо — нежно промълви мисис Мийд и облегна глава на рамото му.
	Все още разлютен, доктор Мийд помълча малко и погали бузата й, а после отново избухна:
	— И като връх на всичко да бъдеш спасен от човек като онзи Бътлър! Бесилото е песен в сравнение с това падение. Не, макар и да му дължа живота си, не мога да бъда учтив с него. Наглостта му е пословична, а безочливият му стремеж към печалби ме отвращава до смърт. Та той дори не пожела да постъпи в армията!
	— Мели казваше, че отишъл да се бие след падането на Атланта.
	— Това е лъжа. Мис Мели е готова да повярва на всеки обигран негодник. Ала ей Богу, съвсем не разбирам защо той постъпва така — защо сам си навлича неприятности. Не ми е драго да го кажа, но… е, накратко, открай време се говори за него и мисис Кенеди. Аз самият твърде често съм ги виждал да се връщат от пътуване извън града през последната година. Изглежда заради нея се намесва в историята.
	— Ако беше заради Скарлет, по-скоро не би мръднал и пръста си. За него би било добре дошло да обесят Франк Кенеди. Мисля, че го върши заради Мели…
	— Мисис Мийд, ама вие да не би да намеквате, че има нещо между тях двамата!
	— О, не бъдете глупав. Работата е там, че тя винаги е изпитвала необяснима симпатия към него, още откакто той се опита да уреди размяната на Ашли като военнопленник. Едно нещо не мога да му отрека — когато е с нея, той никога не се усмихва с онзи негов отвратителен, уж любезен маниер. Превръща се в образец на приятния и деликатен кавалер — все едно виждаш пред себе си друг човек. От начина, по който се държи с Мели, се вижда, че стига да искаше, би могъл да бъде напълно порядъчен. А колкото до моите догадки защо се замесва във всичко това… Докторе, на вас няма да ви се понравят моите догадки.
	— На мен изобщо нищо не ми се нрави в цялата история.
	— Та аз мисля, че той го върши донякъде заради Мели, но най-вече, за да изиграе на всички ни една голяма шега. Ние тъй явно показвахме дълбоката си ненавист към него, а сега той ни хвана натясно, тъй като сте изправени пред избора или да кажете, че сте били в дома на онази Уотлинг и да опозорите себе си и съпругите си пред янките, или да признаете истината и да бъдете обесени. Той е наясно, че по този начин ще накара всички ни да се чувстваме задължени на него и неговата… метреса, а това ни ужасява почти колкото бесилката. О, бих се обзаложила, че създалото се положение безкрайно го забавлява.
	Докторът изпъшка.
	— Той изглеждаше доволен и весел още когато ни качи горе, в онова място.
	— Докторе… — Мисис Мийд се поколеба. — А на вас как ви се видя там?
	— За какво приказвате, мисис Мийд?
	— За заведението й. Как изглежда? Има ли кристални полилеи? Ами червени плюшени завеси и безброй големи огледала с позлатени рамки? А момичетата… те бяха ли разсъблечени?
	— Господи Боже! — извика поразен докторът, защото никога не си бе представял, че толкова горещо може да бъде любопитството на една добродетелна жена спрямо леконравните й посестрими. — Как можете да задавате такива неделикатни въпроси? Вие не сте на себе си. Ще ви забъркам едно сиропче за успокоение.
	— Не ми трябват сиропчета. Искам да ми отговорите на въпроса. О, Господи, та това е единствената ми възможност да разбера как изглежда това греховно място, а вие се инатите и не искате да ми кажете!
	— Нищо не съм забелязал. Уверявам ви, бях толкова смутен, когато се озовах там, че не съм и погледнал обстановката — намусено заяви докторът, повече разстроен от неподозираните страни в характера на жена си, отколкото от всичките си нощни преживелици. — А сега, с ваше позволение, ще се опитам малко да поспя.
	— Е, спете тогава — каза тя с явно разочарование в гласа. А когато докторът се наведе да събуе ботушите си, тя отново се обади със съживена бодрост: — Сигурна съм, че Доли е успяла да измъкне всичко от дядо Мериуедър и утре ще ми го разкаже.
	— Боже милостиви! Да не би да искате да кажете, мисис Мийд, че почтените жени разговарят помежду си за тия неща?…
	— О, я си лягайте — рече мисис Мийд.


	На следващия ден валя мокър сняг, но със сгъстяването на зимния сумрак ледените пръски спряха и задуха студен вятър. Загърната в наметката си, Мелани излезе на пътеката пред дома им и в недоумение последва един непознат черен кочияш, който бе дошъл да я повика, без да даде никакви обяснения, и сега я водеше към някаква закрита карета, спряла пред къщата. Когато приближиха, вратичката на каретата се отвори и в тъмнината вътре тя зърна една жена.
	Мелани се наведе напред и като се взираше напрегнато, попита:
	— Коя сте вие? Не бихте ли влезли в къщата? Вън е много студено.
	— Моля ви, мисис Уилкс, качете се тук и поседете за минута с мен — чу се един смутен глас от каретата, който й се стори смътно познат.
	— О, но това е мис… мисис… Уотлинг! Аз толкова исках да ви видя! Трябва да влезете у дома.
	— Не мога да сторя това, мисис Уилкс — рече притеснено Бел Уотлинг. — Вие влезте и седнете за малко при мен.
	Мелани се качи в каретата и кочияшът затвори вратичката зад нея. Тя седна до Бел и хвана ръката й.
	— Никога не бих могла да ви се отблагодаря за това, което направихте днес. Всички ние сме ви безкрайно благодарни.
	— Мисис Уилкс, не биваше да ми пращате бележката таз заран. Колкото до мене, горда съм, че ми писахте, ала можеше янките да я пипнат, а за туй, дето споменавате, че ще дойдете лично да ми благодарите, мога само да река, че трябва да сте си изгубили ума! Може ли такова нещо! Веднага щом се мръкна, дойдох тука, та да ви кажа хич и да не си помисляте за това. Ами че нали аз… пък вие… Не, не е редно, и дума да не става.
	— Защо да не е редно да посетя една добра жена и да й благодаря, че е спасила живота на съпруга ми?
	— Оставете тез щуротии, мисис Уилкс! Разбирате какво искам да ви река.
	Мелани млъкна за момент, смутена от неизказаното в думите й. Тази хубава и прилично облечена особа, седнала в тъмната карета, нито по вид, нито по говор отговаряше на представите й за лека жена, съдържателка на публичен дом. Тя изглеждаше… е, малко неука и простовата, но в същото време много приятна и добродушна.
	— Държали сте се чудесно пред началника на военната полиция, мисис Уотлинг! Тъкмо вие и другите… вашите… младите дами спасихте живота на мъжете ни.
	— Аз пък викам, че мистър Уилкс беше чудесен. Просто не знам как беше успял да се вдигне на крака и да отговаря на въпросите тъй спокойно. Снощи, като го видях, от него шуртеше кръв като от заклано прасе… Дай Боже да се оправи, а, мисис Уилкс?
	— Да, благодаря ви. Лекарят каза, че куршумът не е засегнал костта, но е изтекла много кръв. Тази сутрин той беше… ами доста се беше подкрепил с бренди, защото иначе нямаше да има сили да се представи тъй добре. Но именно вие, мисис Уотлинг, бяхте истинската им спасителка. Когато се ядосахте и почнахте да приказвате за счупените огледала, бяхте много… много убедителна.
	— Благодаря ви, мадам, но смятам… смятам, че и капитан Бътлър отлично се справи — каза Бел със свенлива гордост в гласа.
	— О, той беше великолепен! — възкликна с топло чувство Мелани. — Янките просто не можеха да не повярват на показанията му. Ако не беше той с неговата съобразителност, не зная какво ни чакаше. Нямам думи за признателността си към него… и към вас също! Колко сте добра и мила!
	— Много ви благодаря, мисис Уилкс. С радост го сторих. Аз… дано не съм ви огорчила, като приказвах там, дето мистър Уилкс бил редовен посетител в моето заведение. Уверявам ви, той никога…
	— Да, зная. Не сте ме огорчили ни най-малко. Към вас изпитвам само дълбока признателност.
	— Бас хващам, че другите дами не са ми признателни — заяви Бел с неочаквана жлъч. — Обзалагам се също, че и на капитан Бътлър не са благодарни. Наопаки, сега още повече ще го намразят. Сигурна съм, че друга дама освен вас няма да дойде да ми каже „благодаря“. Хич няма и да ме погледнат, като се срещнем на улицата. Ала не ме е грижа. Техните мъже и да бяха ги обесили, на мен ми е все едно. Но за мистър Уилкс не ми беше все едно. Туй е, защото помня колко добра бяхте към мен през войната с онез пари за болницата. Ни една жена в целия град не е била тъй внимателна към мене като вас, а аз добрините не ги забравям. Само като си представих, че ще останете вдовица с невръстно дете, ако обесят мистър Уилкс… Вашето момченце е много сладко, мисис Уилкс. И аз имам момченце, та…
	— Ах, наистина ли? И то ли живее във… ъъ…
	— О, не, мадам! Синът ми не е в Атланта. Никога не е идвал тук. Учи в един пансион. От мъничък не съм го виждала. Аз… е, да оставим туй… Та когато капитан Бътлър поиска от мене да излъжа зарад тия мъже, аз поисках да узная кои са те точно и щом научих, че мистър Уилкс е сред тях, хич не се и поколебах. А на моите момичета тъй им рекох: „Душичките ще ви извадя, ако не натъртите, че мистър Уилкс цяла вечер е бил при вас горе.“
	— О! — промълви Мелани, още повече смутена от неуместната забележка на Бел за „момичетата“ й. — О, много… ъъ… много мило от ваша страна и… от тяхна също.
	— Вие го заслужавате — сърдечно откликна Бел. — Но за друг никой не бих го сторила. Ако ставаше дума само за мъжа на мисис Кенеди, не бих си мръднала пръста, каквото и да викаше капитан Бътлър.
	— Защо?
	— Виждате ли, мисис Уилкс, жените от нашта професия научават сума неща. Доста дами ще се зачудят и стреснат, ако можеха да си представят колко много знаем за тях. Не е стока тя, мисис Уилкс. Тя уби мъжа си и онуй добро момче Уелбърн също — като да ги беше гръмнала с пищов. Тя стана причина за всичко, като кръстосваше сама из Атланта, та пусна мухи в главите на разни негри и бели отрепки. Ами че дори от моите момичета нито едно…
	— Не бива да говорите тъй непочтително за снаха ми — хладно я пресече Мелани, мигом застанала нащрек.
	В желанието си да се извини Бел неволно сложи ръка върху рамото на Мелани, но веднага я отдръпна.
	— Не ме отблъсквайте тъй студено, мисис Уилкс. Не мога да го понеса, след като бяхте тъй мила и блага с мен. Забравих колко я обичате. Много съжалявам, дето тъй рекох. Пък и за горкия мистър Кенеди ми е жал, че го убиха. Добър човек беше. Купувах от него някои неща за заведението и той всякога се държеше много любезно, ама мисис Кенеди… Вие сте къде-къде повече от нея, мисис Уилкс. Много студена жена е тя, тъй мисля аз, и толкоз… Кога ще погребват мистър Кенеди?
	— Утре сутринта. А за мисис Кенеди грешите. Да можехте да я видите сега — просто е съсипана от скръб.
	— Може, кой знае — измърмори Бел с очевидно недоверие. — Е, аз трябва да тръгвам. Боя се, че ако стоя по-дълго, някой може да разпознае каретата, а за вас няма да е добре. Исках да ви река, мисис Уилкс, ако ме срещнете по улицата, може… може да не ми приказвате. Няма да ви се сърдя.
	— Ще бъде чест за мен да разговарям с вас. Гордея се, че съм ви задължена. Надявам се… надявам се пак да се видим.
	— Не — каза Бел. — Туй няма да е редно. Лека нощ.


>>	Глава XLVII

	Скарлет седеше в спалнята си, чоплеше вечерята в подноса, донесен от Мами, и слушаше виещия навън в нощта вятър. Къщата бе смразяващо безмълвна, по-тиха дори отколкото преди няколко часа, когато тялото на Франк лежеше в гостната. Тогава поне се чуваха плахи стъпки, снишени гласове и тихо почукване на предната врата, шумолящите рокли на съседките, които идеха да прошепнат съболезнованията си, и хлипанията на сестрата на Франк, пристигнала от Джоунсбъро за погребението.
	Ала сега целият дом бе обгърнат от тишина. Макар вратата й да беше отворена, от долния етаж не се чуваха никакви звуци. Уейд и бебето бяха у Мелани още откакто донесоха тялото на Франк и тя усещаше, че й липсват топуркането на момченцето и гукането на Ела. В кухнята бе настъпило примирие и до слуха й не достигаха обичайните кавги между Питър, Мами и готвачката. Дори леля Пити, седнала в библиотеката на долния етаж, бе престанала да люлее скърцащото си кресло в знак на уважение към скръбта на Скарлет.
	Никой не се мяркаше поради общото убеждение, че тя предпочита да я оставят насаме с мъката й, ала онова, което Скарлет най-малко желаеше в този момент, беше да стои сама. Ако изпитваше единствено скръб, можеше да я понесе, както бе понесла и други скърби, ала към вцепеняващото чувство за загуба при смъртта на Франк се примесваха страх, угризения и терзанията на внезапно пробудилата се у нея съвест. За пръв път в живота си тя съжаляваше за нещо, което бе сторила, разкайваше се, обзета от завладяващ суеверен страх. Той я караше да поглежда крадешком към съпружеското легло.
	Тя бе погубила Франк. Това бе тъй сигурно, както ако пръстът й бе дръпнал спусъка при фаталния изстрел. Той я умоляваше да не се движи сама, но тя не го послуша. А сега той беше мъртъв поради нейното упорство. Господ щеше да я накаже за това. Ала на съвестта й лежеше грях, още по-тежък и от обстоятелството, че бе станала причина за смъртта му. Грях, който никога не я бе измъчвал до момента, когато зърна лицето му в ковчега. В това неподвижно лице имаше нещо безпомощно и затрогващо и тя го възприемаше като обвинение към себе си. Господ щеше да я накаже, задето се бе омъжила за Франк, след като той обичаше Сюелин. В деня на Страшния съд тя щеше да отговаря за лъжата, изречена пред него, когато се бе возила в кабриолета му на връщане от лагера на янките.
	Безполезно беше да се успокоява, че целта оправдава средствата, че тогава бе просто принудена да го улови в капана си, че от нея зависеше съдбата на твърде много хора, за да се съобразява с правото на щастие, принадлежащо на Сюелин и Франк. Истината се беше изправила в цял ръст пред нея и тя ужасена се опитваше да отвърне глава. Омъжи се за него от чиста пресметливост и невъзмутимо го използва. Франк беше нещастен през последните шест месеца, а имаше всички възможности да го ощастливи. Господ щеше да я накаже, задето не бе достатъчно мила към него; щеше да я накаже за караниците, тормоза, устройваните сцени и язвителните забележки, насочени срещу него, за това, че го бе откъснала от приятелите му и го бе посрамила, като управляваше сама дъскорезниците си, построи кръчма и нае на работа затворници.
	Направи Франк нещастен, съзнаваше го добре, а той понасяше всичко като джентълмен. Единственото, с което му дари истинско щастие, бе раждането на Ела. Но не можеше да скрие от себе си, че стига да бе намерила начин да избегне и това, Ела никога нямаше да се роди.
	Тя потрепера от страх и пожела Франк да е жив, за да се покаже добра към него, толкова добра, че да заглади досегашните си провинения. Ах, поне да не усещаше тъй болезнено Божия гняв и волята на небесата да я накажат! Защо минутите се точеха тъй бавно и къщата бе тъй тиха? Защо се усещаше тъй сама и изоставена?
	Ех, ако Мелани беше при нея — тя би могла да разсее страховете й. Ала Мелани си беше у дома и се грижеше за Ашли. За миг на Скарлет й хрумна да извика Питипат, която да заглуши с присъствието си гласа на съвестта й, но се разколеба. С Пити щеше да се почувства още по-зле, защото старата дама от сърце жалеше за Франк. Той бе по-близко до нея по възраст, отколкото до Скарлет и Пити бе силно привързана към него. Франк бе удовлетворил отколешното й желание за „мъж в къщата“ по възможно най-добрия начин — носеше й от града дребни подаръци и безобидни клюки, разказваше й нови шеги и случки, вечер й четеше вестника и й разясняваше последните събития, докато Пити му кърпеше чорапите. Тя трепереше над него, угаждаше му с любими ястия и се суетеше край леглото му по време на безбройните му настинки. Сега тежко изживяваше загубата и като бършеше подутите си зачервени очи, все повтаряше: „Какво му трябваше да излиза с ония от клана?“
	Защо нямаше кой да я утеши, да разсее тези нейни притеснения и да й обясни на какво се дължат обърканите страхове, които смръзваха сърцето й тъй болезнено свито? Поне Ашли… Ала тя бързо прогони тази мисъл от главата си. Едва не бе погубила и него като Франк и ако той узнаеше някак си цялата истина, как е излъгала Франк, та да го хване, и колко зле се е отнасяла към него, никога вече не би могъл да я обича. Ашли бе тъй почтен, тъй искрен и внимателен, толкова прозорливо и ясно виждаше нещата. Ако знаеше цялата истина, той би проявил разбиране. Би я разбрал и още как! Но щеше да я разлюби завинаги. Не биваше да узнава истината, защото й бе необходимо все така да я обича. Как иначе би живяла, ако пресекнеше любовта му — този таен извор на нейната вътрешна сила? И все пак какво успокоение би изпитала, да можеше да склони глава на рамото му, да изплаче вината си и да облекчи грешната си душа!
	Безмълвната къща, върху която тегнеше отпечатъкът на смъртта, изостряше чувството й за самотност, докато тя усети, че не издържа повече. Стана предпазливо, притвори вратата и почна да рови под бельото си в най-долното чекмедже на скрина. Извади „шишето за несвяст“ на леля Пити, което беше скрила там, и го вдигна на светлината на лампата. Брендито беше почти преполовено. Възможно ли бе толкова много да е изпила предната нощ? Тя си сипа щедро в една водна чаша и го изгълта наведнъж. До сутринта трябваше да върне шишето в килерчето, допълнено с вода. Мами го бе дирила тъкмо преди погребението, защото хората от погребалното бюро поискаха да пийнат и атмосферата в кухнята бе силно нажежена от подозренията, които изпитваха един към друг Мами, Питър и готвачката.
	Брендито приятно я опари отвътре. В тежък момент нищо не можеше да го замени. Всъщност брендито й се отразяваше добре във всякакви моменти и много повече й харесваше от блудкавото вино. Защо, за Бога, приличието допускаше жените да пият вино, но не и силен алкохол? Мисис Мийд и мисис Мериуедър явно бяха подушили дъха й по време на погребението и тя видя как двете се спогледаха тържествуващо. Противни бабички! Отново си сипа. Какво толкова, ако се понапиеше тази вечер, след като скоро си лягаха и можеше да изплакне устата си с одеколон, преди Мами да дойде да я съблече. Щеше й се да се напие до вцепенение, както правеше Джералд в заседателния ден на съда. Тогава може би щеше да забрави безжизненото лице на Франк, което я обвиняваше, че е съсипала живота му, а накрая го е погубила.
	Запита се дали всички в града мислят, че тя е неговата убийца. Присъстващите на погребението се бяха отнесли към нея определено хладно. Единствените, в чиито съболезнования се усещаше искрено съчувствие, бяха съпругите на офицерите янки, с които я свързваха делови отношения. Ала нея одумките на съгражданите й не я засягаха. Колко незначително й изглеждаше всичко това в сравнение с отговорността й пред Бога!
	Тези размишления я подтикнаха отново да надигне чашата и тя потръпна, когато парливото питие се разля в гърлото й. Сега се чувстваше сгряна, но все още не можеше да освободи съзнанието си от мисълта за Франк. А онези глупаци, мъжете, твърдяха, че алкохолът носел забрава за всички неприятности! Освен ако не се напиеше до безсъзнание, щеше да продължава да вижда пред себе си изражението на Франк при последното му настойчиво увещаване да не се движи сама — плахо, гузно и в същото време укорително. Откъм входа се разнесе глухото потропване на чукчето и отекна в занемялата къща, а в следващия миг тя чу тътренето на леля Пити, която прекоси вестибюла и отвори вратата. Последва размяна на поздрави и неразбираем тих говор. Вероятно се бе отбила някоя съседка да си поприказват за погребението или да донесе сладкиш. На Пити това щеше да й хареса. Личеше, че разговорите с посетителите, дошли да изкажат съболезнования, й създаваха самочувствие и някакво меланхолично удоволствие.
	Скарлет се запита без особено любопитство кой може да е и когато над траурния шепот на Пити се извиси звучен и провлечен мъжки глас, веднага се досети. Внезапно я изпълниха задоволство и облекчение. Това беше Рет. Не беше го виждала, откакто й съобщи вестта за смъртта на Франк, и сега чувстваше инстинктивно, че той е единственият човек, който би й помогнал тази вечер.
	— Смятам, че тя ще се съгласи да ме приеме — долетя до нея гласът на Рет.
	— Но тя лежи, капитан Бътлър, и никого не иска да види. Съвсем е съкрушена, горкото дете. Тя…
	— Вярвам, че мен ще иска да види. Моля ви, кажете й, че утре заминавам и може да отсъствам доста време. Имам нещо важно за нея.
	— Ама… не знам… — заекна Питипат.
	Скарлет изтича в коридора, установила с известно смайване, че краката не я държат твърде сигурно, и се надвеси над парапета.
	— Ей сега ще сляза, Рет — обади му се тя.
	За секунда зърна пълното лице на леля Пити и очите й, ококорени от изненада и възмущение. „Сега из целия град ще се разчуе, че съм се държала неприлично в деня на погребението на съпруга ми — рече си Скарлет, когато се завтече обратно към стаята и пътем заприглажда косата си. Закопча догоре черния си корсаж и прибоде якичката с жалейната брошка на Пити. — Не изглеждам особено добре — каза си тя, като се наведе към огледалото. — Твърде бледа и неспокойна съм.“ Без да се замисли, ръката й се протегна към кутийката за скъпоценности, където държеше скрит ружа си, но веднага се отказа. Бедната Питипат щеше съвсем да се стъписа, ако тя се появеше долу румена и цъфтяща. Взе шишето с одеколон, напълни си устата и хубавичко я изплакна, а после изплю парещата течност в легенчето край умивалника.
	Полите й прошумолиха и тя се насочи към двете неподвижно изправени фигури във вестибюла, тъй като Питипат, силно разстроена от поведението на Скарлет, съвсем бе забравила да покани Рет да седне. Той бе подходящо облечен за случая в черен костюм с ослепително бяла колосана риза и с целия си вид напълно покриваше представата за стар приятел, пристигнал да поднесе съболезнования на опечалените. Дотолкова безупречен бе всъщност в поведение и външност, че всичко това изглеждаше едва ли не комично, но Питипат, естествено, не го усещаше. Той се извини пред Скарлет по всички правила на доброто възпитание, задето я безпокои, и изказа съжаление, че покрай суетнята около приключване на делата си преди заминаването не е успял да присъства на погребението.
	„За какво ли му е щукнало да идва? — почуди се Скарлет. — Тия приказки са открай докрай чиста преструвка.“
	— Много ми е неудобно, че ви натрапвам посещението си в такъв момент, но трябва да обсъдя с вас един неотложен, делови въпрос. Нещо, което бяхме замислили съвместно с мистър Кенеди…
	— Не бях чувала, че сте имали общи дела с мистър Кенеди — намеси се леля Питипат, едва ли не възмутена, задето Франк е вършил нещо без нейно знание.
	— Мистър Кенеди беше човек с разностранни интереси — почтително каза Рет. — Да минем ли в гостната?
	— Не! — извика Скарлет и погледна стреснато към затворената двукрила врата. Споменът за ковчега, положен доскоро там, се бе загнездил натрапчиво в съзнанието й. На драго сърце би избягвала завинаги тази стая. Пити като никога разбра намека, макар със зле прикрито недоволство.
	— Моля, използвайте библиотеката. Аз трябва… трябва да се кача горе, за да си взема ръкоделието. Толкова работа ми е изостанала през последната седмица. Ей Богу, просто се чудя…
	Тя тръгна нагоре по стълбите и хвърли през рамо един укорен поглед, който нито Скарлет, нито Рет забелязаха. Той се отмести, за да направи път на Скарлет и влезе след нея.
	— Какви общи дела сте имали с Франк? — без увод подхвана тя.
	Той се приближи към нея и прошепна:
	— Съвсем никакви. Просто исках да отпратя мис Пити. — Надвесен над нея, Рет помълча за миг и тихичко рече: — Не помага, Скарлет.
	— Кое?
	— Одеколонът.
	— Бога ми, не разбирам за какво говорите.
	— Бога ми, много добре разбирате. Доста сте си пийнали.
	— Е, и какво, ако е тъй? Да не е ваша работа?
	— Самата любезност дори в покрусата. Не пийте сама, Скарлет. Хората винаги се научават и край на доброто име. Пък и коварна работа е това самотно пиене. Какво ви измъчва, сладка моя?
	Рет я поведе към канапето и тя се отпусна безмълвно на него.
	— Ще затворя вратата, ако не възразявате.
	Скарлет знаеше, че види ли Мами затворената врата, ще се възмути отдън душа и дни наред ще има да мърмори и да реди наставления, ала още по-лошо щеше да стане, ако Мами чуеше тези разсъждения на тема пиене, особено в светлината на събитието с изчезналото шише. Тя кимна утвърдително и Рет събра плъзгащите се крила на вратата. Когато седна до нея и тъмните му очи внимателно се взряха в лицето й, тя мигновено почувства как лъхът на смъртта се разпръсна под влияние на буйната жизненост, струяща от него, а стаята, обляна от меката розова светлина на лампите, отново възвръща приятната си уютна атмосфера.
	— Какво ви измъчва, сладка моя?
	Никой друг на света не умееше тъй гальовно да изрича това глупавичко изтъркано обръщение, дори когато я иронизираше, но сега той, изглежда, нямаше такова намерение. Тя вдигна измъчени очи към лицето му и непонятно защо изпита успокоение от безизразната му непроницаемост. Не можеше да си обясни защо й действа по този начин именно той — с неговата непредсказуема грубост. Може би защото си приличаха толкова много, както сам той често твърдеше. Понякога имаше чувството, че всички хора наоколо, освен Рет, са й чужди и далечни.
	— Можете ли да ми отговорите? — Той пое ръката й с изненадваща нежност. — Има по-дълбока причина от загубата на стария Франк. От пари ли се нуждаете?
	— Пари ли? О, Господи, не! Ах, Рет, толкова съм уплашена.
	— Не бъдете глупава, Скарлет, та вие никога и от нищо не сте се плашили в живота си.
	— О, Рет, страхувам се!
	Думите напираха тъй стремителна на устата й, че тя не успяваше да ги изговори. Разбира се, че можеше да му го каже. Всичко можеше да каже на Рет. Той самият бе толкова черен отвътре, че не би могъл да се държи като съдник. Колко утешително беше да познаваш някого също тъй лош и безчестен като теб, измамник и лъжец, който не ти отстъпва по нищо, при положение че светът бе изпълнен с хора, дето не биха излъгали в името на спасението на душите си и по-скоро биха умрели от глад, нежели да извършат непочтена постъпка!
	— Страхувам се, че ще умра и ще ида в ада.
	Ако той се беше изсмял на приказките й за смъртта, значи всичко беше наред. Но той не се засмя.
	— Изглеждате ми в добро здраве… пък най-сетне може и да няма ад.
	— О, как да няма, Рет! Прекрасно знаете, че има!
	— Да, знам, но той е тук, на земята. Не ни чака след смъртта ни. След смъртта не съществува нищо, Скарлет. Вие сега изживявате своя ад.
	— О, Рет, та това е богохулство!
	— Но действа крайно утешително. Та защо ще идете в ада?
	Сега вече той я подиграваше; тя отгатна това по присмехулните пламъчета в очите му, но не се разсърди. Ръцете му бяха тъй топли и силни и тъй успокояващо бе да се държиш за тях.
	— Рет, не биваше да се омъжвам за Франк. Не беше редно да постъпвам така. Той беше поклонник на Сюелин и нея обичаше, а не мен. Но аз го излъгах и му казах, че тя ще се омъжи за Тони Фонтейн. О, как можах да го направя!
	— Ето как е станала работата значи! А аз все се чудех.
	— А после го изтормозих горкия. Принуждавах го да върши какво ли не против волята си, като например да събира дълговете си от хора, които не можеха да платят. Толкова го заболя, когато се захванах с дъскорезницата, а после построих кръчма и наех затворници да ми работят. Не смееше глава да вдигне от срам. И още, аз го погубих, Рет. Да, аз, както ме гледате. Е, не знаех, че участва в ку-клукс-клан. Не съм и сънувала, че ще се намери у него толкова кураж, а трябваше да се досетя. Аз го убих.
	— „О, тез ръце!… Не, дори великият Нептунов океан не ще отмие тази кръв от тях…“*
	[* У. Шекспир, „Макбет“ — д. II, сц. II. Превод Валери Петров — б.пр.]
	— Какво?
	— Няма значение. Продължавайте.
	— Да продължавам? Та това е всичко. Не е ли достатъчно? Омъжих се за него, направих го нещастен и го погубих. О, Господи! Просто не разбирам как съм могла да го сторя! Взех го за свой съпруг с помощта на лъжа. Тогава ми изглеждаше оправдано и в реда на нещата, но сега виждам колко е непростимо. Рет, просто не ми го побира главата, че аз съм извършила всичко това. Бях толкова зла с него, а по природа не съм такава. Съвсем другояче съм възпитана. Мама… Тя замълча и преглътна. Цял ден се бе мъчила да не мисли за Елен, но нямаше сили повече да изтласква образа й от съзнанието си.
	— Често съм се питал какво ли е представлявала тя. Вие толкова ми приличате на баща си.
	— Мама беше… О, Рет, за пръв път се радвам, че е мъртва и не може да ме види. Тя полагаше такива усилия да ме възпита в благонравие. Беше толкова внимателна с всички, толкова добра. Самата тя по-скоро би умряла от глад, отколкото да постъпи като мен. Аз тъй силно желаех да приличам на нея във всичко, а всъщност нищичко не съм наследила. Тези въпроси дори не ми идваха наум тогава… За толкова други неща трябваше да се мисли… Но винаги съм искала да бъда като нея. Не исках да приличам на татко. Обичах го много, но той беше тъй… тъй… невъздържан и грубоват. Рет, имаше моменти, в които с всички сили съм се старала да бъда добра към хората и към Франк, но тогава кошмарът отново се връщаше и тъй ме ужасяваше, че нещо отвътре ме караше да се втурна и да грабя пари с пълни шепи, независимо дали имах право на тях или не.
	Сълзи се лееха по страните й, но тя не се сещаше да ги изтрие, а бе сграбчила ръката му и несъзнателно забиваше нокти в нея.
	— Какъв кошмар? — Гласът му бе спокоен и гальовен.
	— О, забравих, че вие не знаете. Накратко, тъкмо когато решавах да бъда добра с хората и си казвах, че парите не са всичко, нощем пак започвах да сънувам, че отново съм в Тара точно след смъртта на мама и след като янките са минали през имението. Рет, вие не можете да си представите… Цяла се смразявам само при спомена. Виждам как всичко наоколо е изпепелена пустош и знам, че няма нищо за ядене. О, Рет, в съня си аз отново изпитвам онзи отчаян глад!
	— Разказвайте, не спирайте.
	— Гладна съм и всички останали — татко, момичетата и негрите, също са измъчвани от недояждане и все повтарят: „Гладни сме!“ Празният ми стомах се свива от болки и изпитвам непреодолим страх. В главата ми се върти една-едничка мисъл: „Ако се измъкна веднъж, никога, никога вече няма да се оставя да гладувам.“ После внезапно отвсякъде ме обгръща сива мъгла и аз тичам през нея с всичка сила, толкова отчаяно тичам, че сърцето ми аха да се пръсне, а нещо ме преследва и аз вече съм без дъх, но си повтарям, че веднъж да го стигна, и ще бъда в безопасност. Само че какво е това, което трябва да стигна, сама не зная. А после се събуждам цяла изстинала от ужас и уплашена да не ми се случи отново да гладувам. В този миг ми се струва, че всички богатства на света не са достатъчни да ме опазят от страха пред гладуването. И тъкмо тогава за беда Франк ще рече да ми се превзема и да се притеснява, а аз, то се знае, побеснявах и вдигах страхотни скандали. Едва ли е разбирал на какво се дължи поведението ми. А и как бих могла да му го обясня? Все се утешавах, че един ден, като забогатеем и изчезне страхът от глада, ще мога да изкупя с добрина тормоза, който му причинявам. А сега той е мъртъв и всичко е свършено. Навремето ми се струваше, че постъпвам както е нужно, а сега виждам колко съм грешила. Ако можех да започна отначало, всичко бих вършила по друг начин.
	— Хайде, успокойте се — обади се той, издърпа ръката си от трескаво вкопчените й пръсти и извади от джоба си чиста носна кърпа. — Изтрийте си лицето. Безсмислено е да се изтезавате по този начин.
	Тя взе кърпата и избърса мокрите си страни, облекчена донякъде, като че бе прехвърлила гнетящия товар върху неговите широки плещи. Той изглеждаше тъй опитен и мъдър, тъй спокоен, че дори присмехулно свитите му устни й действаха утешително, сякаш доказваха, че терзанията и душевният й смут са напълно неоправдани.
	— По-добре ли сте сега? Тогава нека си разясним нещата докрай. Казвате, че ако почнете отначало, всичко бихте вършили по друг начин. Но дали щеше да е тъй? Я си помислете хубавичко.
	— Ами…
	— Не, пак същото бихте сторили. Имахте ли друг избор тогава?
	— Не.
	— А за какво съжалявате?
	— Бях толкова лоша, а сега той е мъртъв.
	— Ако беше жив, щяхте все тъй да продължавате да сте лоша. Както аз ги разбирам нещата, вие не съжалявате чак толкова, задето сте се омъжили за Франк, хокали сте го и с лекомислието си сте причинили смъртта му. Съжалявате само, че ще идете в ада, нали тъй?
	— Какво да ви кажа… всичко е тъй объркано.
	— С вашата нравственост нещата стоят по същия начин — твърде е объркана. Вие сте точно в положението на крадец, заловен на местопрестъплението, който безкрайно съжалява, но не за това, че краде, а че ще иде в затвора.
	— Крадец ли?…
	— О, не приемайте всичко тъй буквално! Иначе казано, ако не си бяхте пъхнали в главата тая глупава идея, че сте прокълната да се печете на вечния огън, щяхте да се радвате, че сте се отървали от Франк.
	— О, Рет!
	— Хайде, хайде! Отворихте се на изповеди, а между истината се опитвате да прекарате и благовидни лъжи. Дали вашата… ъъ… съвест се разбунтува много, когато предложихте — да… нека го речем тъй — да се простите с онази драгоценност, която е по-скъпа от живота, срещу триста долара?
	Брендито вече я беше ударило в главата и тя се усещаше замаяна и донякъде склонна на безразсъдство. Какъв смисъл имаше да го лъже? Той сякаш четеше мислите й като отворена книга.
	— Тогава, да си кажа право, не ми дойде наум за Господ… нито пък за ада. А пък като се сетих, рекох си, че Господ би трябвало да ми влезе в положението.
	— Но не вярвате, че Господ ще ви влезе в положението в случая с женитбата за Франк?
	— Рет, защо ги приказвате тия неща за Господ, когато вие не вярвате в него.
	— Ала вие вярвате, че има един разгневен Господ, а в случая това е същественото. Защо пък всевишният да не ви разбере? Да не би да съжалявате, че все още сте собственица на Тара и че там не се разпореждат „торбаланковците“?
	— Не, моля ви се!
	— Е, имахте ли друг изход, освен да се омъжите за Франк?
	— Не.
	— Той не е бил принуден да се ожени за вас, нали? Мъжете са свободни да правят каквото си щат. А за това, че се е оставял да го хокате и да го принуждавате да върви против волята си, сам си е крив, не е ли тъй?
	— Ами…
	— Защо тогава се тревожите за това, Скарлет? Ако нещата се върнеха назад, вие отново щяхте да сте принудена да го излъжете и той отново би се оженил за вас. Пак щяхте да се подлагате на опасности и той пак щеше да излезе да отмъсти за вас. Ако се беше оженил за сестричката Сю, тя вероятно нямаше да причини гибелта му, но нищо чудно да беше го направила два пъти по-нещастен. Нищо по-различно не би могло да се случи.
	— Но аз можех да бъда по-добра с него.
	— Можехте, да… ако бяхте друга жена. Ала вие сте родена да тормозите всеки, който би ви го позволил. Силните са създадени да упражняват тормоз, а слабите — да страдат. Франк сам си е виновен, задето не ви е понашибал с камшика. Смайвате ме, Скарлет, с тази ваша съвест, дето се обажда по никое време. Какво търси тя у опортюнистка като вас?
	— Какво ще рече опор… как го казахте там?
	— Личност, която се стреми да извлече облага при първа възможност.
	— А това лошо ли е?
	— Винаги се е считало за недостойно — особено от хората, които са имали същите възможности, но не са се възползвали от тях.
	— О, Рет, вие само се шегувате, а аз си помислих, че ще се държите мило.
	— Че аз се държа мило… по своему. Скарлет, любима, вие сте си пийнали, иначе нищо ви няма.
	— Как смеете…
	— Ами да, смея. Както гледам, вече сте готова да минете във фазата на пиянската сълзливост, затова ще сменя темата и ще ви съобщя една вест, която ще ви развесели. Аз затова и дойдох всъщност тази вечер да ви кажа вестта, преди да замина.
	— Къде заминавате?
	— В Англия и може би цели месеци ще отсъствам. Забравете съвестта си, Скарлет. Да приключим въпроса с благото на душата ви. Не желаете ли да чуете моята новина?
	— Но… — опита се слабо да възрази тя и замлъкна. Под въздействието на алкохола, притъпяващ бодящите я угризения, и присмехулните, но утешителни думи на Рет бледият образ на Франк отстъпваше в дълбините на съзнанието й. Може би Рет беше прав. Защо Господ да не прояви разбиране? Бе се посъвзела достатъчно, за да изтласка натрапчивата мисъл от главата си и да си каже: „Утре ще му мисля.“
	— Каква е вашата вест? — с усилие издума тя, издуха носа си в кърпичката и отметна кичур от косата си, която бе почнала да се разпилява.
	— Моята вест е следната — отвърна той и я погледна леко усмихнат. — Аз все още ви желая по-силно от всяка друга жена, която съм срещал, и си рекох, че сега, след като Франк го няма вече, това може да ви заинтересува.
	Скарлет рязко издърпа ръцете си от неговите и скочи на крака.
	— Аз… вие сте най-невъзпитаният човек на света! Тъкмо този момент да изберете за вашите мръснишки… Защо ли се подлъгах и аз, че може да се промените? Горкият Франк не е изстинал още в гроба! Ако имахте поне мъничко чувство за приличие… Напуснете веднага този…
	— По-тихо, за Бога, че ей сега ще дотърчи мис Питипат — прекъсна я той, като се протегна, без да става, и хвана стиснатите й в юмручета ръце. — Боя се, че не изтълкувахте правилно думите ми.
	— Не съм ги изтълкувала правилно ли? Много хубавичко ги изтълкувах. — Тя се дърпаше назад, за да се освободи от него. — Пускайте ме и се махайте оттук. Това е нечувано безобразие. Аз…
	— Но млъкнете за малко — каза той. — Аз ви предлагам да се омъжите за мен. Ще бъда ли по-убедителен, ако падна на колене?
	Тя издаде едно смаяно възклицание и безсилно се отпусна на канапето.
	Гледаше го втренчено, с полуотворена уста и се питаше дали алкохолът не си прави лоши шеги с нея, тъй като в замаяното й съзнание неволно изскочи споменът за думите му, изречени с насмешка: „Скъпа моя, бракът не е за мен.“ Или тя беше пияна, или той се беше побъркал. Ала видът му съвсем не показваше да е побъркан. Изглеждаше спокоен, сякаш си говореха за времето, и мекият му провлечен говор звучеше равно и спокойно.
	— Никога не съм се отказвал от намерението един ден да ви направя своя, Скарлет — още от първата ни среща в Дванайсетте дъба, когато счупихте вазата, изругахте и доказахте, че не сте дама. Не губех надежда, че ще ви имам чрез едно или друго средство. Но когато поспечелихте малко пари с Франк, разбрах, че вече никога няма да дойдете при мен, тласкана от нуждата, с интересни предложения за заем и гаранция в натура. Затова виждам, че ще трябва да се оженя за вас.
	— Рет Бътлър, това да не би да е още една от противните ви шеги?
	— Аз ви разкривам душата си, а вас ви гонят долни подозрения! Не, Скарлет, това е едно напълно искрено признание. Безспорно не е признак на най-добър вкус да избера тъкмо този момент, но имам сериозно оправдание за невъзпитаното си поведение. Утре заминавам за дълго време и се боя, че ако чакам до завръщането си, вече ще сте се омъжили за някой друг, в чийто джоб се намират малко парици. Затова си казах — защо да не вземете мен с моите пари? Скарлет, та аз не мога цял живот да ви дебна между отделните съпрузи.
	Той говореше сериозно. Вече нямаше съмнение.
	Устата й пресъхна, когато осъзна тази истина. Тя преглътна и се вгледа в очите му, за да открие там някакво обяснение. В тях бликаше смях, ала в дълбините им Скарлет зърна непознато до този миг неразгадаемо пламъче. Позата му бе непринудена и небрежна, но тя чувстваше, че той я наблюдава напрегнато като котарак, забил поглед в мишата дупка. Зад външната му сдържаност Скарлет отгатваше напиращата, но обуздавана сила и това я постресна.
	Той действително й предлагаше брак — сторил бе невъобразимото. Навремето си бе намислила как точно ще го измъчва, ако й направи някога предложение. Бе си представяла как ще го смачка, ако чуе от него тези думи, ще го накара да почувства превъзходството й и ще изпита злорадо удоволствие от унижението му. Сега го бе изрекъл, но тя съзнаваше, че не може да приложи кроежите си, защото въпреки направеното признание той си оставаше все тъй неподвластен на волята й. Нещо повече — беше пълен господар на положението, а тя бе смутена като девойче при първо предложение и само можеше да се черви и да заеква.
	— Аз… аз никога вече няма да се омъжа.
	— Разбира се, че ще се омъжите. Вие сте родена да бъдете нечия съпруга. Защо пък не и моя?
	— Но, Рет, аз… аз не ви обичам.
	— Едва ли това може да бъде пречка. Не си спомням любовта да е играла важна роля в предишните ви два брачни съюза.
	— Как можете да говорите тъй? Знаете колко бях привързана към Франк.
	Той замълча.
	— Така беше! Така беше, ви казвам!
	— Е, за това няма да спорим. Ще обмислите ли предложението ми, докато отсъствам?
	— Рет, аз не обичам нещата да се проточват. Предпочитам още сега да ви отговоря. Скоро си отивам у дома, в Тара. Индия Уилкс ще дойде да живее при леля Пити. Смятам да остана за дълго вкъщи и… аз… аз не желая да се омъжвам повече.
	— Глупости. Защо?
	— Ами… Е, няма значение защо. Просто не ми харесва да съм омъжена.
	— Бедното ми дете, та вие никога не сте били истински омъжена. Откъде можете да знаете харесва ли ви или не? Трябва да се признае, че не ви провървя много. Първия път се омъжихте напук, а втория — за пари. Не сте ли помисляли някога да се омъжите просто за удоволствие?
	— Удоволствие? Говорите като същински глупак. В брака не може да има никакво удоволствие.
	— Така ли? А защо не?
	Тя бе възвърнала донякъде самообладанието си, а с него и естествената си склонност да бъде откровена, подсилена от действието на брендито.
	— За мъжете може и да е удоволствие, макар че един Господ знае защо. Аз лично не го разбирам. Но за жената бракът означава да има осигурена прехрана, ала и куп работа, да се примирява с мъжките глупости, а после… по едно бебе всяка година.
	Той се разсмя тъй силно, че звукът отекна в тишината и Скарлет чу кухненската врата да се отваря.
	— Шшт! Мами има уши на рис, а не е прилично да се чува смях вкъщи толкова скоро след… Спрете да се смеете. Знаете, че говоря истината… Удоволствие! Дрън-дрън шикалки!
	— Казах, че не ви е провървяло, а това, което току-що подметнахте, го потвърждава. Бяхте омъжена за едно момче и за един старец. А в пазарлъка влиза и това. Обзалагам се, че майка ви не е пропуснала да ви даде наставление, че жените трябва да понасят „тези неща“, които се изплащат после с радостите на майчинството. А съвсем не бива да е тъй. Защо да не пробвате да се омъжите за един прекрасен млад мъж с лошо име и опит с жените? Ще бъде забавно.
	— Вие сте невъзпитан и самонадеян, освен това смятам, че този разговор отиде прекалено далеч. Той е… той просто стана вулгарен.
	— Но и твърде занимателен, нали? Повече от сигурен съм, че никога преди не сте обсъждали с мъж интимните съпружески отношения, дори с Чарлс и Франк.
	Тя го погледна начумерено. Този пък Рет всичко знаеше. Запита се как ли бе успял тъй добре да опознае жените. Толкова богат опит граничеше с непристойност.
	— Не се мръщете, Скарлет. Хайде, определете вие деня. Аз не настоявам за скорошно бракосъчетание, с оглед да запазим вашата репутация. Ще изчакаме един благоприличен срок. Впрочем колко точно трае „благоприличният срок“?
	— Не съм казала, че ще се омъжа за вас. Дори разговорът на подобна тема е неприличен в такъв момент.
	— Но аз ви обясних защо сега ви заговорих за брак. Утре заминавам, а съм тъй страстно влюбен, че не бих могъл повече да сдържам своя плам. А може би ви притеснявам с моето твърде припряно ухажване?
	Със стремителен изблик, който я накара да подскочи, той ненадейно се озова на колене и притиснал театрално ръка към гърдите си, въодушевено издекламира:
	— Простете, че ви стреснах със стихийната мощ на своите чувства, скъпа ми Скарлет… пардон, скъпа мисис Кенеди. Не може да не сте отгатнали, че от известно време приятелството, което храня към вас в сърцето си, прерасна в по-дълбоко чувство — чувство, по-красиво, по-чисто, по-свято. Смея ли да го назова пред вас? Ах! Любовта е тази, която ме прави тъй дързък.
	— Ама изправете се най-сетне — с умолителен тон го подкани тя. — Изглеждате същински глупак в тая поза. Представете си, че Мами влезе и ви види.
	— Ще бъде стъписана от изумление при тая първа проява на моето рицарско благородство — заяви Рет, като се изправи с лекота. — Хайде, Скарлет, та вие не сте дете, нито ученичка, за да ме отблъсквате с глупави извинения за благоприличие и други подобни. Кажете, че ще се омъжите за мен, когато се върна, или, кълна се пред небето, няма да мръдна оттук. Ще свиря всяка нощ серенади под прозореца ви и ще пея с цяло гърло, тъй че пак ще бъдете принудена да ме вземете, за да спасите доброто си име.
	— Рет, бъдете разумен. За никого не искам да се омъжвам.
	— Не искате? Но вие криете истинската причина. Отказът ви не се дължи на момински свян. На какво тогава?
	Внезапно тя си помисли за Ашли; представи си образа му тъй живо, сякаш бе застанал пред нея — със златиста коса и сънливи очи, с неподражаемо достойнство, съвсем различен от Рет. Той беше истинската причина за нежеланието й да се омъжи отново, макар да нямаше нищо против Рет и на моменти да изпитваше истинска привързаност към него. Ала сърцето й бе обречено на Ашли завинаги. То никога не бе принадлежало на Чарлс или на Франк и никога не би могло да принадлежи на Рет. Всяка частица от нея, едва ли не всичко, което бе извършила през съзнателния си живот, за което се бе борила и после придобила, принадлежеше на Ашли. Ашли и Тара бяха господари на душата й. Усмивките, живият смях и целувките, подарени на Чарлс и Франк, бяха за Ашли, при все че той нито досега, нито в бъдеще би предявил правото си над тях. Дълбоко в нея живееше желание да се запази за него, макар да знаеше, че той никога няма да приеме дара й.
	Скарлет не съзнаваше, че чертите й постепенно се смекчават, че бляновете придават на лицето й нежност, каквато Рет никога не бе виждал у нея. Той се вгледа в придръпнатите й зелени очи — широко отворени и замъглени, в милата извивка на устните й и за миг дъхът му спря. После устата му рязко се изкриви в гримаса и той избухна невъздържано:
	— Скарлет О’Хара, вие сте глупачка!
	Преди да се съвземе от унеса си, тя усети ръцете му да я привличат в уверена и силна прегръдка както някога, тъй отдавна, на пътя, водещ към Тара. Почувства отново да я заливат същата безпомощност и неволен копнеж да се отпусне в забрава, същата топла вълна, която поглъщаше силите и волята й. В този миг безстрастното лице на Ашли Уилкс разля очертания и се изличи. Рет отметна главата й на рамото си и я целуна най-напред леко и нежно, а после с все по-неудържима страст, която я влечеше да се притиска към него като към единствената здрава опора в шеметно разлюления свят. Жадната му уста настойчиво разтваряше треперещите й устни и пораждаше във всяка фибра на тялото й неосъзнати лудешки желания, каквито тя не подозираше у себе си. И миг преди да потъне във вихъра на томителен захлас, Скарлет осъзна, че отвръща на целувката му.
	— Спрете, моля ви, ще припадна! — прошепна тя, като немощно се опитваше да извърне глава от него.
	Ала той здраво я притисна към себе си и тя зърна лицето му като в мъгла. Очите му бяха разширени и горяха със странен блясък, а треперенето на ръцете му я уплаши.
	— Искам да ви накарам да прималеете. И ще ви накарам. Искам да ви дам нещо, неизпитвано през всички тези години. Никой от вашите наивници не ви е целувал така, не е ли вярно? Нито драгоценните ви Чарлс и Франк, нито глупавият ви Ашли…
	— Моля ви…
	— Да, точно тъй — глупавият ви Ашли. Всички тези благовъзпитани господинчовци… какво разбират те от жени? Могат ли да схванат природата на жена като вас? А аз ви познавам.
	Устните му отново се озоваха върху нейните и Скарлет се предаде без борба; беше твърде отмаляла дори да извърне главата си, а и не го желаеше; цялото й тяло се разтърсваше от ударите на сърцето й и я обзе страх от силата на Рет и нейната собствена слабост. Но какво искаше да стори той? Ако не я оставеше, тя наистина щеше да припадне. Защо не свършваше тази целувка?… О, ако можеше да продължава вечно!
	— Кажете „да“! — Устните му почти докосваха нейните и очите му бяха тъй близо, че изглеждаха огромни и в този миг сякаш запълваха целия свят пред нея. — Кажете „да“, по дяволите, или…
	Тя промълви „да“, преди още съзнанието й да е заработило. Сякаш той й бе внушил думата и Скарлет я бе изрекла зашеметена. Ала щом я каза, в душата й ненадейно се възцари покой, главата й престана да се върти и дори замайването от брендито изчезна. Беше обещала да се омъжи за него, а всъщност съвсем не бе имала намерение да се съгласява. Не можеше да си обясни как се бе получило тъй, но не съжаляваше. Сега й се виждаше напълно естествено, че каза „да“ — стори й се, че сякаш някаква свръхестествена сила се намесва в живота й, действа вместо нея и премахва всички пречки по пътя й.
	При отговора й Рет пое дълбоко въздух, наведе се пак към нея като за целувка и тя отпусна назад глава със затворени очи. Ала той се отдръпна и Скарлет усети смътно разочарование. Чувстваше, че не е на себе си, когато я целуваше по този начин, и все пак отново й се щеше да изпита сладостното вълнение.
	Известно време той стоя съвсем неподвижен, притиснал главата й до рамото си, и сякаш с усилие възпря треперенето на ръцете си. После се отдръпна леко от нея и я загледа внимателно. Тя отвори очи и видя, че страстният плам бе напуснал изражението му. Кой знае защо, не можа да издържи погледа му и в изблик на непреодолимо смущение сведе очи.
	Когато Рет заговори, гласът му бе много спокоен:
	— Сигурна ли сте? Няма ли да се отметнете?
	— Няма.
	— Надявам се, че приемате предложението ми не просто защото съм ви… Как се казваше в такива случаи?… Замаял главата с моята… с моя плам.
	Скарлет не отговори, защото не знаеше какво да каже и не смееше да срещне погледа му. Той я хвана за брадичката и обърна лицето й към себе си.
	— Веднъж ви казах вече, че от вас мога да понеса всичко освен лъжа. Сега ми е нужно да зная истината. Защо точно казахте „да“?
	Тя все тъй се чувстваше безсилна да заговори, но бе възвърнала донякъде самообладанието си и макар да гледаше смирено към земята, в крайчетата на устните й играеше лека усмивка.
	— Погледнете ме. Заради парите ми ли го правите?
	— Ама че сте и вие, Рет! Що за въпрос!
	— Погледнете ме в очите и не се опитвайте да ме залъгвате с мазни приказки. Аз не съм Чарлс, нито Франк, нито пък някой от младежите във вашия окръг, та да бъда омаян от трепкащите ви мигли. Заради парите ли е?
	— Ами… да, отчасти.
	— Отчасти?
	Рет не изглеждаше ядосан. Само дишането му се ускори и в погледа му се появи напрегнато очакване, което той с усилие заличи, а Скарлет тъй и не забеляза в объркването си.
	— Какво толкова — безпомощна избъбри тя, — парите винаги са от полза. Сам го знаете. А Господ е свидетел, че Франк не остави кой знае колко. От друга страна… как да ви кажа, Рет, струва ми се, че двамата можем да се разбираме. Вие сте единственият мъж сред познатите ми, който може да понесе истината от устата на жена. Би ми се харесвало да имам съпруг, който няма да ме смята за наивна глупачка и да очаква от мен постоянно да го залъгвам… Освен тава… аз съм привързана към вас.
	— Привързана?
	— Ами да — нетърпеливо изрече тя, — ако кажа, че съм лудо влюбена, значи да излъжа, при това вие веднага ще разберете, че не е истина.
	— Понякога ми се струва, че отивате твърде далеч в откровеността си, сърчице мое. Не мислите ли… че би било уместно да кажете „Аз ви обичам, Рет“, пък макар и да е лъжа, макар и да не го чувствате?
	Какво ли пък му беше хрумнало сега, почуди се Скарлет и смущението й нарасна. Държеше се много особено — хем изглеждаше напрегнат и донякъде огорчен, хем сякаш я взимаше на подбив. Той отдръпна ръцете си от нея и ги пъхна в джобовете на панталоните си, а тя забеляза, че там те се свиха в юмруци.
	„Ще говоря истината, та дори заради това да се лиша от един кандидат за съпруг“ — рече си мрачно, пламнала от раздразнение както винаги, когато той се заяждаше с нея.
	— Това би било лъжа, Рет, пък и защо са ни подобни глупости? Както ви казах, аз съм привързана към вас. Та нали сам изпитвате същото. Веднъж споменахте, че не ме обичате, но че ни свързват много общи черти. Думите ви бяха, че и двамата сме негодници…
	— О, господи! — промърмори той, извърнал глава настрани. — Да ме уловят в собствения ми капан!
	— Какво казахте?
	— Нищо. — Рет я погледна и се засмя, ала с някаква неприятна нотка. — Определете деня, скъпа моя. — После отново се засмя, наведе се и целуна ръцете й.
	Скарлет забеляза с облекчение, че странното му настроение го напуска и отново е развеселен, тъй че и тя му се усмихна.
	Той си поигра няколко мига с ръката й, а после я попита с иронично изражение:
	— Във вашите романчета попадали ли сте някога на класическата ситуация, при която равнодушната съпруга се влюбва в собствения си съпруг?
	— Знаете, че не чета романчета — заяви тя и в желанието си да влезе в тона на шеговитото му настроение продължи: — Освен това подметнахте веднъж, че връх на безвкусицата е съпрузите да изпитват любов един към друг.
	— Изглежда съм бил прекалено бъбрив с вас, дявол да го вземе — рязко отвърна той и се изправи.
	— Не ругайте.
	— Ще трябва да свикнете, а и да се научите сама да ругаете. Изобщо ще трябва да се примирите с всичките ми лоши навици. Това ще бъде част от цената, която ще заплатите, задето… изпитвате привързаност към мене и слагате хубавата си лапичка на парите ми.
	— Хайде сега, не кипвайте само защото не пожелах да излъжа и да погъделичкам самолюбието ви. Та вие също не сте влюбен в мене, не е ли вярно? Защо аз трябва да ви обичам?
	— Точно тъй, скъпа моя, влюбен съм във вас не повече, отколкото вие в мен, а ако ви обичах наистина, щяхте да сте последният човек, пред когото да го призная. Господ да пази мъжа, дето ви обикне истински. Вие ще разбиете сърцето му, любима моя, жестока, опустошителна малка хищнице. Тъй безгрижна и самоуверена сте, че дори не си правите труда да криете ноктите си.
	Той я изправи рязко и я целуна отново, но този път по-различно, сякаш нехаеше, че ще й причини болка… сякаш умишлено се стараеше да я нарани и оскърби. Устните му се плъзнаха по шията й, а после по-надолу и се притиснаха тъй силно и продължително към гръдта й, че Скарлет почувства горещия му дъх през черната тафта. Тогава го блъсна рязко с ръце с вид на самата обидена добродетел.
	— Не бива! Как смеете!
	— Сърцето ви тупка като на зайче — насмешливо подхвърли Рет. — Бих казал, прекалено развълнувано за обикновена привързаност… ако бях самолюбив, естествено. Хайде, пригладете настръхналата си перушина. Превземате се като някоя девственица. Кажете какво да ви донеса от Англия. Пръстен? Какъв точно искате?
	Тя се поколеба между пламналия интерес към последните му думи и чисто женското желание да продължи сцената на гняв и възмущение.
	— О… нека да е диамантен… Само моля ви, Рет, купете от най-големите!
	— Та да можете да го размахвате пред обеднелите си приятели и да казвате: „Вижте какъв тлъст шаран съм си уловила!“ Чудесно, тогава ще получите пръстен с грамаден камък, толкова грамаден, че несполучилите в живота ваши познати да могат да си шушукат колко е просташко да се носят такива големи камъни.
	Той внезапно се насочи към вратата и Скарлет го последва объркана.
	— Какво има? Къде отивате?
	— В хотела, за да си приготвя багажа.
	— Ах, но…
	— Какво „но“?
	— Нищо. Пожелавам ви приятно пътуване.
	— Благодаря.
	Той отвори вратата и излезе във вестибюла. Скарлет тръгна след него, донякъде недоумяваща, а донякъде и разочарована от този неочакван край на посещението му. Той облече палтото си и взе шапката и ръкавиците си.
	— Ще ви пиша. Ако промените намерението си, известете ме.
	— Но вие няма ли…
	— Да? — Рет сякаш нямаше търпение да си тръгне.
	— Няма ли да ме целунете за сбогом? — прошепна тя предпазливо, за да не я чуят любопитните уши в къщата.
	— Не мислите ли, че достатъчно целувки получихте за една вечер? — подхвърли той и се усмихна иронично. — Просто да не го очакваш от такава скромна и благовъзпитана млада жена… Нали ви казах, че ще бъде истинско удоволствие.
	— О, вие сте невъзможен! — извика гневно Скарлет, без да се грижи, че Мами ще я чуе. — Хич не ме интересува, ако ще и никога да не се върнете.
	Тя се врътна и понечи да тръгне нагоре по стълбите, като очакваше всеки миг топлата му ръка да я улови за рамото и да я задържи, ала Рет само отвори външната врата и вътре нахлу студен въздух.
	— И все пак ще се върна — каза той и излезе, а тя остана на първото стъпало, загледана в затворената врата.


	Пръстенът, който Рет донесе от Англия, наистина беше голям, всъщност толкова голям, че Скарлет изпитваше неудобство да го носи. Тя обичаше пищни скъпи накити, ала я терзаеше неловкото чувство, че всички приказват зад гърба й и то с пълно основание, че да носиш такъв пръстен, е признак на лош вкус. Камъкът в средата бе четирикаратов диамант, а около него бяха наредени изумруди. Покриваше половината й пръст и създаваше впечатлението, че с тежестта си дърпа ръката й надолу. Скарлет подозираше, че Рет е хвърлил много усилия, за да намери каквото му е нужно, и от чиста злоба го е поръчал колкото е възможно по-фрапантен.
	Преди Рет да се завърне в Атланта и да постави годежния пръстен на ръката й, тя не сподели с никого, дори и със семейството си, своите намерения и когато обяви вестта за годежа си, избухна цяла буря от злонамерени клюки. След произшествието с членовете на клана Скарлет и Рет си бяха спечелили най-лошата слава сред всички граждани, освен сред янките и „торбаланковците“. Хората бяха настроени срещу Скарлет още от онзи отдавнашен ден, когато се бе отказала от траура за Чарлс Хамилтън. Неодобрението им се засили по повод неприличното й поведение във връзка с дъскорезниците, нескромната й поява пред хората като бременна и още куп други провинения. Ала когато причини с безразсъдството си смъртта на Франк и Томи и постави в опасност живота на още дузина мъже, всеобщата неприязън се разпали и прерасна в публично заклеймяване.
	Колкото до Рет, той бе станал прицел на хорската ненавист още покрай спекулациите си по време на войната, а близките отношения, които поддържаше с републиканците по-късно, съвсем не бяха накарали съгражданите му да го заобичат. Колкото и странно да изглеждаше, обстоятелството, че спаси живота на едни от най-видните жители на Атланта, още повече бе засилило омразата на градските дами срещу него.
	Не че те съжаляваха, задето съпрузите им са останали живи, съвсем не. Ала ги глождеше люта злоба, че тъкмо на човек като Рет дължат спасението им, при това с цената на твърде скандалното обяснение, измислено от него. Месеци след това бяха тормозени от присмеха и подигравките на янките и дамите смятаха, че ако Рет наистина вземаше присърце интересите на клана, би уредил въпроса по много по-благовиден начин. Те твърдяха, че той съвсем умишлено е намесил Бел Уотлинг в цялата история, за да опозори почтените жители на града. Ето защо не му се полагаше ни благодарност, задето бе спасил мъжете, ни опрощение за миналите му грехове.
	Тези жени, готови винаги да се притекат на помощ, тъй внимателни към страдащите и неуморими във време на изпитания, можеха да бъдат безпощадни и яростни — същински хали — към някой изменник, отклонил се само на косъм дори от техния неписан правилник. А правилникът беше твърде прост: благоговейно преклонение пред делото на Конфедерацията, почит към ветераните, вярност на старите традиции, гордост в нищетата, поддръжка на приятелите и непримирима омраза към янките. А Скарлет и Рет сякаш се надпреварваха да нарушават принципите на този закон.
	Мъжете, чийто живот Рет бе спасил, се опитваха от приличие и чувство на признателност да въздържат острите езици на жените от семейството си, ала твърде безуспешно. Още преди известието за предстоящия брак Скарлет и Рет се ползваха с недобро име, но все пак околните бяха учтиво официални към тях. Сега вече дори тази хладна любезност беше невъзможна. Вестта за годежа им предизвика истинска буря — неочаквана и мощна, която разтърси града и дори най-кротките жени разгорещено изказваха мнението си по този въпрос. Да се омъжи, преди още да се е навършила година от смъртта на Франк, и то след като го бе убила! При това да се омъжи не за друг, а за онзи Бътлър, който притежаваше публичен дом и се бе забъркал в какви ли не машинации с янките и „торбаланковците“! Поотделно двамата все още можеха да бъдат понасяни, но безсрамният им съюз беше нетърпим. Двойка невъзпитани негодници, това бяха те! Мястото им не беше в този град и трябваше да бъдат изгонени!
	Атланта вероятно щеше да прояви по-голяма снизходителност, ако новината за годежа им не бе пристигнала тъкмо в момент, когато приятелчетата на Рет — „торбаланковците“ и пребоядисаните републиканци, бяха настроили срещу себе си повече от всякога почтените граждани. Всеобщата омраза към янките и техните съюзници се бе нажежила до краен предел, тъй като точно по това време бе паднала последната твърдина на южняшката съпротива срещу управлението на янките в Джорджия. Продължителната кампания, започнала преди четири години с настъплението на Шърман на юг от Долтън, доведе щата до окончателната му позорна гибел.
	Изминалите три години на преустройство бяха белязани от нечуван терор. Всички си мислеха, че положението не би могло да бъде по-тежко. Ала Джорджия започваше да осъзнава, че преустройството тепърва ще покаже най-лошите си страни.
	В продължение на тригодишния период федералното правителство се бе опитвало да натрапи чужди идеи и чужда власт на щата и с помощта на силата, в лицето на армията, до голяма степен бе успяло в намеренията си. Ала установеното ново господство действително се крепеше само на силата на оръжието. Янките бяха пълновластни господари в Джорджия, но против нейната воля. Политическите водачи на щата продължаваха да се борят за правото му на самоуправление според собствените му принципи и идеи. Не беше секнала съпротивата им срещу усилията на Вашингтон да постави Джорджия на колене и да я накара да признае централната власт, олицетворявана от него, като единствено законно управление.
	Правителството на Джорджия тъй и не беше капитулирало официално, ала това беше обречена и безнадеждна борба. И все пак тази борба, макар и да не можеше да доведе до победа, поне отложи неизбежния край. В много други южни щати негрите вече заемаха важни обществени постове и мнозинството от органите на законодателната власт се състоеше от негри и „торбаланковци“. Ала благодарение на упоритата си съпротива Джорджия се бе държала досега. През по-голямата част от този тригодишен период Законодателното събрание се бе запазило под контрола на бели, и то демократи. Наистина в обстановката на военен диктат висшите държавни чиновници не можеха да сторят почти нищо, освен да протестират и да оказват пасивна съпротива. Властта им беше само на думи, но все пак обстоятелството, че щатът се управлява от джорджийци, действаше окуражително. А сега рухна и това последно укрепление.
	Също както Джонстън и хората му преди четири години бяха принуждавани да отстъпват крачка по крачка от Долтън до Атланта, тъй и демократите джорджийци след 1865 година трябваше да изоставят една по една позициите си. Влиянието на федералното правителство над делата на щата и съдбините на гражданите му постепенно укрепваше. Насилието растеше и увеличаващите се военни наредби от ден на ден обезкръвяваха гражданската власт. Най-после се стигна дотам, че Джорджия изпадна в положението на завоювана провинция и се появи заповед, даваща право на глас на негрите, без оглед дали това се допуска от закона на щата или не.
	Една седмица преди Скарлет и Рет да обявят годежа си, бяха проведени избори за губернатор. Кандидат на южняшките демократи бе генерал Джон Б. Гордън — един от най-обичаните и почитани жители на Джорджия. Противникът му от републиканския лагер се наричаше Булок. Изборите продължиха три дни вместо един. Претъпкани влакове превозваха негри от град на град, за да пуснат бюлетините си във всяко населено място по пътя. Естествено, победи Булок.
	Ако завладяването на Джорджия от Шърман бе посрещнато с огорчение и мъка, обсебването на Законодателното събрание от янки, „торбаланковци“ и негри причини истинска покруса сред жителите на щата. Атланта, пък и цяла Джорджия кипяха от гняв.
	А Рет Бътлър беше приятел на омразния Булок! Скарлет, с нейното обичайно пренебрежение към всичко, което не я засягаше пряко, нямаше и представа, че се провеждат избори. Рет не взе участие в гласуването, а отношенията му с янките не бяха с нищо по-различни отпреди. И все пак в очите на града той си оставаше републиканец от пребоядисаните и приятел на Булок — а в такъв момент това бе непростимо престъпление. Ако обявеният годеж наистина завършеше с брак, Скарлет също щеше да се превърне в презряна продажница. Тъкмо сега Атланта не бе разположена да проявява великодушие и благосклонност към когото и да било от вражеския лагер и при новината за предстоящия им брак, появила се в този зле избран момент, хората не си спомниха нито една от добрите прояви на двамата годеници, затова пък не пропуснаха да разнищят всичките им провинения.
	Скарлет знаеше, че градът гъмжи от клюки, но нямаше ясна представа за истинското положение, докато мисис Мериуедър, подтикната от своето църковно дружество, не се зае да й поприказва за нейно добро:
	— Тъй като милата ти майка е мъртва, а мис Пити не е омъжена и не притежава опита, за да… е, с две думи, да ти говори по този въпрос, чувствам, че е мой дълг да те предупредя, Скарлет. Капитан Бътлър не е подходяща партия за нито една жена от добро семейство. Той…
	— Той отърва дядо Мериуедър и племенника ви от въжето.
	Мисис Мериуедър настръхна. Преди по-малко от час бе провела твърде неприятен разговор със свекъра си. Старецът бе заявил, че тя очевидно малко държи на кожата му, след като не изпитва капчица признателност към Рет Бътлър, пък макар той да бил пребоядисан републиканец и нехранимайко.
	— Скарлет, та той го стори само за да ни изиграе една подла шега и да ни злепостави пред янките — възрази мисис Мериуедър. — Знаеш не по-зле от мене, че е мошеник. Никога не е бил стока, но сега е просто възмутителен. Свестните хора дори в къщата си не биха го пуснали.
	— Тъй ли? Много странно, мисис Мериуедър. Преди войната той бе твърде чест гост в дома ви. И доколкото си спомням, именно той подари венчалната рокля на Мейбъл. Пък може и да греша, а?
	— През войната нещата стояха по-иначе и почтените хора понякога бяха принудени да общуват с не твърде подходящи… и това беше редно, защото се правеше в името на каузата. Не мога да повярвам, че ще се омъжиш за човек, който не само не отиде в армията, но се и подиграваше на доброволците.
	— Той беше в армията — цели осем месеца. Участва в последния поход и се е сражавал в битката при Франклин, а при капитулацията е бил рамо до рамо с генерал Джонстън.
	— Това не бях го чувала — заяви мисис Мериуедър с изражение, което подсказваше, че не го и вярва. — Обаче не е бил ранен — заключи тя с победоносен вид.
	— Не беше единственият.
	— Всички достойни мъже получиха рани. Аз лично не познавам нито един участник във войната, който да не е бил раняван.
	На Скарлет й прикипя.
	— В такъв случай всички мъже, които познавате, са били мухльовци, неспособни да се опазят от един дъжд, та камо ли от куршуми. И ето какво още ще ви кажа, мисис Мериуедър, та да го предадете на вашите загрижени приятелки. Аз ще се омъжа за капитан Бътлър и бих го сторила, без да ми мигне окото, дори да беше се сражавал на страната на янките.
	Достолепната дама напусна дома в такова състояние, че даже шапката й се тресеше от ярост, и Скарлет разбра, че вместо критична доброжелателка от този ден в нейно лице ще има открит враг. Ала това не я засягаше. Мисис Мериуедър не можеше да я нарани нито с думи, нито с постъпки. Скарлет не се интересуваше от ничие мнение… ничие освен на Мами.
	Скарлет беше изтърпяла припадъка на мис Пити при вестта, бе се овладяла пред Ашли, който някак внезапно посърна и й пожела щастие с извърнати настрани очи. Бе се развеселила и същевременно раздразнила от писмата на леля Полин и леля Йолали от Чарлстън, ужасени от новината. Те й забраняваха да се омъжва, убеждаваха я, че не само ще провали собственото си положение в обществото, но ще застраши и тяхното. Бе се разсмяла дори, когато Мелани със загрижено сбърчени вежди заяви тактично:
	— Капитан Бътлър, то се знае, е много по-добър, отколкото го мислят хората и показа истинско благородство и остър ум, когато спаси Ашли. Пък и той все пак отиде да се сражава за Конфедерацията. Само че няма ли да е по-добре да не вземаш решението си толкова бързо, Скарлет?
	Не, наистина не я тревожеше ничие мнение освен това на Мами. А думите на Мами я нараниха и разгневиха не на шега:
	— Свършихте сума неща, дет щяха да съсипят мис Елен, да беше ви зърнала отнякъде. Колко съм се косила, аз си знам. Ама туй сега… думи нямам. Да земете за мъж една отрепка. Тъй я, отрепка! Хич не ми разправяйте, че бил от лична фамилия. Туй не важи. То сяко стадо си има мърша, пък той е мърша! Тъй да знаете, мис Скарлет. Търпях, кога грабнахте мистър Чарлс изпод носа на мис Хъни, пък пет пари не давахте за него. Кога измъкнахте мистър Франк от собствената си сестра, пак търпях. Колко неща съм видяла, дет зъб не съм обелила за тях. Амче вий давахте калпаво дърво скъпо и прескъпо, очерняхте колкот можете другите жентълмени, дет продават дъски, развявахте се самичка нагоре-надолу с тоз пусти кабролет, додет не си намерихте белята, а и мистър Франк си отиде мърцина зарад вас, моряхте от глад горките затворници. Се мълчах аз, макар да ми се счуваше гласът на мис Елен от небето: „Мами, Мами! Не го вардиш ти мойто дете както трява!“ Туй сичкото го изтърпях, ама сега няма да търпя, мис Скарлет. Не давам да се венчавате за отрепка. Докат съм жива, туй няма да го бъде.
	— Ще се венчая за когото си искам — студено отвърна Скарлет. — Струва ми се, че забравяш мястото си, Мами.
	— То си беше крайно време! Че ако аз не ви ги река тез приказки, кой ще ви ги рече?
	— Обмислих нещата, Мами, и реших, че за тебе е най-добре да се върнеш в Тара. Ще ти дам малко пари и…
	Мами се изправи с цялото си достойнство.
	— Аз съм свободна, мис Скарлет. Не можете да ме пращате дет си щете, ако аз не река. В Тара ще ида, кога и вий тръгнете натам. Няма таквоз нещо на света, дето да ме накара да оставя детето на мис Елен самичко. Нито пък ще оставя внучетата на мис Елен да ги учи на ум и разум вторият им баща, тоз никаквец. Оттука не мърдам аз.
	— Няма да позволя да останеш в дома ми и да се държиш грубо с капитан Бътлър. Аз ще се омъжа за него и точка по въпроса.
	— Хич даже не е точка — бавно изрече Мами и в замъглените й старчески очи пламна готовност за битка. — Още много мога да река, дет никогаж не съм вярвала, че ще го река на някой от родата на мис Елен. Чувайте, мис Скарлет. Вий сте едно муле в конска сбруя. На мулето можеш му излъска копитата и косъма, можеш го окичи цялото с дрънкулки, па накрая и да го впрегнеш в богатска карета. Ама мулето си е муле. Никой няма да се улови, че е кон. Същата сте и вий. Може да имате копринени рокли и дъскорезници, и магазин, и пари и да се преправяте на расова кобила, ама пак сте си муле. Никого не можете излъга. Пък тоз Бътлър, нищо, че е от лична фамилия и е натъкмен кат жребец за продан — и той е муле досущ кат вас.
	Мами прониза с поглед господарката си. Скарлет бе онемяла и разтреперана от обида.
	— Щом сте си навъртели на пръста, че ще го земете онзи, значи ще го земете, знам си аз, щот сте вироглава кат татко си. Ама хич и да не си помисляте, че ще се махна оттука. Ще стоя да гледам докъде ще я докарате.
	Без да изчака отговор, Мами се извърна и напусна стаята с такъв зловещ вид, сякаш последните й думи бяха: „… скоро ще се видим при Филипи.“*
	[* У. Шекспир, „Юлий Цезар“, д. IV, сц. III, превод Валери Петров — б.пр.]
	По време на сватбеното им пътешествие в Ню Орлиънс Скарлет предаде на Рет думите на Мами. За нейно учудване и негодувание той много се смя на изявлението на Мами за мулетата в конска сбруя.
	— Никога не бях чувал толкова неоспорима истина, изказана тъй лаконично — рече Рет. — Мами е мъдра старица и една от малкото ми познати, чието уважение и благоразположение бих желал да спечеля. Ала тъй като съм муле, боя се, че никога няма да получа от нея нито едното, нито другото. Тя отказа да приеме дори златната монета от десет долара, която аз в своя младоженски плам й предложих след венчавката. Твърде малко хора съм срещал, които не се разтапят при вида на пари. Ала тя ме изгледа право в очите, благодари и ми заяви, че не е някаква си освободена негърка, тъй че няма нужда от парите ми.
	— Защо се е наежила такава? И защо всички кудкудякат като квачки по мене? Моя работа си е за кого се омъжвам и колко пъти се омъжвам. Аз никога не съм се интересувала от хорските работи. Защо и те не ме оставят на мира?
	— Мила моя, на този свят се прощава всичко, не се прощава само на онези, които не се интересуват от хорските работи. Ала нужно ли е да вдигаш вой до небето по тази причина? Често си повтаряла, че не те засяга какво мислят за теб. А какво се получава в действителност? Сама знаеш, че неведнъж си предизвиквала хората да те одумват за дреболии. Можеш ли да очакваш сега, че те ще отминат такова важно събитие без купища клюки? Би трябвало да си подготвена, че ще се приказва усилено, след като се омъжваш за злодей като мене. Ако бях злодей без име и без средства, общественото мнение нямаше да е тъй разлютено. Но един богат и процъфтяващ злодей — това вече е непростимо.
	— Как ми се ще поне от време на време да бъдеш сериозен!
	— Но аз съм сериозен. Благочестивите люде винаги се дразнят, когато на неблагочестивите им върви по мед и масло. Хайде горе главата, Скарлет. Помниш ли, веднъж ми каза, че най-много искаш да си богата, за да можеш всички да пратиш по дяволите. Ето ти сега удобен случай.
	— Ала аз най-вече тебе исках да пратя по дяволите — отвърна Скарлет и се засмя.
	— Искаш ли го още?
	— Е, не толкова често както преди.
	— Когато ти се прище, направи го, стига това да ти доставя удоволствие.
	— Не бих казала, че ще ми достави огромно удоволствие — каза Скарлет и като се наведе, целуна го нехайно.
	Тъмните му очи бързо пробягаха по лицето й, за да потърсят в изражението й нещо, което го нямаше там. Тогава той се изсмя рязко.
	— Не мисли за Атланта. Забрави ония злобни баби. Доведох те в Ню Орлиънс да се забавляваш и искам непременно да е така.


>	Пета част

>>	Глава XLVIII

	Тя наистина се забавляваше — за пръв път от онази предвоенна пролет се веселеше до насита. Ню Орлиънс беше удивителен, вълшебен град и Скарлет му се наслаждаваше с безразсъдната жажда на затворник, помилван след доживотна присъда. „Торбаланковците“ и тук оплячкосваха де каквото свареха, много от почтените граждани бяха изпъдени от домовете си и се чудеха как да осигурят прехраната си, а в креслото на вицегубернатора седеше негър. Ала онзи Ню Орлиънс, който Рет й показа, беше най-веселото място на света. Хората, които срещаше, явно имаха предостатъчно пари и никакви грижи не ги тормозеха. Рет я запозна с десетки жени — хубавички, с красиви тоалети, с нежни ръце, непознали тежка работа; жени, готови винаги да се разсмеят, които никога не говореха на отегчителни сериозни теми и не обсъждаха тежките времена. А колко вълнуващи бяха мъжете! Колко по-различни от мъжете в Атланта и как настойчиво се бореха за правото да танцуват с нея, а после й шепнеха най-очарователни комплименти, сякаш бе някогашната свежа красавица.
	Със своята дръзка решителност тези мъже напомняха Рет. Очите им винаги бяха нащрек като на хора, тъй дълго живели сред опасности, че сякаш бяха отвикнали да бъдат безгрижни. Като че нямаха ни минало, ни бъдеще и в разговор, когато Скарлет се поинтересуваше къде и с какво са се занимавали, преди да дойдат в Ню Орлиънс, те деликатно отклоняваха темата. Това само по себе си беше странно, защото в Атланта всеки новопристигнал с претенции за почтеност бързаше да се представи, като разказваше надълго и нашироко за дома си, за семейството си и за сложната плетеница от роднински връзки, обхващащи едва ли не целия Юг.
	Ала тези мъже съвсем не бяха от приказливите и внимателно подбираха думите си. Понякога, когато Рет бе сам с тях, Скарлет дочуваше от съседната стая откъслечни фрази и названия, които нищо не означаваха за нея — Куба и Насо през дните на блокадата, треска за злато и заграбване на земи, превозване на оръжия и военен авантюризъм, Никарагуа и Уилям Уокър*1 и как го разстреляли, изправен пред една стена в Трухильо. Веднъж при внезапното й влизане рязко бе прекъснат разговор за това какво се случило с членовете на бунтовническия отряд на Куонтрил*2 и тя долови имената на Франк и Джеси Джеймс.
	[*1 Уилям Уокър (1824–1860) — американски пират, завзел властта в Никарагуа през 1855 г. — б.пр.]
	[*2 Уилям Кларк Куонтрил (1837–1865) — водач на бунтовници, действали на страната на Конфедерацията в щатите Канзас и Мисури през 1861–1862 г. — б.пр.]
	Ала всички те бяха с изискани обноски и елегантни облекла, пък и очевидно й се възхищаваха, тъй че на Скарлет й беше все едно: щом те предпочитаха да живеят единствено с настоящето — добре. Това, което имаше значение, бе, че са приятели на Рет, че имат големи къщи и разкошни карети, че канят нея и Рет на разходки и вечери и организират забави в тяхна чест. Въобще Скарлет ги хареса много и Рет се развесели доста, когато тя му го каза.
	— Знаех си, че ще ти допаднат — рече той и се разсмя.
	— Защо, не биваше ли? — попита тя с подозрение, пробудено от смеха му.
	— Те са долнопробни типове, непрокопсаници и мошеници. Всички до един са авантюристи или издигнали се „торбаланковци“, които се представят за аристократи. Натрупали са състоянията си от спекула с храни, също като твоя любещ съпруг, или от съмнителни афери с държавни доставки, или пък по разни неведоми тъмни пътища.
	— Не ти вярвам. Искаш само да ме дразниш. Те са най-прекрасните хора…
	— Най-прекрасните хора в този град гладуват — прекъсна я Рет. — Живеят със своите идеали в коптори и аз се съмнявам, че биха ме допуснали в тези коптори. Разбираш ли, скъпа, по време на войната се бях захванал тук с разни нечисти кроежи, а тези хора имат дяволски добра памет! Скарлет, ти си един постоянен извор на радост за мен. Във вкусовете си безпогрешно успяваш да налучкаш тъкмо най-неподходящите хора и неща.
	— Но те са твои приятели!
	— О, на мене ми харесват негодниците. Ранната си младост прекарах като комарджия на един речен кораб и познавам много добре тази порода. Само че не се заблуждавам относно истинската й същност. Докато ти… — Той отново се засмя. — Ти нямаш никакъв усет за хората и не можеш да отличиш евтиния блясък от истинското величие. Понякога си мисля, че единствените изискани дами, с които си имала допир в живота си — майка ти и мис Мели, — изглежда, не са успели никак да ти повлияят.
	— Мели! Та тя е простовата и невзрачна като мишка, а роклите й са все едни такива… никакви, пък и не може две думи на кръст да каже!
	— Спестете ми този изблик на женска злоба, мадам. Не красотата и хубавите дрехи са отличителните белези на една истинска дама.
	— Така ли било? Добре тогава, ще те науча аз тебе, Рет Бътлър. Сега, когато съм вече богата, ще стана най-изисканата и благородна дама, която си виждал!
	— Очаквам с интерес това превъплъщение — каза той.
	Още по-радостно вълнение от новите познати й донесоха роклите, подарени от Рет, който вземаше най-живо участие в избора на цветове, материи и кройки. Обръчи не се носеха вече и новите модели бяха просто очарователни с прилепналите отпред поли и богатия набор на турнюра, украсяван с малки гирлянди от цветя, с панделки и струйнала дантела. Тя си спомняше скромните кринолини от годините на войната и изпитваше известно смущение, когато обличаше тези нови поли, подчертаващи тъй дръзко фигурата й. Ах, ами сладките плоски шапчици, кокетно кривнати над едната вежда, които дори не бяха и шапки, а изящни украшения с техните букетчета цветя, черешки, танцуващи пера или пърхащи цветни ленти! (И защо ли този Рет постъпи тъй глупаво и хвърли в огъня изкуствените букли, които си бе купила, за да ги прибави към кока си и още по-добре да изтъкне прелестната шапчица!) А финото бельо, изработено от монахини! Колко беше красиво и какъв огромен куп имаше тя! Ризи, нощници, фусти от най-тънко платно, украсени с нежна бродерия и безброй бастички. Ами атлазените чехлички, които й купи Рет! Те имаха цяла педя ток и лъскави катарамки отпред. А пък с колко чифта копринени чорапи се бе сдобила. Какъв разкош!
	Скарлет презглава купуваше подаръци за семейството си: рошав санбернар, още сукалче, за Уейд, който винаги бе мечтал за куче; персийско коте за Бо; коралова гривна за малката Ела; тежко колие с висулки от лунен камък за леля Пити; събраните съчинения на Шекспир за Мелани и Ашли; на чичо Питър разкошна ливрея и висок копринен цилиндър, предназначен за кочияши; платове за рокли на Дилси и готвачката; скъпи подаръци за всички в Тара.
	— А за Мами какво си купила? — попита я Рет, застанал пред струпаните върху леглото в хотелската стая пакети, след като бе отвел кучето и котето в тоалетната стая.
	— Нищичко. Тя се държа безобразно. Защо ще й нося подарък, когато и двама ни нарече мулета?
	— Не бива да се възмущаваш толкова от истината, мила моя. Трябва да вземеш нещо и за Мами, иначе ще разбиеш сърцето й, а сърце като нейното е безценно и заслужава да бъде щадено.
	— Няма да й взема нищо. Не й се полага.
	— Тогава аз ще й купя подарък. Спомням си, моята бавачка често казваше, че когато идела в рая, искала да бъде облечена с тафтена фуста, твърдо колосана и тъй шумоляща, та Господ-Бог да помисли, че пърхат ангелски крила. Ще взема за Мами червена тафта и ще поръчам да ушият една чудна фуста.
	— Тя няма да приеме подарък от тебе. За нищо на света не би я облякла.
	— Не се и съмнявам. И все пак, като съм решил…
	Магазините в Ню Орлиънс бяха отрупани с какви ли не красиви и любопитни неща, а да пазаруваш с Рет, бе истинско приключение. Да вечеряш с него, също бе приключение, дори още по-забавно, защото той знаеше какво да поръча и сам даваше наставления как да бъде приготвено. Вината, ликьорите и шампанското, които тя за пръв път опита в Ню Орлиънс, бяха ново и вълнуващо преживяване за нея, свикнала само с домашни къпинови и бъзови вина и с „лека за несвяст“ на леля Пити. Ала ястията, поръчвани от Рет, ах, те бяха ненадминати! Храната беше най-прекрасното от всички удоволствия, които предлагаше Ню Орлиънс. Когато си припомнеше мъчителния жесток глад от дните в Тара и скромните трапези от по-близкото минало, Скарлет си мислеше, че никога няма да се насити на тези скъпи лакомства. Супа от бамя и скариди по креолски, гълъби, задушени с вино, и стриди в хрупкаво тесто със сметанов сос, гъби, момици и дробчета от пуйка, риба, превъзходно изпечена в намаслена хартия, с резенчета лимон. Апетитът й беше неутолим, защото всеки път, щом си помислеше за вечните фъстъци, сушен грах и сладки картофи на масата в Тара, беше готова пак да се нахвърли върху ястията на креолската кухня.
	— Ядеш тъй, сякаш се храниш за последен път в живота си — казваше й Рет. — Недей да остъргваш чинията си, Скарлет. Сигурен съм, че в кухнята ще се намери още нещо. Трябва само да се обадиш на келнера. Ако не спреш да се тъпчеш тъй лакомо, скоро ще станеш дебела като бъчва и аз ще се разведа.
	Ала тя само му се изплезваше и си поръчваше още някой шоколадов сладкиш, покрит с пухкав белтъчен крем.
	Колко приятно беше да пръскаш безгрижно пари, а не да броиш центовете и да ги стискаш, за да можеш да платиш данъците или да купиш мулета. Какво удоволствие бе да се срещаш с весели и богати хора, тъй различни от гордите в нищетата си жители на Атланта. Колко хубаво бе да се обличаш в скъпи шумолящи рокли от брокат, които разкриват прелестта на снагата, ръцете и гръдта ти, и да съзнаваш, че си харесвана от мъжете. Каква наслада да ядеш до насита, далеч от строги наставници, които да ти припомнят, че това не подобава на една дама. Какво блаженство да пиеш шампанско колкото си щеш. Когато за пръв път пийна повечко, на следващата сутрин се събуди с непоносимо главоболие и с ужасния спомен, че през целия път до хотела в откритата карета бе огласяла улиците на Ню Орлиънс с „Флагът Бони Блу“. Никога не бе срещала дама от доброто общество, която да не е съвсем трезва, и всъщност единствената пияна жена, която бе виждала през живота си, беше онази Уотлинг в деня на падането на Атланта. Беше тъй сконфузена, че се чудеше как ще погледне Рет в очите, но той прие историята от веселата й страна. Кой знае защо, всичко, което тя вършеше, го развеселяваше, сякаш гледаше на нея като на игриво котенце.
	Приятно й бе да се разхожда с него, защото той беше много представителен. Интересно защо преди никога не се бе замисляла за външността му — може би защото в Атланта всички бяха твърде заети да разчепкват недостатъците му, та да обръщат внимание на лицето и фигурата му. Ала тук, в Ню Орлиънс, тя не можеше да не забележи как жените го проследяват с поглед и как се вълнуват, когато той им целува ръка. Съзнанието, че намираха съпруга й привлекателен и сигурно дори й завиждаха, внезапно я накара да се почувства горда, че се движи с него.
	„Я виж ти, че ние сме много хубава двойка!“ — със задоволство си казваше Скарлет.
	Да, както Рет бе предсказал, в брака наистина можеше да има удоволствия. Но за нея той се оказа и школа. За Скарлет това бе твърде странно, защото не вярваше, че има какво още да учи от живота, а сега се чувстваше като същинско дете, на което всеки ден носи някакво ново откритие.
	Най-напред откри, че брачният живот с Рет бе нещо много по-различно от съпружеството с Чарлс или Франк. У тях имаше уважение, но и страх пред буйния й нрав. Бяха молили за благоволението й и ако беше в настроение, тя им го даряваше. Рет в никакъв случай не се боеше от нея, а и, както тя често си мислеше, едва ли изпитваше особено уважение. Правеше каквото му се прище, а ако на нея това не се нравеше, просто й се присмиваше. Тя не изпитваше към него любов, но безспорно се вълнуваше и забавляваше в присъствието му. А най-вълнуващото му качество бе способността дори в изблик на най-силна страст, примесена понякога с жестокост, понякога с дразнеща насмешка, да се владее и да сдържа чувствата си.
	„Лесно му е, защото не е истински влюбен в мене — казваше си Скарлет, успокоена, защото това положение на нещата я устройваше. — Представям си какво щеше да стане, ако човек като него отпусне юздите си.“ И все пак подобна възможност подсъзнателно я възбуждаше и привличаше.
	Съвместният живот с Рет й показа много неподозирани страни у него, а тя си бе въобразила, че отлично го познава. Научи например, че в един миг гласът му може да бъде мек като кадифе, а в следващия — рязко и дрезгаво да сипе ругатни. Можеше да разказва с искрена прочувственост за прояви на мъжество, чест, добродетелност и любов, които бе срещал в разни непознати страни, и веднага след това да развали впечатлението с неприлични историйки, предадени с хладен цинизъм. Тя знаеше, че не е редно един мъж да разправя на съпругата си такива случки, но те бяха забавни и неволно допадаха на грубоватата земна жилка в природата й. Можеше да бъде пламенен и дори нежен любовник и в миг да се превърне в заядлив присмехулник, който поставяше на изпитание избухливия й нрав, за да се наслаждава на последвалата буря. Започна да разбира, че комплиментите му са коварни и че и най-милото му поведение не бива да се приема за чиста монета. Накратко, през тези две седмици, прекарани в Ню Орлиънс, тя разбра всичко за него освен истинската му същност.
	Понякога сутрин той отпращаше камериерката, сам й донасяше закуската в леглото и я хранеше като дете; после вземаше четката от ръцете й и разресваше дългата й тъмна коса, додето тя не почнеше да пука и да изпуска искри. Други сутрини пък най-безпощадно я изтръгваше от сладката й дрямка, като отмяташе рязко завивките и я гъделичкаше по босите стъпала. Случваше се с почтителен интерес да слуша подробности относно нейната търговска дейност и да кима одобрително, когато му се струваше, че е проявила нюх, а най-неочаквано току изтърсваше, че донякъде съмнителните й сделки са чисто измамничество, изнудване и пладнешки обир. Водеше я на театър и я дразнеше, като шепнеше на ухото й, че едва ли Бог одобрява забавленията от този род, а в църквата й подхвърляше полугласно неприлични закачки и после я упрекваше, че се е смяла. Насърчаваше я да бъде откровена в думите си, лекомислена и дръзка в поведението си. Тя възприе от него дарбата да употребява хапливи слова и иронични фрази и позна удоволствието да ги използва в речта си и да се опива от властта, която те й даваха над околните. Ала тя не притежаваше нито чувството му за хумор, което смекчаваше ехидните му забележки, нито умението му да се надсмива не само над другите, но и над себе си.
	Рет събуди у нея почти забравената способност да се забавлява. Животът й дълго време беше изпълнен само с безпощадна борба. А той умееше да се забавлява и я увличаше със себе си. Ала никога не лудуваше като момче; каквото и да вършеше, тя винаги чувстваше у него мъжа. На Рет не можеше да гледа от висотата на своето женско превъзходство и да се усмихва, както се усмихват жените на възрастните мъже, останали си хлапаци по душа.
	Това неизменно предизвикваше у нея раздразнение. Колко приятно би било да гледа на Рет с превъзходство. На всички други мъже, които познаваше, можеше да махне с ръка с едно полупрезрително: „Същинско дете!“ Баща й, близнаците Тарлтън с тяхната добродушна заядливост и вечните им грубовати шеги, дребните рошави братя Фонтейн с детинските им изблици на гняв, Чарлс, Франк, всички онези, които я бяха ухажвали през войната, въобще всички мъже с едно изключение — Ашли. Само Ашли и Рет бяха неподвластни на волята й и си оставаха неразгадаеми, защото и у двамата имаше някаква необичайна зрялост, и двамата отдавна се бяха простили с момчето у себе си.
	Тя не разбираше Рет, нито полагаше усилия да го разбере, макар той често да я озадачаваше. Например погледът, който й отправяше, когато мислеше, че тя не го забелязва. Неведнъж съвсем случайно го бе хващала да я наблюдава с внимание, напрегнатост и очакване.
	— Защо ме гледаш тъй? — попита го веднъж тя раздразнено. — Също като някой котарак, вторачил се в миша дупка!
	Ала изражението му веднага се промени и вместо да отговори, той само се разсмя. Скоро тя престана да се чуди на тази му странност и съвсем забрави за нея. Бе решила изобщо да не си блъска главата над постъпките на Рет, всеки път смайващи и неочаквани. Пък и животът бе толкова приятен… освен в моментите, когато я нападаха спомени за Ашли.
	Рет запълваше времето й и тя рядко се отдаваше на мисли за Ашли. През деня почти не се сещаше за него, ала нощем, с уморени от танци нозе и замаяна от изпитото шампанско глава, виждаше образа му да изниква пред очите й. Често, когато лежеше унесена в прегръдките на Рет и върху леглото струеше лунна светлина, тя си мислеше колко прекрасен би бил животът, ако ръцете, които я притискаха тъй здраво, бяха на Ашли, ако Ашли беше мъжът, който си играеше с косата й и обвиваше с нея шията си.
	Веднъж, отдадена на копнежите си, тя въздъхна и извърна глава към прозореца, но в миг усети как мускулите на силната ръка под главата й се напрягат, твърди като желязо, и в тъмнината се чу гласът на Рет:
	— Проклета да е навеки измамната ти душа!
	Той стана, облече се и излезе от стаята, без да обръща внимание на стреснатите въпроси и възмущението й. На следващата сутрин се появи в спалнята по време на закуската й — раздърпан, доста пийнал, настроен да подхвърля ехидни забележки; нито се извини, нито даде някакво обяснение за отсъствието си.
	Скарлет не го разпитва, а се държа хладно с него, както подобава на една оскърбена съпруга, и щом закуси, облече се под погледа на кръвясалите му очи и излезе на покупки. Когато се върна, него отново го нямаше — появи се чак преди вечеря.
	Храниха се мълчаливо, ала вътрешно Скарлет се пръскаше от яд, защото това беше последната им вечеря в Ню Орлиънс и й се щеше да се наслади докрай на омара в чинията си, а да яде под втренчения му мрачен поглед, не бе никакво удоволствие. Въпреки това тя си хапна една солидна порция и обилно поля омара с шампанско. Може би тъкмо тази комбинация беше причинила връщането на стария й кошмар; защото същата нощ се събуди обляна в студена пот и разтърсвана от хлипове. Отново беше в Тара, а имението бе опустошено. Майка й беше мъртва, а с нея си бяха отишли последната мъдрост и опора на този свят. Нямаше си никого, към когото да се обърне за помощ, на когото да разчита. Преследваше я нещо ужасно и тя тичаше, тичаше задъхано през гъстата коварна мъгла и крещеше уплашено, отчаяно устремена към безименния неизвестен спасителен рай, който беше нейде наблизо, но скрит в мъглата.
	Когато се събуди, над нея се бе надвесил Рет, а миг след това, без да отрони дума, я взе на ръце като дете и я притисна силно; допирът на здравото му тяло и неясният му гальовен шепот й донесоха неочаквано успокоение и хлипането й престана.
	— О, Рет, толкова ми беше студено, бях гладна и съсипана, а не можех да го открия. Тичах през мъглата, тичах дълго, но не можех да го открия.
	— Да откриеш кое, сладката ми?
	— Не зная. Де да знаех.
	— Пак ли беше старият ти сън?
	— О, да!
	Той внимателно я остави на леглото, затършува в тъмното и запали една свещ. На светлината й лицето му с кръвясали очи и изсечени черти изглеждаше непроницаемо като издялано от камък. Ризата му, разкопчана до кръста, разкриваше мургавите му гърди, покрити с гъсти черни косми. Скарлет, все още тресяща се от изживения ужас, си помисли колко здрави и силни изглеждат тези гърди и прошепна:
	— Прегърни ме, Рет.
	— Любима — промълви той и като я взе в прегръдките си, седна на едно кресло, притиснал тялото й към себе си.
	— О, Рет, ужасно е да си гладен…
	— Сигурно е непоносимо да гладуваш насън, след като изяде седем блюда на вечеря, та включително и този грамаден омар. — Той се усмихна, но очите му излъчваха нежност.
	— Ах, Рет, все тичах и се лутах и все не можех да намеря онова, което търсех. То е винаги скрито в мъглата. А в съня си зная, че ако го открия, ще бъда завинаги в безопасност и никога вече няма да изпитвам студ и глад.
	— Какво е това, което търсиш — човек или някакъв неодушевен предмет?
	— Не зная. Никога не съм се замисляла. Рет, смяташ ли, че някога в съня си ще стигна до това островче на сигурността?
	— Не — отвърна той, като оправяше разбърканата й коса. — Смятам, че не. В сънищата това никога не се получава. Ала съм сигурен, че когато свикнеш да се чувстваш в безопасност, сита и стоплена в действителния си живот, този кошмар ще престане да ти се явява. А аз, Скарлет, ще се погрижа винаги да се чувстваш в безопасност.
	— Рет, ти си толкова добър.
	— Благодаря за трохите от трапезата ви, ваше благородие. Скарлет, искам от тебе всяка сутрин, когато се събудиш, да си казваш: „Никога вече няма да гладувам и нищо лошо не може да ми се случи, докато Рет е край мен и правителството на Съединените щати се държи на власт.“
	— Правителството на Съединените щати ли? — изненадана се надигна тя с все още незасъхнали сълзи по страните.
	— Всички доказателства за нечестния произход на златото, принадлежало на бившата Конфедерация, са вече заличени. Вложих го в правителствени акции.
	— Чуваш ли се? — извика Скарлет и седна в скута му, напълно забравила току-що преживения ужас. — Да не искаш да кажеш, че си дал парите си в заем на янките?
	— При добър лихвен процент.
	— Това не ме засяга, та дори и лихвата да е сто процента! Веднага трябва да продадеш тези акции. Възмутително е да даваш заеми на янките!
	— И как тогава да вложа средствата си? — попита той с лека усмивка, като забеляза, че неистовият страх е изчезнал от очите й.
	— Ами… ами можеш например да купиш имот около Петте ъгъла. Обзалагам се, че с парите, които имаш, можеш да изкупиш всички сгради и парцели около площада.
	— Благодаря, но се отказвам от Петте ъгъла. Сега, след като правителството на „торбаланковците“ завзе изцяло властта в Джорджия, никак не е сигурно какво може да се случи. Не бих рискувал да се дам в ръцете на тия лешояди, дето от всички страни са заръфали щата. Аз играя по тяхната свирка, сама знаеш това, както се очаква от едно примерно парвеню, ала им нямам капчица доверие. Няма да вложа парите си в недвижими имоти. Предпочитам акциите. Тях можеш да ги скриеш, а да скриеш недвижим имот, май не е лесна работа.
	— Мислиш ли… — подзе тя, изстинала при мисълта за дъскорезниците и магазина си.
	— Не зная. Но не се плаши толкова, Скарлет. Нашият очарователен нов губернатор ми е добър приятел. Просто се опасявам, че времената сега са твърде несигурни, и затова не ми се ще да влагам големи суми в недвижими имоти.
	Той я отмести на едното си коляно, пресегна се назад, взе си пура и я запали. Тя седеше, като поклащаше босите си крака, и гледаше потрепващите мускули на гърдите му, съвсем забравила страховете си.
	— Та след като подхванахме темата за недвижими имоти, Скарлет — продължи той, — искам да ти съобщя, че възнамерявам да построя къща. Принудила си някак Франк да живее с теб в дома на леля Пити, но с мене няма да успееш. Не вярвам, че ще мога да изтърпя дежурните й припадъци сутрин, обед и вечер, а освен това се опасявам, че Питър по-скоро би ме екзекутирал, преди да допусне да се заселя под свещения покрив на рода Хамилтън. Мис Пити може да прибере у дома си мис Индия Уилкс, та да й пази страх. Когато се върнем в Атланта, ще отседнем в апартамента за младоженци на хотел „Национал“, докато се построи къщата ни. Преди да дойдем тук, успях да се спазаря за онзи парцел на Прасковената улица, дето е до къщата на Лейдънови. Нали се сещаш за кое място ти говоря?
	— О, Рет, но това е прекрасно! Страшно ми се иска да имам своя къща, много да е голяма.
	— Тогава да приемем, че най-после сме постигнали съгласие по един въпрос. Какво ще кажеш за фасада с бяла декоративна мазилка и детайли от ковано желязо като на къщите в креолски стил, каквито ги има тук?
	— О, не, Рет, не ща старомодни истории като тия тук в Ню Орлиънс. Знам точно какво ми се иска. Трябва да е последна мода, защото зърнах картинката в… чакай, къде беше… да, в „Харпър Уийкли“. Къща, построена по модел на швейцарско шале.
	— Швейцарско какво?
	— Шале.
	— Аха — промърмори той и поглади мустаците си.
	— Направо чудесна. С висок остроъгълен покрив, под него мансарда и наоколо нещо като оградка; от двете страни стърчи по една куличка с декоративни шинди, а на куличките — прозорци с червени и сини стъкла. Всичко по модата.
	— Сигурно е имало перила с плетеници около верандата?
	— Да.
	— И надвиснала дървена стреха с орнаменти като дантела?
	— Да. Сигурно си виждал такава къща.
	— Виждал съм, но не в Швейцария. Швейцарците са много интелигентен народ и притежават усет за красотата в архитектурата. Ти наистина ли искаш подобна къща?
	— О, да.
	— Надявах се, че общуването с мене ще подобри вкуса ти. Защо да не бъде в креолски стил или в колониален — с шест бели колони?
	— Казах ти, че не искам да е нещо простовато и старомодно. Хайде да сложим червени тапети и завеси от червен плюш над всички двукрили врати и, разбира се, много скъпи мебели от орех, и грамадни дебели килими, и… Ах, Рет, всички ще позеленеят от завист, като видят моята къща!
	— Толкова ли ти е нужна хорската завист? Е, добре, щом искаш, ще позеленеят. Ала не ти ли е идвало наум, Скарлет, че не е признак на добър вкус да обзавеждаш къщата си с такъв разкош, когато всички наоколо тънат в бедност?
	— Тъй я искам — упорито настоя тя. — Искам на всички, които са били лоши към мене, да им призлее само при вида й. Ще даваме големи приеми и целият град ще съжалява, задето е говорил такива гадости.
	— В такъв случай кой ще идва на приемите ни?
	— Как кой — всички, то се знае.
	— Съмнявам се. Старата гвардия умира, но не се предава.
	— О, Рет, пак се занасяш! Щом си богат, няма начин хората да не те харесват.
	— Само че не и южняците. По-скоро камила ще мине през иглени уши, отколкото един богат спекулант да влезе в отбраното общество. Колкото до пребоядисаните, такива като нас двамата, мила моя — можем да се радваме, ако не ни заплюват публично. Но щом искаш да опиташ, аз съм с тебе, скъпа, и отсега съм сигурен, че твоята кампания ще ми достави огромно удоволствие. Та докато още говорим за пари, нека ти изясня едно. Можеш да разполагаш с неограничени суми за къщата и за всякакви там труфила. Ако искаш бижута — моля, но ще ги избирам аз. Твоят вкус е ужасно долнопробен, гълъбчето ми. За Уейд и Ела можеш да харчиш колкото пожелаеш. А ако Уил Бентийн не печели достатъчно от памука, готов съм да му окажа помощ и да покрия разходите по поддръжката на оная беля Тара в окръга Клейтън, която толкова много обичаш. Смятам, че това те устройва, нали?
	— Разбира се. Ти си много щедър.
	— Ала чуй ме сега внимателно. Не давам нито цент за магазина и за ония твои дърварски истории.
	— О! — възкликна Скарлет и лицето и помръкна. През целия меден месец тя се бе чудила как да подхване разговора за хилядата долара, които й бяха нужни, за да купи още земя и да разшири склада за дървен материал. — А пък аз си мислех, че като се пишеш толкова свободомислещ, няма да обръщаш внимание, задето хората злословят, че се занимавам със свои дела. Само че и ти си бил като всички мъже — страхуваш се да не кажат, че аз нося панталоните в семейството.
	— Уверявам те, че у никого няма да остане и най-малко съмнение кой носи панталоните в семейство Бътлър — провлечено изрече Рет. — Не ме засята какво говорят глупаците. Всъщност аз съм достатъчно невъзпитан, за да се гордея, че имам умна съпруга. Настоявам да запазиш магазина и дъскорезниците си и да се грижиш за тях. Те са на децата ти. Когато Уейд порасне, няма да му е приятно да го издържа вторият му баща и ще се заеме той да ги управлява. Ала от моите пари не давам нито цент за тях.
	— Защо?
	— Защото нямам намерение да се грижа за прехраната на Ашли Уилкс.
	— Пак ли започваш?
	— Не. Но ти ме попита за основанията ми и аз ти ги излагам. И още нещо. Не си въобразявай, че ще успееш да ме залъжеш относно средствата, които си похарчила за дрехи и за поддръжката на къщата, та да отделяш за покупка на мулета и на още някоя дъскорезница за Ашли. Имай предвид, че най-внимателно ще следя разходите ти и отлично зная кое колко струва. Хайде, не разигравай оскърбена невинност. Признай, че точно това би се опитала да сториш. Знам, че си способна на такава постъпка. Що се отнася до Тара и до Ашли — на всичко си способна. За Тара не възразявам. Но колкото до Ашли — всичко си има граници. Аз не опъвам здраво юздите, мила моя, ала за всеки случай си нося шпорите и камшика.


>>	Глава XLIX

	Мисис Елсинг нададе ухо към вестибюла. Щом чу стъпките на Мелани да заглъхват към кухнята, откъдето се раздаваше тракане на чинии и звън на сребърни прибори, предизвестяващи скорошна закуска, тя се обърна към дамите, насядали в кръг в гостната с кошнички за ръкоделие в скута.
	— Лично аз нямам никакво намерение да ида у Скарлет сега или когато и да било — заяви тя, а красивото й надменно лице бе по-студено от всякога.
	Останалите членки на Дамския кръжок по шев за подпомагане вдовиците и сираците на Конфедерацията нетърпеливо забодоха игли в плата и придърпаха креслата си по-близо до нейното. Всички дами изгаряха от желание да одумат Скарлет и Рет, но присъствието на Мелани не им даваше тази възможност. Тъкмо предишния ден двойката се бе завърнала от Ню Орлиънс и се бе настанила в младоженския апартамент на хотел „Национал“.
	— Хю казва, че трябвало да ги посети от любезност, задето капитан Бътлър му спасил живота — продължи мисис Елсинг. — А бедничката Фани го поддържа и казва, че също ще иде. „Фани — говоря й аз, — та ако не беше Скарлет, днес Томи да е жив. Една визита би била оскърбление към паметта му.“ А Фани с цялата си наивност твърди: „Мамо, аз не отивам да посетя Скарлет. Отивам при капитан Бътлър. Той направи каквото можа да спаси Томи и не е негова вината, че не успя.“
	— Колко са глупави младите — намеси се мисис Мериуедър. — Ще ги посещават, моля ви се! — Мощната й гръд се развълнува при спомена за грубото държане на Скарлет при последната им среща. — И Мейбъл е същата наивница като твоята Фани. Казва, че щели да им идат на гости с Рене, защото капитан Бътлър отървал Рене от бесилото. Пък аз казвам, че ако не беше Скарлет, Рене изобщо не би се озовал в опасност. Нашият пощурял старец, и той щял да им ходи на гости и все повтаря колко бил задължен на онзи негодник, макар аз да не съм оценявала услугата му. Казвам ви, откак беше в дома на онова същество Уотлинг, татко Мериуедър се държи направо възмутително. Да ги посещаваме, как ли не! Аз нямам никакво намерение да ги посещавам. Скарлет сама си преряза пътищата към нас, като се омъжи за този човек. Не стига, че той се занимаваше със спекула през войната и богатееше на наш гръб, а сега се е сдушил с „торбаланковците“ и пребоядисаните и е пръв приятел — да, приятел — с онзи отвратителен мизерник губернатора Булок… На гости, как ли не!
	Мисис Бонел въздъхна. Тя беше пълничка простодушна женица с весело лице.
	— Но те ще идат само от учтивост, Доли. Не мога да ги обвинявам. Доколкото разбрах, всички мъже, замесени в историята от онази нощ, възнамеряват да ги посетят и смятам, че така е редно. И все пак трудно ми е да си представя, че Скарлет е дъщеря на майка си. Бяхме съученички с Елен Робияр в Савана. Тя беше най-прелестното създание на света и аз много я обичах. Защо ли баща й се противопостави на брака с братовчед й Филип Робияр. Всъщност той не беше лошо момче, просто буен, но то беше от възрастта. Ала писано й било на Елен да се омъжи за онзи стар О’Хара, да й се роди дъщеря като Скарлет. Въпреки всичко смятам, че трябва да я посетя веднъж от уважение към паметта на Елен.
	— Глезотии! — изсумтя яростно мисис Мериуедър. — Кити Бонел, да не искаш да посетиш една жена, която едва изчака година след смъртта на съпруга си и се омъжи отново? Една жена…
	— Отгоре на всичко тя уби мистър Кенеди — прекъсна я Индия. Тонът й беше хладен и изпълнен със злост. При мисълта за Скарлет й беше трудно да запази любезните си обноски, защото си спомняше неизменно за Стюарт Тарлтън. — И все си мисля, че още преди смъртта на мистър Кенеди тя си имаше нещо с онзи Бътлър, макар хората да не се досещаха.
	Преди дамите да успеят да се окопитят от това смайващо твърдение, изказано отгоре на всичко от една строга моралистка и стара мома, внезапно забелязаха на вратата Мелани. Погълнати от сплетните си, те не бяха чули леките й стъпки и сега стояха пред домакинята сконфузени като провинили се ученички, заловени от учителката си. При промяната в лицето на Мелани към чувството на неловкост у тях се прибави и тревога. Страните й бяха пламнали от негодувание. Кротките й очи святкаха гневно и ноздрите й потрепваха. Никой по-рано не я бе виждал сърдита. Нито една от присъстващите дами не бе допускала, че Мелани е способна да се гневи. Всички я обичаха, но гледаха на нея като на блага и мекушава млада жена, почтителна към по-възрастните, но без собствено мнение.
	— Как смееш, Индия? — изрече тя с нисък треперещ глас. — Докъде ще те доведе злобната ти ревност? Засрами се!
	Лицето на Индия побеля, но тя не наведе глава.
	— Държа на това, което казах — отсече тя, ала вътрешно кипеше.
	„Значи съм злобна и ревнива, а?“ — помисли си Индия. Та нямаше ли всички основания да изпитва ревност към Скарлет, след като тя откъсна Стюарт от нея и Чарлс от Хъни? Нямаше ли причина да я мрази, когато я подозираше, че кой знае как е омотала Ашли в мрежите си? Рече си: „Много неща мога да ти кажа за Ашли и твоята скъпоценна Скарлет.“ Индия се разкъсваше между желанието да запази честта на Ашли с мълчанието си и стремежа да го спаси от лапите на онази жена, като разправи за подозренията си пред Мелани и пред целия свят. Това щеше да принуди Скарлет най-после да остави брат й на мира. Ала моментът още не бе настъпил. Не разполагаше с никакви доказателства, а само с подозрения.
	— Няма да взема думите си назад — повтори тя.
	— Тогава добре, че не живееш вече под моя покрив — студено й отвърна Мелани.
	Индия скочи от мястото си и кръвта нахлу в бледото й лице.
	— Мелани, ти… моята снаха… нима ще вземеш да се караш с мене заради една безсрамница?…
	— Скарлет също е моя снаха — каза Мелани и погледна от упор Индия, сякаш срещу нея стоеше непозната. — И ми е по-скъпа от родна сестра. Ако ти си забравила колко много добрини ми е сторила, аз никога не ще забравя. Тя остана с мен през цялата обсада, а можеше да се прибере у дома си; ами да, дори леля Пити побягна в Мейкън. Скарлет единствена беше край мен при раждането на детето ми, когато янките почти бяха влезли в Атланта, и се нагърби с мен и Бо при онова ужасно пътуване до Тара, а можеше да ме остави в някоя болница и да попадна после в ръцете на янките. Тя се грижеше за мене и ме хранеше, когато сама бе съсипана от изтощение и от глад. Отстъпи ми най-удобното легло в Тара, защото бях слаба и болна. Като се вдигнах на крака, единственият чифт обувки даде на мене. Ти можеш да забравиш всичко това, Индия, но аз — никога. А когато Ашли се завърна от плен болен, обезсърчен, без дом и без цент в джоба, тя го приюти като сестра. Когато си мислехме, че нямаме никакъв изход, освен да заминем на Север и да напуснем родната Джорджия с разбити сърца, Скарлет ни протегна ръка за помощ и даде на Ашли дъскорезница, която да управлява. А капитан Бътлър от едната добрина спаси живота на Ашли. Как би могъл Ашли да има нещо против него? Признателна съм до гроб на Скарлет и на капитан Бътлър. А ти, Индия, как можеш да пренебрегваш добрините, които Скарлет ни е сторила — и на мен, и на Ашли? Как можеш тъй малко да държиш на живота на брат си, та да черниш човека, който го спаси? Дори на колене да паднеш пред капитан Бътлър и пред Скарлет, пак ще е малко.
	— Слушай, Мели! — наперено подзе мисис Мериуедър, която си бе възвърнала самообладанието. — Не можеш да приказваш така на Индия.
	— Чух и вашите думи за Скарлет — възкликна Мелани и се обърна към мощната възрастна дама като дуелист, току-що извадил острието на сабята от сразения си противник и насочващ се към друг. — И вашите също, мисис Елсинг. Не ме интересува как я съдите в собствените си дребни душици — това си е ваша работа. Ала онова, което говорите за нея в дома ми и пред мене, вече е моя работа. Аз не мога да си представя как ви хрумват такива ужасни неща, камо ли да ги казвате гласно. Толкова ли малко означава животът на мъжете ви, та по-скоро предпочитате да ги видите мъртви? Не се ли пробуди у вас никаква благодарност към човека, който ги спаси, и то с риск за собствената си глава? Та нали янките щяха да го вземат за член на клана, ако цялата истина бе излязла наяве. Щяха да го обесят. Но той самоотвержено се хвърли да спасява мъжете от вашите семейства. Вашия свекър, мисис Мериуедър, зетя ви и двамата ви племенници. Вашия брат, мисис Бонел, и вашия син и зет, мисис Елсинг. Неблагодарници, ето какви сте! Моля всички ви да се извините.
	Мисис Елсинг бе скочила на крака и присвила устни, натъпкваше ръкоделието в кошничката си.
	— Ако някой ми беше казал, че можеш да бъдеш толкова невъзпитана, Мели… Не, аз няма да искам прошка за думите си. Индия е права. Скарлет е една лекомислена и долна безсрамница. Никога няма да забравя как се държа по време на войната. Нито пък мога да забравя просташкото й поведение, когато се замогна малко…
	— Това, което не можете да забравите — прекъсна я Мели със стиснати юмручета, — е, че тя уволни Хю, защото не го биваше да управлява дъскорезницата й.
	— Мели! — вкупом възкликнаха няколко ужасени гласа.
	Мисис Елсинг вирна глава и се запъти към вратата, но като сложи ръка на бравата, спря и се извърна.
	— Мели — продума тя с по-мек тон, — душичке, сърцето ми се къса, като те гледам. Бях най-добрата приятелка на майка ти и помагах на доктор Мийд, когато те извади на бял свят. Обичах те като свое дете. Ако ставаше въпрос за нещо значително, думите ти нямаше да ме наранят толкова. Ала заради жена като Скарлет О’Хара, която и на тебе не би се поколебала да стори някоя мръсотия, както и на всички нас…
	При първите думи на мисис Елсинг очите на Мелани се напълниха със сълзи, ала когато възрастната дама завърши, лицето й отново стана сурово.
	— Искам на всички да е ясно — бавно изрече тя, — че която от вас не посети Скарлет, не е желана повече в моя дом.
	Разнесе се глъчка и сред дамите, които се заизправяха, настана объркване. Мисис Елсинг пусна кошничката си на пода и се върна обратно в стаята, гневно разлюляла фалшивите си букли.
	— Това няма да го търпя! — извика тя. — Няма да го търпя! Ти не си на себе си, Мели, и затова не те виня. Оставаш си моя приятелка, а аз — твоя. Няма да позволя подобно нещо да развали отношенията ни.
	Тя вече плачеше и неусетно Мелани се озова в прегръдките й, и тя разплакана, ала помежду риданията се уверяваха една друга, че не се отричат от думите си. Няколко от останалите дами също избухнаха в сълзи, а мисис Мериуедър, която се секнеше шумно в кърпичката си, привлече към себе си мисис Елсинг и Мелани. Леля Пити — окаменяла свидетелка на цялата сцена, внезапно се свлече на пода в един от редките си непресторени припадъци. Сред всички сълзи и целувки, сред цялата бъркотия и суетня в търсене на амоняк и бренди имаше само едно безстрастно лице със сухи очи. Индия Уилкс напусна къщата, незабелязана от никого.
	Няколко часа по-късно дядо Мериуедър се срещна с чичо Хенри Хамилтън в кръчмата „Модерното момиче“ и му разказа събитията от сутринта, както ги бе научил от мисис Мериуедър. Очевидно изпитваше наслада от разказа си, защото му бе драго, че някой се бе осмелил да натрие носа на страховитата му снаха. Той самият във всеки случай никога не бе събрал достатъчно смелост за такова нещо.
	— Е, и какво най-после са решили тия глупачки с патешките си мозъци? — попита раздразнено чичо Хенри.
	— Абе не знам точно — отвърна старецът, — ала ми се струва, че Мели е спечелила тоя път. Обзалагам се, че всички ще отидат на гости поне по веднъж. Хората душа дават за твоята племенница, Хенри.
	— Мели е глупачка, а дамите са прави. Скарлет че не е стока — не е, и не разбирам как тъй Чарли можа да се ожени за нея — мрачно измърмори чичо Хенри. — Ала и Мели е права донякъде. Въпрос на благоприличие е семействата на ония, които капитан Бътлър спаси, да ги навестят. Пък и като се замисля, май лично аз нямам нищо против Бътлър. Много достойно се прояви през оная нощ, когато ни отърва кожите. А виж Скарлет е една хубостница, дето я няма по света. Умна е, не ще и дума, само че това повече мъчнотии й създава. Тъй или иначе, аз трябва да ида при тях. Скарлет може да е пребоядисана и каквато си ще, но все пак ми е роднина по сватовска линия. Мислех днес следобед да се отбия.
	— И аз ще дойда с тебе, Хенри. Доли ще има да вилнее, като се научи. Чакай да пийна поне още една чашка.
	— Не, ще пийнем у капитан Бътлър. Едно не мога да му отрека — при него винаги се намират отбрани питиета.


	Думите на Рет, че старата гвардия умира, но не се предава, се оправдаха. Той съзнаваше, че от малкото визити, с които ги удостоиха, не може да се вади заключение за благосклонност от страна на гражданите, и отгатваше причината за любезността. Семействата на спасените от него мъже ги посетиха при пристигането им, но почти не се появиха повече, нито поканиха Бътлърови в домовете си.
	Рет твърдеше, че те изобщо не биха дошли, ако не се притесняваха от Мелани. Скарлет просто не можеше да си представи как му е хрумнала тази идея, но я отхвърли с презрението, което заслужаваше. Та какво влияние би могла да има Мелани върху жени като мисис Елсинг и мисис Мериуедър? Това, че те не ги навестяваха, вече твърде малко я тревожеше; всъщност тя почти не забелязваше отсъствието им, тъй като апартаментът й постоянно беше пълен с по-други гости. Сред гражданите на Атланта те бяха известни като „новопристигнали“, когато не биваха назовавани с далеч по-малко учтиви имена.
	Много от „новопристигналите“ бяха отседнали в хотел „Национал“ и като Скарлет и Рет чакаха да бъдат завършени къщите им. Също като приятелите на Рет от Ню Орлиънс те бяха весели и заможни хора, винаги елегантно облечени, щедро пръскаха пари и се въздържаха от много приказки, щом станеше дума за произхода и миналото им. Всички мъже бяха републиканци и се намираха в Атланта „по дела, свързани с щатското правителство“. Какви точно бяха тези дела, Скарлет тъй и не разбра, нито пък се постара да научи.
	Рет би могъл да й обясни, че те са заети със същото, с което се занимават лешоядите, открили умиращи животни. Отдалеч бяха подушили смърт и безпогрешно се ориентираха натам, където можеха да си устроят пир. Местните хора вече бяха отстранени от управлението на Джорджия и в щата безпрепятствено нахлуваха авантюристи от всякакъв род.
	Съпругите на пребоядисаните републиканци и „торбаланковците“, приятели на Рет, непрекъснато прииждаха на групички в приемната на Скарлет, а така също и „новопристигналите“, с които тя се бе запознала покрай доставките на дървен материал за къщите им. Рет заяви, че след като е в делови отношения с тях, е длъжна да ги приема, и веднъж приела ги, тя установи, че те са твърде приятни за компания. Бяха прекрасно облечени и никога не говореха за войната и трудните времена, а се отдаваха изцяло на приказки за мода, на дребни сплетни и вист. Скарлет никога по-рано не бе играла карти, но бързо се увлече и за кратко време усвои виста до съвършенство.
	Когато си беше в апартамента, почти винаги се оформяше групичка за карти, въпреки че през тези дни тя рядко се задържаше в хотела, тъй като бе твърде заета със строежа на новата къща, та да отделя много време за гости. Всъщност изобщо не се интересуваше дали някой ще я посети или не. Искаше да отложи ролята на светска дама до деня, в който къщата щеше да бъде готова и тя самата щеше да се представи пред обществото като стопанка на най-голямото и разкошно жилище в Атланта, домакиня на ненадминати по своя блясък и пищност приеми.
	През дългите топли дни тя следеше как се издига нейният дом от червен камък със сив покрив от скъпо дърво — величествен и възвисяващ се над всички останали къщи по Прасковената улица. Забравила напълно за магазина и дъскорезниците, тя прекарваше цялото си време на строежа, като спореше с дърводелците, караше се със зидарите и додяваше на предприемача. Докато стените бързо растяха пред погледа й, тя си мислеше със задоволство, че това ще е най-просторната и прекрасна къща в целия град. Щеше да е по-внушителна дори от дома на Джеймсови, издигащ се наблизо, който неотдавна бе откупен за официална резиденция на губернатора Булок.
	Губернаторската резиденция бе пищно украсена с арабески по перилата и стрехите, но просто бледнееше пред сложните орнаменти, окичили дома на Скарлет. В резиденцията имаше бална зала, но тя изглеждаше като билярдна маса, сравнена с огромния салон на Скарлет, заемащ целия трети етаж. Въобще нейният дом във всяко отношение превъзхождаше губернаторската къща и всички останали в града — беше и с повече куполчета, кули, кулички, балкони, и с повече прозорци с многоцветни стъкла. Цялата сграда бе заобиколена от веранда, към която от четирите ъгъла на къщата водеха по четири стъпала. Дворът беше обширен, с пръснати из него старинни железни пейки, беседка от ковано желязо, назована по модата „белведер“, която, както бяха уверили Скарлет, беше в чист готически стил, а така също и две големи бронзови статуи — на елен и на мастиф с размера на шотландско пони. Те внасяха единствените весели нотки за Уейд и Ела, малко стреснати от огромната разкошна и полумрачна (според модата на времето) детска стая в новия им дом.
	Отвътре къщата бе обзаведена според желанието на Скарлет — с дебели червени килими, покриващи изцяло пода, с червени плюшени драперии над вратите и с най-модерни лъщящи от лакировка орехови мебели с резба, навсякъде, където можеше да я има, и с тапицерия от конски косми, тъй гладка, че дамите трябваше да сядат много внимателно, за да не се пързулнат. По стените бяха окачени огледала в позлатени рамки и тук-там по някое трюмо — тъй многобройни, както подхвърляше безстрастно Рет, че можели да конкурират заведението на Бел Уотлинг. Помежду тях бяха накачени офорти в тежки рамки, някои над два метра дълги, които Скарлет бе поръчала от Ню Йорк. Стените бяха облепени с луксозни тъмни тапети, таваните бяха високи, но къщата постоянно тънеше в мрак, защото пищните завеси от цикламен плюш затулваха светлината.
	Тъй или иначе, този дом създаваше зашеметяващо впечатление и когато Скарлет стъпваше по меките килими или потъваше в прегръдката на пухените дюшеци, неизбежно си спомняше студените подове и твърдите сламеници в Тара и изпитваше удовлетворение. Според нея това беше най-прекрасното и елегантно обзаведено жилище, което бе виждала през живота си, ала Рет твърдеше, че е кошмарно. Все пак той бе готов да го приеме, стига тя да е щастлива.
	— Всеки непознат, който няма представа кои сме, би отгатнал, че този дом е построен с нечисти печалби. С нечестно спечелени пари никога не може да се създаде нещо добро и тази къща е живо доказателство за това. Типичният дом за един долен спекулант.
	Но Скарлет, сияеща от гордост и щастие и изпълнена от планове за приемите, които щяха да дават, щом се установяха напълно, само игриво ощипваше ухото му и казваше:
	— Дрън-дрън шикалки! Ти все се занасяш.
	Тя вече беше наясно за навика на Рет да я сваля от облаците и при първа възможност да отравя удоволствието й, ако беше тъй глупава, че да дава ухо на подигравките му. Приемеше ли приказките му сериозно, щеше да бъде принудена да се скара с него, а не желаеше да кръстосва шпаги с Рет, защото от такива схватки винаги излизаше победена. Тъй че рядко се вслушваше в онова, което той говореше, а биваше ли принудена да го чуе — обръщаше го на шега. Във всеки случай известно време поне успяваше да го прави.
	Съвместният им живот през медения месец и по време на престоя в хотел „Национал“ с малки изключения бе приятен и безоблачен, ала едва-що се преместиха в новата къща, където Скарлет събра около себе си новите си приятели, и между двамата започнаха да избухват люти свади. Бяха кратки, защото бе невъзможно да се караш дълго с Рет, който оставаше хладно безразличен към обидните й слова и изчакваше удобен случай да я уцели по някое слабо място. Всъщност гневеше се тя, а Рет — никога. Той само изказваше недвусмисленото си мнение за нея, за постъпките й, за дома й и за новите й приятели. А някои от оценките му бяха от такъв характер, че Скарлет не можеше повече да ги пренебрегва и да ги приема като шеги.
	Така например, когато тя реши да промени названието „Смесен магазин на Кенеди“ в нещо „по-възвишено“, помоли Рет да измисли фирма, в която прозаичната дума „магазин“ да бъде заменена с „емпориум“*1. Рет предложи „Caveat Emptorium“*2 и я увери, че е тъкмо подходящото название за стоките, продавани в магазина. Тази фраза й прозвуча внушително и тя стигна дотам, че поръча да напишат табела, когато Ашли Уилкс твърде смутен й обясни истинското значение. Тя изпадна в ярост, а Рет едва не се пръсна от смях.
	[*1 Голям магазин, тържище (гр.) — б.пр.]
	[*2 Купувачи, пазете се (лат.) — б.пр.]
	Дразнещо беше също и отношението му към Мами. Старата бавачка бе непоколебима в мнението си, че Рет е муле в конска сбруя. Тя бе учтива, но хладна към него. Наричаше го неизменно „капитане Бътлър“ и никога „мистър Рет“. Не го удостои дори с поклон, когато й подари червената фуста, и тъй и не я облече. Гледаше да държи Уейд и Ела настрани от Рет, когато можеше, въпреки че Уейд обожаваше „чичо Рет“, а очевидно и самият Рет бе привързан към момчето. Ала вместо да отстрани Мами от дома или да проявява сухо и строго отношение, Рет се обръщаше към нея най-почтително и с много по-голяма любезност, отколкото към новите приятелки на Скарлет, а дори и към самата Скарлет. Той винаги искаше от Мами позволение, за да изведе Уейд на езда, и се съветваше с нея, преди да купи някоя кукла за Ела. А Мами дори не беше достатъчно вежлива с него.
	Според Скарлет той беше длъжен да се държи към Мами с твърдост, подобаваща на стопанина на дома, ала Рет само се смееше и твърдеше, че Мами е истинската стопанка на дома.
	Рет имаше и друго сигурно средство да вбесява Скарлет, като й подхвърляше как отсега бере грижа какво ще стане с нея, когато след няколко години републиканците бъдат свалени от власт в Джорджия и се установи управление на демократите.
	— Когато демократите издигнат свой губернатор и завземат законодателната власт, всичките ти нови недодялани приятели републиканци ще бъдат пометени от шахматната дъска и ще ги пратят обратно да слугуват по баровете и да чистят помийните ями, където им е мястото. А ти ще си останеш с пръст в уста и няма да имаш близки ни сред републиканците, ни сред демократите. Е, няма какво да се разстройваш с мисли за бъдещето.
	Скарлет се смееше на думите му и с известно основание, защото в този момент Булок изглеждаше непоклатим в губернаторското си кресло и в Законодателното събрание имаше двайсет и седем негри, а хиляди демократи из Джорджия бяха лишени от избирателни права.
	— Демократите никога няма да се върнат на власт. Те нищо не правят, освен да ядосват янките още повече и да отдалечават деня на победата си. Само знаят да говорят големи приказки и да обикалят нощем в куклукскланските си одежди.
	— Те ще стъпят отново на краката си. Познавам южняците, още повече джорджийците. Те са твърд и вироглав народ. Дори да се наложи нова война да водят, за да се върнат на власт, няма да се разколебаят. Ако трябва да подкупват негрите да гласуват за тях, както правят янките — и това ще сторят. Ако трябва, ще броят и гласовете на десет хиляди мъртъвци, както направиха янките, и имената на всички надгробни плочи из всички гробища в Джорджия ще се появят на избирателните бюлетини. При благото управление на нашия добър приятел Руфъс Булок нещата ще тръгнат тъй зле, че Джорджия няма да може да го смели и ще го избълва.
	— Рет, не употребявай такива просташки думи! — извика Скарлет. — Говориш, сякаш аз няма да се радвам, ако демократите се върнат на власт. Знаеш много добре, че не е тъй. Ще бъда много доволна. Мислиш ли, че ми харесва да гледам постоянно тия войници наоколо, които ми припомнят за… Мислиш ли, че ми е по вкуса… Та нали и аз също съм родена в Джорджия! Бих искала демократите да спечелят един ден изборите. Но това няма да стане. Никога! А дори и да стане, какво ще им попречи на приятелите ми? Та нали пак ще си бъдат богати?
	— Ще бъдат, ако успеят да задържат парите си. Но се съмнявам дали ще ги задържат повече от пет години, като гледам с каква лека ръка ги пилеят. Лесно дошли — лесно заминали. Богатството няма да им донесе добро, както и на тебе моето богатство не донесе добро. То съвсем не успя да те превърне в кон, нали, хубавичко мое муленце?
	Сръднята, която предизвика тази последна забележка, продължи дни наред. След като Скарлет четири дни се цупи и отправя мълчаливи подкани за примирие, Рет замина за Ню Орлиънс заедно с Уейд въпреки протестите на Мами и остана там, докато на Скарлет й размине. Ала ядът, че не успя да предизвика у него разкаяние и молба за прошка, продължи да я гложди.
	Все пак, когато той се завърна от Ню Орлиънс спокоен и невъзмутим, тя преглътна някак гнева си и се постара да забрави случилото се. Друг път щеше да го премисля. Сега не искаше да се тревожи с никакви неприятности. Искаше да е щастлива, защото съзнанието й бе заето с първия прием, който щеше да даде за новата къща. Щеше да бъде голяма вечерна забава — с палми, оркестър, всички веранди щяха да бъдат превърнати в уютни кътчета със спуснати красиви сенници, а отбраните лакомства, които щяха да бъдат поднесени, отсега я караха да предвкусва насладата. Възнамеряваше да покани всичките си познати в Атланта — старите приятели, както и очарователните хора, с които се бе сближила, откакто се върна от сватбеното си пътешествие. Възбудата от предстоящия празник успя да поразсее раздразнението от заядливостта на Рет и заета с планове, тя се чувстваше по-щастлива, отколкото от дълги години насам.
	Ах, какво удоволствие беше да си богат! Да организираш забави, без да се замисляш за разходите! Да купуваш най-скъпи мебели, рокли и храна, без да се тревожиш за сметките! Колко чудесно бе преспокойно да пращаш закръглени сумички на леля Полин и леля Йолали в Чарлстън и на Уил в Тара! По дяволите завистливите глупаци, които твърдяха, че парите не били всичко! А пък този Рет само искаше да я ядоса с думите си, че богатството му нищо добро не й донесло.


	Скарлет изпрати покани на всичките си приятели и познати, стари и нови, включително и на онези, които не обичаше. Дори мисис Мериуедър не беше пропусната, макар че тя се бе държала едва ли не грубо при посещението си в хотел „Национал“, нито пък мисис Елсинг, която се бе показала ледено студена. Покани също мисис Мийд и мисис Уайтинг, макар да знаеше, че не изпитват добри чувства към нея и че ще се окажат в неловко положение, тъй като нямаха прилични тоалети за такъв изискан случай. Защото празненството по случай освещаването на новата къща на Скарлет или „соарето“, както бе модерно да се назовават такива събирания — нещо средно между прием и бал, — щеше да бъде най-бляскавото събитие в живота на Атланта.
	Тази вечер къщата и покритите със сенници веранди бяха изпълнени с гости, които пиеха нейното шампанско и ядяха от нейните блюда миди в сметанов сос и разнообразни сладкиши, и танцуваха под звуците на оркестъра, грижливо скрит зад наредените саксии с палми и фикуси. Ала не присъстваше никой от онези, които Рет бе назовал „старата гвардия“, с изключение на Мелани и Ашли, леля Пити и чичо Хенри, доктора и мисис Мийд и дядо Мериуедър.
	Мнозина от „старата гвардия“ с неохота бяха решили да присъстват на „соарето“. Някои се бяха съгласили заради Мелани, други — защото се чувстваха задължени на Рет, че е спасил тях или техни близки. Ала два дни преди събитието в Атланта се разнесе мълвата, че е поканен и губернаторът Булок. „Старата гвардия“ побърза да покаже неодобрението си: Скарлет получи цяла купчина писъмца с извинения и вежливи откази на поканата си. Малката групичка стари приятели, които все пак дойдоха, смутено, но решително си излязоха веднага щом се появи губернаторът.
	Скарлет бе тъй стъписана и разгневена при това явно оскърбление, че цялото й удоволствие от забавата мигом се изпари. Нейното изискано „соаре“! Беше го организирала с такава любов, беше тъй елегантно, а на него дойдоха толкова малко от старите приятели и никой от старите врагове! Призори, след като и последните гости си тръгнаха, тя бе готова да се разплаче и разфучи, ако не се боеше, че Рет ще избухне в смях, ако не се опасяваше, че в подигравателно блесналите му черни очи ще прочете: „Аз те предупреждавах“, макар да не го чуе от устата му. И тъй, тя преглътна как да е гнева си и се престори на безразлична.
	Само пред Мелани на следната сутрин си позволи облекчението да излее яростта си.
	— Ти ме оскърби, Мели Уилкс, и принуди Ашли и останалите да ми нанесат обида! Много добре знаеш, че не биха си тръгнали толкова бързо, ако ти не беше ги повела след себе си. Да не мислиш, че не те видях? Тъкмо когато се канех да доведа губернатора Булок, за да ти го представя, ти побягна като подгонен заек!
	— Аз не допусках… Не можех да повярвам, че той действително ще присъства — нещастно промълви Мелани, — макар всички да говореха…
	— Всички ли? Значи всички са ме одумвали и хулили! — вбесена извика Скарлет. — Може би искаш да кажеш, че ако си знаела за идването на губернатора, и ти също нямаше да се появиш?
	— Нямаше — тихо отвърна Мелани, с очи, приковани в пода. — Мила, това не би било по силите ми.
	— Мътните да ви вземат! Значи ти би ми нанесла тази обида, както сториха всички останали!
	— Скъпа, смили се! — изплака Мелани съвсем разстроена. — Та ти си ми като родна сестра, вдовица на собствения ми брат и аз…
	Тя постави ръка на рамото на Скарлет. Ала Скарлет рязко я отблъсна и изпита желание да се разкрещи с цяло гърло, както правеше разлютеният Джералд. Мелани обаче твърдо устоя пред надигащата се буря. Докато се вглеждаше в гневните зелени очи на Скарлет, крехките й рамене се изправиха, сякаш я обви невидима мантия от достойнство и гордост, тъй несъвместими с детинското й личице и фигура.
	— Съжалявам, че си наранена, скъпа, но аз не бих могла да се срещам нито с губернатора Булок, нито с кой да е републиканец или техен поддръжник. И няма да се срещам с тях, било в твоя дом или в нечий друг. За нищо на света, дори да… дори ако трябва… и Мелани смело изрече най-лошото, което й дойде наум: — Дори ако трябва да бъда груба.
	— Ти какво, осъждаш приятелите ми ли?
	— Не, скъпа. Но те са твои приятели, а не мои.
	— Осъждаш ме, че приемам губернатора в дома си, тъй ли?
	Макар и притисната до стената, Мелани твърдо посрещна погледа на Скарлет.
	— Мила моя, за да вършиш нещо, значи имаш достатъчно сериозни основания за това; аз ти имам доверие и не е моя работа да те съдя. Нито пък бих допуснала някой да те осъжда в мое присъствие. Но, Скарлет… — Внезапно думите й се изсипаха бързо и разгорещено и тихият й глас се разтрепери от бликналата омраза. — Би ли могла да забравиш какво ни сториха тези хора? Би ли могла да забравиш, че заради тях милият ни Чарли е мъртъв, Ашли е със съсипано здраве, а Дванайсетте дъба са изгорени? О, Скарлет, ти не би могла да забравиш онзи ужасен човек, когото застреля, дето беше хванал в ръцете си кутийката за шев на майка ти. Не би могла да забравиш хората на Шърман в Тара, които дори бельото ни задигнаха! Които се опитаха да подпалят имението и оскверниха с мръсните си ръце сабята на баща ми! О, Скарлет, същите тези хора, които ни ограбваха, измъчваха и ни обрекоха на глад, ти покани у дома си на празненство! Та нали те са, които продължават да ни грабят, не позволяват на мъжете ни да гласуват и поставиха черните да ни командват! Аз не мога да забравя. И няма да забравя! Няма да допусна моят Бо да забрави и ще науча и внуците си да мразят тези хора и дори праправнуците си, ако Бог би ми дарил толкова дълъг живот. Скарлет, как можеш ти да забравиш?
	Мелани млъкна, за да си поеме дъх, а Скарлет стоеше втренчена в нея, забравила собствения си гняв, смаяна бе от трептящата нотка на ярост в гласа на Мелани.
	— За глупачка ли ме мислиш? — нетърпеливо се тросна тя… — Разбира се, че помня. Но всичко това е минало, Мели. От нас самите зависи да подредим живота си по най-добрия начин и аз се опитвам да го направя. Губернаторът Булок и някои от по-свестните републиканци биха могли много да ни помогнат, ако умеем да ги подхванем както трябва.
	— Свестни републиканци няма — с равен глас заяви Мелани. — И аз не се нуждая от тяхната помощ. Освен това не желая да подреждам живота си по най-добрия начин, след като това означава да се приравнявам с янките.
	— Боже Господи, Мели, защо да го задълбаваме толкова?
	— О! — възкликна Мелани, внезапно обхваната от угризения. — Прости ми, съвсем се увлякох! Скарлет, въобще не исках да те засягам и да те осъждам. Всеки вижда нещата различно и има право на собствено мнение. Скъпа моя, та аз те обичам и ти го знаеш. Каквото и да направиш, няма да променя чувствата си към тебе. Ти също още ме обичаш, нали? Нали не те накарах да ме намразиш? Скарлет, не бих могла да понеса нещо да ни раздели… след онова, което преживяхме заедно! Кажи, че всичко е наред.
	— Дрън-дрън! Мели, ти просто правиш от мухата слон — промърмори сърдито Скарлет, но този път не отблъсна ръката, която плахо я обгърна през кръста.
	— Сега отново всичко е добре — доволно каза Мели и прибави меко: — Искам да продължим да си ходим на гости, както досега, мила. Просто ми съобщавай в кои дни идват да те посещават републиканците и пребоядисаните и тогава ще си стоя у дома.
	— На мене ми е все едно дали ще идваш или не — отсече Скарлет и като сложи шапката си, внезапно се отправи към вратата. Наранената й гордост получи известно удовлетворение при огорченото изражение, изписало се по лицето на Мелани.


	През седмиците, последвали този първи прием, Скарлет бе твърдо решена да поддържа престореното си безразличие към общественото мнение. Когато видя, че старите приятели с изключение на Мелани, Пити, чичо Хенри и Ашли не я посещават, нито я канят на скромните си вечеринки, тя бе истински объркана и огорчена. Та не беше ли се постарала от все сърце да обърне гръб на лошото, да покаже на тези хора, че не е злопаметна и им прощава за клюките и хапливите забележки по неин адрес? Та те не можеха да не разбират, че тя самата не повече от тях харесва губернатора Булок, но просто намира за изгодно да се държи добре с него. Глупци! Ако всички се отнасяха любезно към републиканците, Джорджия много по-бързо би се измъкнала от това трудно положение.
	Тя не съзнаваше тогава, че с един замах е прекъснала завинаги тъничката нишка, която все още я свързваше с миналото, със старите приятели. Дори Мелани с нейното влияние не би могла да помогне за възстановяването на тези отношения. А Мелани — объркана, съкрушена, но както винаги вярна, не се и опитваше да ги възстановява. Дори Скарлет да пожелаеше да се приобщи отново към живота от миналото и старите приятели — връщане назад вече нямаше. Градът беше обърнал към нея изсечено от камък лице. Омразата, насочена към режима на Булок, се прехвърли и върху нея — омраза, която не се отличаваше с жар и ярост, а с хладна непримиримост. Скарлет беше преминала на страната на врага и въпреки произхода и семейните си връзки беше попаднала в категорията на родоотстъпниците, поборниците за права на негрите, предателите, републиканците — на пребоядисаните парвенюта.
	След като се поизмъчва известно време, Скарлет неусетно премина от престореното безразличие към истинско. Не беше в характера й продължително да се тревожи от чудатостите на човешкото поведение или пък дълго време да се чувства потисната, ако в нещо не й е провървяло! Скоро тя съвсем престана да се интересува какво мислят за нея Мериуедърови, Елсингови, Уайтингови, Бонелови, Мийдови и останалите. Нали поне Мелани се отбиваше и водеше със себе си Ашли, а Ашли бе най-важен от всички. При това в Атланта имаше и други хора, които с удоволствие биха посещавали забавите й, други хора с по-близки вкусове до нейните — съвсем различни от онези ограничени стари кокошки. Когато речеше, можеше да напълни цялата си къща с гости, и то по-занимателни и далеч по-добре облечени от надутите тесногръди глупачки, които отгоре на всичко не я одобряваха.
	Тези хора бяха новодошли в Атланта. Някои от тях бяха познати на Рет, други бяха свързани с него посредством разни тайнствени афери, които той наричаше „просто дела, сърчицето ми“. Някои бяха семейства, живели по-рано заедно с тях в хотел „Национал“, а имаше също и чиновници при губернатора Булок.
	Обществото, в което се движеше сега Скарлет, бе твърде пъстра смесица. Някои си Гелертови, живели поне в десетина щата — очевидно хора, побягвали набързо, щом някъде разкриели мошеническите им кроежи; Конингтънови, на които връзките с Бюрото на новоосвободените в един далечен щат бяха донесли солидна изгода за сметка на невежите негри, поставени под тяхна опека; Дийлови, продавали обувки с картонени подметки на конфедерационното правителство до момента, в който им се наложило да заминат за Европа и там да прекарат последните години на войната; Хъндънови, които имаха полицейски досиета в много градове и въпреки това неколкократно си бяха извоювали правото да сключат договори за държавни доставки; Караханови, които бяха създали състоянието си в един игрален салон и продължаваха да блъфират при по-големи залози за строителството на несъществуваща железопътна линия със средствата на щата; Флеърти, купували сол по два цента килограма през 1861 година и натрупали богатство, когато през 1865 година цената й се бе вдигнала на долар; Бартови, дето бяха притежавали най-големия публичен дом в столицата на Севера през време на войната, а сега минаваха за едни от най-целомъдрените в своя кръг.
	С такива приятели бе обкръжена Скарлет сега, но сред онези, които посещаваха по-големите й приеми, имаше също тъй и културни, изтънчени хора, много от тях от добри семейства. Освен „торбаланковци“ в Атланта бяха надошли и солидни хора от Севера, привлечени от активния делови живот на града през този период на възстановяване и преустройство. Богатите семейства измежду янките пращаха синовете си на Юг, за да усвояват нови места, и много от офицерите янки след уволнението си от армията се заселваха в града, за чието завземане се бяха водили тъй тежки сражения. Усещащи се чужди в този непознат град, те първоначално със задоволство приемаха поканите за пищните празненства в дома на богатата и гостоприемна мисис Бътлър, ала скоро започнаха да странят от нейния кръг. Това бяха почтени хора и им беше нужно кратко време, за да намразят „торбаланковците“ и тяхното управление тъй силно, както ги мразеше и местното население. Много от пришълците станаха демократи и се привързаха към южняшките принципи повече от самите южняци.
	Други преселници останаха в кръга на Скарлет само защото никъде другаде не ги приемаха. Те биха предпочели да посещават скромните гостни на „старата гвардия“, но там не искаха и да ги чуят. Сред тях имаше наставници и мисионери янки, пристигнали в Юга, обхванати от желание да работят за издигането на негрите и за възвръщане самосъзнанието на пребоядисаните, произхождащи от семейства с демократични традиции, но превърнали се в републиканци след капитулацията.
	Трудно беше да се определи коя категория бе по-силно ненавиждана от коренните жители на града — непрактичните наставници янки или пребоядисаните, ала везните като че ли натежаваха към последните. На янките можеше да се махне с ръка с думите: „Какво да се очаква от едни янки, които уважават негрите? Та те са убедени, че негрите с нищо не са по-лоши от тях самите!“ Ала за джорджийците, превърнали се в републиканци за собствена изгода, нямаше никакво извинение.
	„Ние се примирихме с глада, значи и вие можехте да се примирите“ — тъй мислеше „старата гвардия“. Много от бившите участници в конфедерационната армия, познали безумната тревога за семействата си, гинещи в мизерия, бяха склонни да разберат някогашните си другари, променили политическите си възгледи, за да имат близките им какво да ядат. Ала жените от „старата гвардия“ не можеха да простят измяната, а те бяха една неумолима и безкомпромисна сила, която поддържаше установения социален порядък. Привързаността към изгубената кауза се бе разгоряла още по-силно в сърцата им, отколкото някога, в годините на нейния триумф. Сега тя се превърна във фетиш. Всичко свързано с нея беше свещено: гробовете на мъжете, паднали в битките, бойните полета, разкъсаните знамена, кръстосаните саби на стените в гостните им, пожълтелите писма от фронта, ветераните. Тези жени не оказваха помощ на бившите врагове, не проявяваха съчувствие и не им даряваха подслон, а сега сред враговете се бе наредила и Скарлет.
	В разноликото общество, създало се под влияние на политическата обстановка, всички бяха обединявани само от едно — парите. Тъй като повечето от тях до войната не бяха събирали накуп повече от двайсет и пет долара, сега се впускаха в оргии на разточителство, на каквито Атланта не бе ставала свидетел.
	С идването на републиканците на власт градът навлезе в период на нечувано прахосничество и лъскава показност и изисканите обноски бяха само лустро, зле прикриващо порока и пошлостта. Никога преди пропастта между най-богатите и най-бедните не бе зейвала тъй огромна. Онези, които бяха на върха, нямаха никаква грижа за хората, на които не бе потръгнало в живота. Изключение правеха само негрите. На тях се стараеха да осигуряват най-доброто — най-хубавите училища, жилища, облекло и развлечения, тъй като те се бяха превърнали в голяма политическа сила сега, когато се броеше всеки негърски глас. Колкото до наскоро обеднелите коренни жители на Атланта, републиканците не се интересуваха дали те ще гладуват и ще падат по улиците от изтощение.
	На върха на вълната от пошлост победоносно се носеше и Скарлет — наскоро омъжена, ослепително красива в скъпите си тоалети, надеждно укрепена с богатството на Рет. Духът на времето й допадаше — разпуснатост, крещяща безвкусица, пищно натруфени жени, къщи, натъпкани с мебели, изобилие от бижута, коне, храна и уиски. В редките случаи, когато Скарлет се замисляше върху обкръжаващата я обстановка, даваше си сметка, че нито една от новите й познати не би могла да бъде наречена дама според строгите норми на Елен. Ала тя твърде често бе пренебрегвала нормите на Елен, още от онзи отдавнашен ден, когато, изправена в гостната на Тара, беше решила да стане любовница на Рет, така че сега рядко я мъчеха угризения.
	Възможно беше новите й познати да не са тъй изискани, строго погледнато, но както приятелите на Рет от Ню Орлиънс, те бяха много весели и забавни. Толкова по-забавни от смирените набожни почитатели на Шекспир — приятелите от ранните й дни в Атланта. А като се изключеше краткото сватбено пътешествие, тя от тъй дълго време не се бе забавлявала. Не беше изпитвала и чувството на сигурност, което я владееше сега и подбуждаше у нея желание за танци, за лудуване, за пиршества с отбрани лакомства и вина, за скъпи копринени и атлазени тоалети, за насладата на меки пухени легла и дивани с фина тапицерия. И тя удовлетворяваше всички тези желания. Насърчавана от снизходителното отношение на Рет, явно развеселен от лудориите й, освободена от задръжките на старото си възпитание, отърсила се напълно от страха си пред бедността, тя си позволяваше разкоша, за който често бе мечтала — да върши каквото си ще и да праща по дяволите хората, които не одобряват поведението й.
	Бе изцяло обхваната от приятното опиянение, свойствено на хората, чийто начин на живот е преднамерено предизвикателство срещу благопристойното общество — комарджията, мошеника, политическия авантюрист, на всички онези, които преуспяват благодарение на гъвкавия си ум. Тя започна да говори и да върши каквото си пожелае и съвсем скоро наглостта й прехвърли всички граници.
	Скарлет не се поколеба да се държи дръзко с новите си приятели — републиканци и пребоядисани, но към никого не се държеше тъй грубо и оскърбително, както към офицерите янки от гарнизона и техните семейства. От цялата разнородна маса пришълци, изсипали се в Атланта, тя отказваше да търпи и приема в дома си единствено военните. Стараеше се дори съвсем умишлено да демонстрира пред тях непочтително поведение. Мелани не беше единствената, която не можеше да забрави, какво им бяха сторили хората в сини униформи. За Скарлет тази униформа и златните копчета по нея винаги щяха да бъдат символ на ужаса по време на обсадата, на паниката при бягството от града, на грабежи и масово опожаряване, на отчаяна нищета и съсипващ труд в Тара. Сега, когато беше осигурена чрез богатството си и близките си отношения с губернатора и много от видните републиканци, можеше да си позволява оскърбително държане към всеки син мундир на пътя си. И тя си го позволяваше.
	Рет лениво й изтъкваше, че повечето от мъжете, които се събират в дома им, са носили същата тази синя униформа, при това не чак толкова отдавна, но тя му отвръщаше, че за нея един човек е янки едва когато е облечен с омразната синя куртка. На това Рет само свиваше рамене и промърморваше: „О, постоянство, ти си драгоценност.“
	В ненавистта си към яркосините униформи Скарлет изпитваше удоволствие да се държи хладно и подигравателно с онези, които ги носеха, и удоволствието й още повече растеше при тяхното объркване и смущение. А гарнизонните офицери и техните семейства лесно можеха да бъдат объркани и смутени, защото повечето от тях бяха кротки, възпитани хора, които се чувстваха самотни в тази враждебна страна, жадуваха да се върнат у дома си на Север и донякъде се срамуваха от долната сган, чиято власт бяха задължени да защитават — много по-добри и достойни хора от онези, с които Скарлет общуваше. Съпругите на офицерите, то се знае, недоумяваха как тъй ослепителната мисис Бътлър допуска до себе си простоватата червенокоса Бриджет Флеърти, а тях непрекъснато засипва с презрение.
	Ала дори и дамите, които Скарлет допускаше близо до себе си, бяха принудени твърде много да изтърпяват от нея. Те обаче охотно търпяха. За тях тя беше не само олицетворение на богатство и елегантност, но и на някогашния бит с неговите старинни имена, старинни родове и старинни традиции, към които те страстно желаеха да се приобщят. Дамите от новата аристокрация съвсем не бяха наясно, че старите семейства, с които мечтаеха да се сближат, са низвергнали Скарлет. Знаеха само, че баща й е бил богат робовладелец, че майка й е от рода Робияр, един от най-знатните в Савана, че съпругът й е Рет Бътлър от Чарлстън. За тях това беше достатъчно. Скарлет им открехваше вратичка към старото общество, в което те жадуваха да влязат — към хората, които ги презираха, не желаеха да връщат визити и студено им се покланяха в църква. Всъщност те гледаха на нея не само като на мост към това общество. За тях, издигнали се съвсем отскоро в класата на богаташите по разни съмнителни начини, тя беше обществото. Самите те самозвани благороднички, не можеха, както и Скарлет, да прозрат целия фалш и празнотата на нейния аристократизъм. Те я приемаха тъкмо такава, каквато тя се виждаше в собствените си очи, и немалко изтърпяваха от нея, принудени да се примиряват с високомерието й, с позьорството й, със сприхавостта, безогледната дързост, нескритата грубост и наглата откровеност по отношение на техните недостатъци.
	Те тъй скоро от никои се бяха превърнали в нещо и се чувстваха тъй неуверени в новата си роля, че безкрайно се бояха да не би да се покажат недостатъчно изискани, да не би да се поддадат на раздразнение и да отвърнат рязко, а по този начин да породят съмнения, че не са истински дами. На всяка цена им се искаше да бъдат дами. Поведението им беше самата деликатност, кротост и наивност. Ако човек ги слушаше как говорят, би помислил, че са безплътни, без никакви естествени нужди и че си нямат ни най-малко понятие за пороците на тоя свят. На никого не би хрумнало, че червенокосата Бриджет Флеърти с бялата кожа, неподатлива и на най-ярките слънчеви лъчи, и с неизличимия ирландски акцент, бе задигнала скътаните пари на баща си и бе пристигнала в Америка, за да стане камериерка в един нюйоркски хотел. И кой би допуснал, че с техните префинени превземки Силвия Конингтън (навремето позната като Кокотката Сейди) и Мейми Барт са дошли, първата от кръчмата на баща си на Бауъри, където често бе обслужвала бара при наплив на клиенти, а втората, съдейки по слуховете, от един публичен дом, принадлежал на съпруга й. О не, сега те бяха крехки и чисти създания.
	Мъжете, макар да бяха натрупали състояния, по-трудно усвояваха новите обноски или може би не отдаваха такова значение на външната страна на придобитата отскоро знатност. Те много пиеха по вечеринките на Скарлет, дори прекалено много, и обикновено след такива събирания в дома им оставаше да пренощува по някой и друг неочакван гост. Пиеха съвсем различно от мъжете, които Скарлет познаваше в моминските си години. Алкохолът ги правеше отблъскващи, тъпи, гадни и развързваше езиците им за сквернословия. Независимо колко плювалници поставяше на видни места, на следващата сутрин килимите винаги бяха омърсени от тютюнев сок.
	Тя презираше тези хора, но в същото време се забавляваше в компанията им. А тъй като се забавляваше, вратите на къщата й бяха постоянно отворени за тях. В резултат на презрението си пък всеки път, щом я раздразнеха, ги пращаше по дяволите. Но те с всичко се примиряваха.
	Примиряваха се дори със съпруга й, което беше далеч по-трудно, защото Рет ги виждаше в истинската им светлина и те го съзнаваха. Той не изпитваше никакво колебание да ги разобличи гласно, макар да беше домакин, и то по такъв начин, че те безпомощно немееха. Без сам да се стеснява от средствата, чрез които беше забогатял, той проявяваше престорено заблуждение, че те също не се срамуват от произхода на парите си, и рядко пропускаше случай да засегне въпроси, които по всеобщо мнение би трябвало да бъдат учтиво заобикаляни с мълчание.
	Никой не можеше да предвиди кога Рет ще подхвърли с привидна сърдечност над чашката пунш:
	— Ако бях по-разумен, Ралф, можех да забогатея, като продавам акции от златни мини на вдовици и сираци, както правиш ти, вместо да минавам през блокадата. Толкова е по-безопасно.
	Или:
	— Е, Бил, виждам, че си се сдобил с нов впряг коне. Сигурно си продал още няколко хиляди акции от несъществуващи железопътни линии. Добре работиш, момчето ми!
	Или пък:
	— Поздравявам те за новия договор за държавни доставки, Еймос. Жалко само, че трябваше толкова много гуши да напълниш, додето го докопаш.
	Дамите го намираха отвратително, непоносимо вулгарен. Мъжете го наричаха зад гърба му свиня и копелдак. Накратко, новата Атланта го харесваше не повече от старата, а той от своя страна, както и по-рано, не се стараеше да се понрави някому. Държеше се както си знае — с подигравателно, презрително и пренебрежително отношение към мнението на околните, с прекомерна любезност, която сама по себе си бе обидна. За Скарлет той все тъй си оставаше загадка, над която тя бе престанала да си блъска главата. Беше убедена, че нищо не му е угодно на тоя свят и нищо никога няма да му угоди; че или отчаяно силно се стреми към нещо непостижимо, или никога не е пожелавал каквото и да било и е напълно безразличен към света. Всичките й постъпки той посрещаше със смях, подбуждаше я към разточителност и безочие, надсмиваше се над нейната самомнителност… и плащаше сметките.


>>	Глава L

	Рет не се отклоняваше от безупречното си невъзмутимо поведение и в най-интимни моменти. Ала Скарлет никога не се освободи от отдавна възникналото чувство, че той прикрито я наблюдава, и беше сигурна, че ако ненадейно се извърне към него, ще улови в очите му онзи замислен и очаквателен поглед, в който се четеше безгранично, почти нечовешко търпение и който тя не можеше да изтълкува.
	Понякога го намираше твърде сговорчив и удобен за съжителство въпреки досадния навик, който му бе присъщ — да не позволява на никого в негово присъствие да лъже, да се преструва на какъвто не е или да проявява смешно самохвалство. Той изслушваше приказките й за магазина, дъскорезниците, бара, затворниците, за средствата, които пръскаше да ги изхранва, и й даваше умни и практични съвети. Притежаваше неизчерпаема енергия за танци и забавления, тъй обичани от нея, както и безкраен запас от недотам пристойни историйки, които й разправяше в редките вечери без гости, след като масата бъдеше разчистена и пред тях се сервираше кафе и бренди. Тя откри, че той би й дал всичко, което пожелае, би отговорил на всеки неин въпрос, стига да беше зададен недвусмислено, ала в същото време неизменно се противопоставя на онова, което се мъчеше да му измъкне по заобиколен начин — чрез намеци и женски уловки. Позната й бе вече смущаващата му привичка да отгатва истинските й помисли и грубо да й се надсмива.
	Сблъскваща се всекидневно със снизходителното му безразличие, което бе в основата на поведението му към нея, Скарлет често се питаше, но без особено любопитство, защо я е взел за съпруга. Мъжете се женеха по любов или за да имат домашно огнище и деца, или за пари, а тя бе уверена, че той не бе имал нито един от тези мотиви. Че не е влюбен в нея, нямаше и съмнение. Чудесната й къща наричаше кошмарно недоразумение на строителството и твърдеше, че предпочита да живее в първокласен хотел, отколкото в собствено жилище. А за деца не беше намекнал нито веднъж, за разлика от Чарлс и Франк. Един път, в настроение да кокетира, тя го запита защо се е оженил за нея и направо се разяри, когато той й отвърна с лукаво пламъче в очите: „Всеки човек изпитва нужда от някаква живинка край себе си — било то котенце, кученце или… жена, в краен случай.“
	Не, него не го бе ръководила нито една от обичайните причини, поради които мъжете се женеха. Той я бе взел за съпруга само защото я желаеше, а по друг начин не би могъл да я получи. Сам го бе признал същата вечер, когато й направи предложението. Желаеше я както желаеше Бел Уотлинг. Тази мисъл не беше от приятните. Та то си беше чисто и просто оскърбление. Ала тя махна с ръка, както се беше научила да постъпва с всички неприятни обстоятелства. Двамата бяха сключили сделка, която лично нея устройваше напълно. Надяваше се, че и той е доволен, но това всъщност малко я засягаше.
	Ала един следобед, когато беше отишла да се прегледа при доктор Мийд по повод на стомашни смущения, узна едно неприятно обстоятелство, на което не можеше просто да махне с ръка. В очите й бликаше неподправена омраза, когато привечер с гръм и трясък влезе в спалнята и съобщи на Рет, че очаква дете.
	Той седеше отпуснат в едно кресло, облечен в копринен халат и обвит в дима от пурата си, и щом тя заговори, очите му остро се впиха в лицето й, ала нищо не продума. Наблюдаваше я мълчаливо и в цялата му поза се долавяше напрегнато очакване, което тя изобщо не забеляза. Бе изцяло завладяна от негодувание и отчаяние, за да има други мисли в съзнанието си.
	— Знаеш, че не желая да имам повече деца. Изобщо никога не съм искала. Всеки път, когато се пооправя малко в живота, ще ми се тръсне някое бебе. Ах, недей да се подсмиваш тъй! Известно ми е, че ти също не го искаш. Олеле, Богородичке!
	Той бе очаквал думите й с нетърпение, ала очевидно не това желаеше да чуе. Чертите му едва доловимо се изопнаха и очите му станаха безизразни.
	— Защо да не го дадеш на мис Мели тогава? Нали ми беше споменала, че тя била тъй заблудена, та мечтаела за второ дете.
	— Мълчи, че съм готова да те убия! Не го искам, казвам ти, не го искам!
	— Така ли? Моля, продължавай.
	— Да не мислиш, че няма начини? Вече не съм предишното глупаво момиченце. Сега знам, че жената може да се отърве, ако не желае да има деца. Има начини…
	Той скочи от мястото си светкавично и я стисна за китката с изкривено от ужас лице.
	— Глупачка такава, кажи ми истината! Направила ли си нещо?
	— Не, не съм, но ще го направя. Да не мислиш, че ще си развалям отново фигурата, когато едва съм си оправила талията и тъй добре се забавлявам, и…
	— Откъде ти хрумна? Кой ти втълпи тия глупости?
	— Мейми Барт… тя…
	— То се знае, че на една съдържателка на бардак подобни номера са до болка познати. Тази жена да не е стъпила повече в къщата, ясно ли е? Най-сетне това е мой дом и аз съм стопанинът тук. Дори не желая да разговаряш повече с нея.
	— Ще правя каквото си искам. Пусни ме. Теб какво те засяга?
	— Не ме засяга дали ще имаш едно дете или двайсет, но ме засяга, че можеш да умреш.
	— Да умра ли? Аз?
	— Точно така, да умреш. Мейми Барт сигурно не ти е казала, че съществува голяма опасност, когато се вършат подобни неща?
	— Не — призна Скарлет неохотно. — Каза само, че с нейното средство всичко ще се уреди.
	— Бога ми, ще я убия! — извика Рет с потъмняло от ярост лице. Когато погледна към обляната в сълзи Скарлет, гневът му поизчезна, но изражението му си оставаше все тъй сурово и напрегнато. Внезапно той я грабна на ръце и седна в креслото, притиснал я тъй здраво към себе си, сякаш се боеше да не се изтръгне от прегръдките му.
	— Слушай, мила, за нищо на света не бих поверил твоя живот в собствените ти ръце. Чуваш ли? Бога ми, аз не повече от тебе искам деца, но нали мога да ги издържам? Не ми се слушат повече глупави приказки и да не си посмяла да… Скарлет, веднъж видях как едно момиче умря от такова нещо. Тя беше просто… е, при все това беше жена за чудо и приказ. Знай, че подобна смърт е ужасна. Аз…
	— Боже мой, Рет! — извика Скарлет, тъй слисана от изблика на чувства в тона му, че забрави колко е нещастна. Никога не го бе виждала толкова развълнуван. — Къде… коя…
	— Беше в Ню Орлиънс… о, преди години още. Бях млад и чувствителен. — Неочаквано той склони глава и зарови устни в косите й. — Ти ще родиш това бебе, Скарлет, та дори и да се наложи да те прикова в белезници до китката си през следващите девет месеца.
	Тя се изправи в скута му и се вгледа в лицето му с открито любопитство. Под погледа й то веднага, като с магическа пръчка, възвърна спокойното си и безучастно изражение. Веждите му се повдигнаха и едното ъгълче на устата му леко се изкриви надолу.
	— Толкова много ли означавам за тебе? — попита тя и спусна клепки.
	Той я изгледа с преценяващ поглед, като се мъчеше да отгатне каква доза кокетство се крие във въпроса й. И като си обясни мотивите за държането й, отвърна безгрижно:
	— Общо взето, да. Та аз толкова много средства вложих в тебе, че не бих искал сега да ги изгубя.


	Мелани излезе от стаята на Скарлет трепереща от изтощение, но щастлива до сълзи — Скарлет беше родила момиченце. Напрегнат и тревожен, Рет стоеше прав във вестибюла, заобиколен с угарки от пури, които бяха прогорили дупки в скъпия килим.
	— Сега можете да влезете, капитан Бътлър — пророни срамежливо тя.
	Рет бързо мина покрай нея и влезе в стаята, където Мелани го зърна да се навежда над мъничкото голо бебче в скута на Мами, преди доктор Мийд да затвори вратата. Мелани се отпусна на един стол с поруменяло от смущение лице, задето неволно бе станала свидетелка на толкова интимна сцена.
	„О, колко е трогателен капитан Бътлър! — помисли си тя. — И колко разтревожен беше! Пък и през цялото време нито капка не сложи в уста. Колко мило от негова страна. Повечето мъже тъй щедро се почерпват в такива случаи, че когато се роди бебето, вече едва се държат на крака. Боя се, че тъкмо сега изпитва голяма нужда да си пийне. Дали да се осмеля да му предложа? Не, ще бъде твърде дръзко от моя страна.“
	Тя изпъна по-удобно в креслото гърба си, който все я наболяваше напоследък, та понякога й се струваше, че гръбнакът й ще се пречупи в кръста. О, каква щастливка бе Скарлет, че по време на родилните й мъки отвън пред вратата стоеше капитан Бътлър! Ако Ашли бе наблизо край нея в ужасния ден, когато се роди Бо, сигурно нямаше толкова много да страда. Ах, защо това малко момиченце зад затворената врата не беше нейно, а не на Скарлет! „О, колко съм лоша — гузно си рече тя веднага. — Завиждам на Скарлет за бебето й, а тя винаги е била тъй добра към мене. Прости ми, Господи, аз всъщност съвсем не исках детето на Скарлет, но… но толкова ми се ще да си имам свое!“
	Тя подпъхна една възглавничка под изтръпналия си от болка гръб и жадно се вкопчи в мисълта за собствена дъщеря. Ала по този въпрос доктор Мийд беше категоричен. И макар тя самата да бе готова с риск за живота си да роди второ дете, Ашли не щеше и да чуе за това. Дъщеричка! Как би се радвал Ашли на една дъщеричка!
	Дъщеря! Милостиви Господи! Тя се надигна в креслото разтревожена. „Та аз дори не казах на капитан Бътлър, че се е родило момиче! А той, разбира се, очаква момче. О, какъв ужас!“
	Мелани знаеше, че майката приема с еднаква радост и момченцата, и момиченцата, ала за един мъж, особено тъй самолюбив като капитан Бътлър, момичето щеше да бъде истински удар, поставящ под съмнение неговата мъжественост.
	Ала в този момент Мами се появи на прага, засмяна до уши, и прогони тревогите, като в същото време я накара да се пита озадачена що за човек е в действителност капитан Бътлър.
	— Преди малко, кат къпех детето, — заговори Мами, — рекох да умиря мистър Рет, че няма що, простено е, дет не било момче. Пък той… Божке, мис Мели, знаете ли кво ми рече? Вика: „Кви ми ги разправяш, Мами? На кого е притрябвало момче? С момчета само ядове се берат. А момиченце да имаш, е цяла радост. Туй не си го давам за десет момчета.“ После се пресегна да грабне детето от мене, както си беше голичка, пък аз го плеснах през ръката и му викам: „Дръжте се прилично, мистър Рет! Аз само ще си кротувам, додет ви се намери син, и тогаз ще има да се смея, кат почнете да врещите от радост.“ А той само се подсмихва, клати глава и ми вика: „Мами, ти си била много глупава. Кво добро ще дочакаш от едно момче? Ей на`, мене гледай.“ Та тъй, мис Мели, той се държа досущ кат жентълмен — с царствено благоволение завърши Мами.
	Естествено, Мелани не можеше да не забележи колко много се е издигнал Рет в очите на Мами с поведението си.
	— Де да знам, може и да съм се лъгала досега за мистър Рет. Ама дума да няма, туй е щастлив ден за мене, мис Мели. Че нали вече трето потомство от Робияровите момичета пових в пеленките, как да не е щастлив ден?
	— О, да, денят е наистина щастлив, Мами. Най-щастливи са дните, когато се раждат дечица.
	Ала в къщата имаше едно същество, за което денят не беше щастлив. В трапезарията със злочест вид се мотаеше Уейд Хамптън, когото току нахокваха, но най-вече не забелязваха изобщо. Рано същата сутрин Мами го разбуди рязко, облече го набързо и ги прати двамата с Ела да закусят у леля Пити. Единственото обяснение, което той получи, беше, че майка му е болна и ще се почувства по-зле, ако край нея се вдига шум. При новината за заболяването на Скарлет в дома на леля Пити бе настанала суматоха и тъй като готвачката бе залисана около развълнуваната си господарка, децата трябваше да се задоволят с оскъдната закуска, стъкмена от Питър. С всеки изминал час сърчицето на Уейд все по-силно се свиваше от страх. Ами ако майка му умре? Той познаваше момчета, чиито майки бяха умрели. Виждал беше катафалките, спрели пред домовете им, и разплаканите деца. Ако и с неговата майка станеше същото? Уейд много обичаше майка си, почти толкова, колкото се и боеше от нея и мисълта, че тя може да бъде откарана в черна кола, теглена от черни коне с окичени в пера хамути, пораждаше в гърдите му болка, която едва не го задушаваше.
	Дойде обяд и тъй като Питър беше зает в кухнята, Уейд успя незабелязано да се измъкне през входната врата и се завтече към къщи с подгонени от страха крачета. Невъзможно беше чичо Рет, леля Мели или Мами да не му кажат истината. Ала чичо Рет и леля Мели не се виждаха никъде, а Мами и Дилси тичаха нагоре надолу по задните стълби, грабнали кърпи и легени с гореща вода, и дори не го забелязаха, че стои във вестибюла. От време на време на горния етаж се отваряше врата и тогава до слуха му долиташе гласът на доктор Мийд, който даваше отсечени нареждания. Веднъж чу майка си да простенва болезнено и избухна в неудържим плач. Вече знаеше, че тя ще умре. За да потърси утеха, залови се да милва жълтия котарак, легнал на припек върху перваза на прозореца. Ала на стария Том явно не му се нравеше да го безпокоят и се наежи срещу момчето, завъртял нервно опашка.
	Най-после Мами, която слизаше по предните стълби с измокрена и смачкана престилка и смъкнало се боне, го зърна и се начумери. За Уейд Мами бе най-сигурният покровител и смръщеното й лице го накара да се разтрепери.
	— Ей Богу, вий сте най-непослушното момче, дет съм виждала — смъмри го тя. — Нали ви заръчах да седите у мис Пити. Скоро да се връщате там!
	— Мама дали няма да… ще умре ли тя?
	— Ама че немирник, ей! Как тъй ще умира? То се знае, че не! Голяма беля са тез момчета. Хич не проумявам защо ги праща Господ на майка им и татко им. Хайде сега, махнете ми се от главата.
	Но Уейд не се махна. Той се сгуши зад завесата на вратата във вестибюла, не докрай успокоен от думите на бавачката. Заболя го от укора, че момчетата били голяма беля, защото се стараеше да бъде добър. Един час по-късно на стълбите се показа леля Мели, бледа и уморена, но леко усмихната. Беше поразена, когато зърна нещастното му личице да се подава иззад завесата. Обикновено леля Мели бе неизменно готова да му отделя внимание. Тя никога не казваше като майка му: „Не ме закачай сега. Бързам“, или „Бягай оттук, Уейд. Имам работа.“
	Ала този път леля Мели му рече:
	— Ти се държиш като непослушно момче, Уейд. Защо не си у леля Пити?
	— Мама ще умре ли?
	— Боже мой, разбира се, че няма. Не бъди глупавичък. — А после умилостивена прибави: — Доктор Мийд току-що й донесе едно хубаво мъничко бебче, една сладка сестричка за теб, с която да си играеш, и ако се държиш добре, довечера ще можеш да я видиш. Хайде, тичай да играеш сега, но без да вдигаш шум.
	Уейд се промъкна тихичко в празната трапезария с разтреперана неспокойна душица. Нима нямаше къде да се дене едно седемгодишно момченце, за да облекчи тревогите си в този слънчев ден, когато големите се държаха тъй странно? Той приседна на перваза на прозореца в нишата и загриза едно от листата на бегонията в сандъчето, поставено там на светлина. Беше тъй лютиво, че в очите му бликнаха сълзи и той отново се разплака. Майка му сигурно умираше, а него не щяха и да го погледнат и всички до един търчаха презглава заради някакво ново бебе, и то момиче. На Уейд бебетата никак не му бяха интересни, особено пък ако бяха момичета. Единственото момиченце, което познаваше отблизо, беше Ела, а тя досега с нищо не беше заслужила симпатията или уважението му.
	Измина доста дълго време, а после доктор Мийд и чичо Рет слязоха по стълбите и застанали във вестибюла, тихо заприказваха. След това външната врата се отвори, докторът май си отиде, а чичо Рет влезе забързан в трапезарията, напълни си щедро чашата от кристалната гарафа и едва тогава зърна Уейд. Момченцето се сгуши уплашено, защото очакваше отново да му кажат, че е непослушен и че трябва да върви у леля Пити, ала чичо Рет взе, че се усмихна. Уейд никога не го беше виждал да се усмихва тъй и да изглежда толкова щастлив, затова окуражен скочи от перваза и изтича към него.
	— Имаш си сестричка — съобщи Рет, като стисна сърдечно раменцата му. — Честна дума, такова хубаво бебче никога не си виждал! Ама ти защо плачеш?
	— Мама…
	— Майка ти сега тъкмо си хапва здравата пиле с ориз и сос, а като си изпие кафето, ще й приготвим сладолед. Днес и на тебе се полага двойна порция, стига да искаш. После пък ще те заведа да видиш сестричката си.
	Отмалял от облекчение, Уейд се помъчи от учтивост да се покаже зарадван за сестричката си, но не успя. Всички се бяха побъркали заради някакво си момиче. А от него никой вече не се интересуваше, дори леля Мели и чичо Рет.
	— Чичо Рет — плахо подзе той, — вярно ли, че хората обичат повече момичетата, отколкото момчетата?
	Рет остави чашата си, вгледа се напрегнато в малкото личице и в очите му тутакси пролича разбиране.
	— Не, не бих казал такова нещо — отвърна той със сериозен тон, сякаш в момента отново обмисляше този въпрос. — Просто момичетата създават повече грижи на хората, затова и повече се суетят около тях.
	— А пък Мами вика, че момчетата били голяма беля.
	— Мами просто е била разтревожена. Тя иначе не мисли така, сигурен съм.
	— Чичо Рет, ти не щеш ли да имаш момченце вместо момиченце? — запита Уейд с надежда.
	— Не — отвърна бързо Рет и като видя как помръкна лицето на детето, добави: — Защо ми е друго момченце, когато вече си имам?
	— Имаш ли си? — извика Уейд и застина със зяпнала уста при тази новина. — Къде е то?
	— Ето го тук — отвърна Рет, вдигна детето и го сложи на коляното си. — Ти си моето момче, сине, и друго не ми трябва.
	За миг облекчението и щастието, че е желан, го заляха тъй стремително, че Уейд едва не се разплака отново. Той преглътна няколко пъти и завря глава в гърдите на Рет.
	— Нали ти си моето момче?
	— А може ли… може ли да бъдеш момче на двама души? — попита Уейд, колебаещ се между верността към баща си, когото не бе виждал никога, и обичта към човека, приласкал го с такова разбиране.
	— Да — отговори твърдо Рет. — Та нали ти си момче и на майка си, и на леля си Мели.
	Уейд размисли върху този довод. Той му се видя съвсем смислен и момчето със срамежлива усмивка потърка глава в рамото на Рет.
	— Ти ги разбираш момченцата, нали, чичо Рет?
	Мургавото лице на Рет отново се изопна и устните му скептично се изкривиха.
	— Да — с горчивина промълви той. — Разбирам ги момченцата.
	За момент Уейд отново бе обзет от страх — страх и внезапен пристъп на ревност. Чичо Рет не си мислеше за него, а за някой друг.
	— Ти нали нямаш други момченца, а?
	Рет го пусна на пода.
	— Сега ще си пийна, а и ти също, Уейд. Ще изпиеш първия си тост в чест на сестричката.
	— Ама ти нали нямаш други… — продължи да настоява Уейд, но като видя, че Рет посяга към гарафата с червено вино, възбудата, че се отнасят с него като с голям човек, го накара да забрави мисълта си.
	— О, но аз не мога, чичо Рет! Обещах на леля Мели, че няма да пия, додето не завърша университета, и ако го изпълня, тя ще ми подари часовник.
	— А пък аз ще ти подаря ланец за него, този, който нося сега, ако ти харесва — каза Рет, отново усмихнат. — Леля ти Мели е напълно права. Но тя е говорила за силен алкохол, а не за вино. Ти трябва да се научиш да пиеш вино като истински джентълмен, сине, и сега е тъкмо подходящ момент да започнем уроците.
	Той сръчно и незабелязано разреди виното на Уейд с вода от другата гарафа, додето течността стана розова, и му подаде чашата. В този момент в трапезарията влезе Мами. Беше се преоблякла в най-хубавата си черна празнична рокля и бе с нова колосана престилка и боне. Докато се поклащаше към тях като патица, от полите и се носеше шумолене на коприна. Тревогата бе изчезнала от лицето й и почти беззъбите й венци бяха раззинати в широка усмивка.
	— Честито ви новородено, мистър Рет! — поздрави тя.
	Уейд застина с чаша, поднесена към устните. Той знаеше, че Мами никога не беше харесвала втория му баща. Досега не я беше чувал да му вика другояче освен „капитане Бътлър“ и макар да беше винаги вежлива с него, държеше се студено. А сега му се усмихваше, умилкваше му се и му викаше „мистър Рет“. Ама че ден — всичко се бе обърнало с краката нагоре!
	— Струва ми се, че ще предпочетеш ром пред вино — каза й Рет и посегна към шкафа в нишата, откъдето извади тумбесто шише. — Бебето е истинска красавица, нали, Мами?
	— Тъй си е — отвърна Мами и шумно млясна с устни, когато пое чашата.
	— Да си виждала по-хубава?
	— Ами… кво да ви река, сър, мис Скарлет беше много миличка, ама чак толкоз не.
	— Я пийни още една чашка, Мами. Искам да те питам — гласът му звучеше важно и строго, но очите му святкаха шеговито, — какво е това шумолене, дето чувам?
	— Амче кво може да е, мистър Рет? Туй е червената ми копринена фуста. — Мами се изкиска и запристъпя кокетно от крак на крак, тъй че цялото и мощно тяло се разлюля.
	— Всичкият този шум от една фуста! Не вярвам. Имам чувството, че си скрила отдолу цяла камара сухи листа. Дай да видя. Вдигни си полата.
	— Ама че сте и вий, мистър Рет! Уф, Господи Божке!
	Мами хихикна, дръпна се две крачки назад и свенливо повдигна пола, тъй че отдолу се подадоха няколко сантиметра от волана на червената тафтена фуста.
	— Доста време мина, докато я облечеш — измърмори строго Рет, но черните му очи бяха игриви и в тях бликаше смях.
	— Да, сър, вярно си е и туй.
	Тогава Рет каза нещо, което Уейд не разбра.
	— Е, какво, вече няма ли муле в конска сбруя?
	— Мистър Рет, мис Скарлет не е бивало да ви го казва туй. Ама вий нали няма да се гневите на една черна дъртуша?
	— Не, няма. Просто исках да зная. Пийни си още една чашка, Мами. Абе я вземи цялата бутилка. Пийни и ти, Уейд! Вдигни тост.
	— За сестричката! — извика Уейд и гаврътна чашката на един дъх. Задави се, взе да кашля и да хълца, а големите се разсмяха и взеха да го тупат по гърба.


	От момента, в който се роди дъщеря му, Рет започна да озадачава всички околни с поведението си и разклати много от установените представи за себе си — представи, които и градът, и Скарлет с голяма неохота трябваше явно да променят. Кой би помислил, че тъкмо той ще се гордее тъй безсрамно и открито със своето бащинство? Особено в светлината на смущаващото обстоятелство, че първородното му дете е момиче, а не момче.
	Мина време от щастливото събитие, а той продължаваше да бъде все тъй доволен и горд, че е баща. Това породи известна тайна завист у жените, чиито съпрузи приемаха раждането на децата си като нещо естествено и въодушевлението им изчезваше дълго преди кръщенето. Той спираше хората на улицата, разправяше им най-подробно за удивителните способности на дъщеря си, без дори да прояви задължителното учтиво лицемерие и да каже предварително: „Знам, че всеки мисли своето дете за най-необикновено, ала…“ Той намираше дъщеря си възхитителна, за нищо на света не би я сравнил с разни други дечурлига и не се опитваше да го крие. Когато новата бавачка позволи на бебето да посмуче парче тлъсто свинско и за пръв път взеха да го мъчат колики, държането на Рет накара врелите и кипели родители да се превиват от смях. Той повика на пожар доктор Мийд и двама други лекари и едва го удържаха да не погне с камшика горката бавачка. Тя бе тутакси уволнена и след нея се заредиха още цял куп други, които се задържаха най-много за по седмица. Никоя не бе достатъчно добра, за да удовлетвори взискателните условия, поставени от Рет.
	Мами също гледаше с неодобрение на бавачките, които идваха и си отиваха, защото бе настроена ревниво спрямо всяка непозната негърка, а и не виждаше причина защо тя самата да не вземе бебето под своите грижи заедно с Уейд и Ела. Ала годините й вече се обаждаха и ревматизмът сковаваше тромавите й движения. Рет не се осмеляваше да й посочи тези си основания, поради които желаеше да наеме друга бавачка. Той й обясни, че не прилича на човек с неговото положение да има само една бавачка у дома си. Просто не изглеждало добре отстрани. Щял да вземе две други за тежката работа, а нея да сложи да ги командва. Мами се отнесе с разбиране към подобни съображения. По-многобройната прислуга щеше да повиши не само авторитета на Рет, но и нейния също. Ала тя категорично му заяви, че не желае в детската стая — нейното царство — някакви си мизерни освободени негърки. Тъй че Рет изпрати да доведат Приси от Тара. Той познаваше недостатъците й, но все пак тя беше от дълго време в семейството. Чичо Питър пък доведе една от внучките на брат си, момиче на име Лу, което бе принадлежало на семейство Бър, братовчедите на леля Пити.
	Още преди Скарлет да се вдигне на крака, тя забеляза колко погълнат от бебето е Рет и гордостта му пред посетителите я озадачаваше и смущаваше. Беше напълно редно един баща да обича детето си, ала според нея не прилягаше на истински мъж да го показва тъй открито. Трябваше да бъде по-отчужден и нехаен, каквито бяха другите бащи.
	— Правиш се на глупак — раздразнено му казваше тя — и аз просто не разбирам защо.
	— Тъй ли? Е, не е чудно, че не разбираш. Истината е, че тя е първото създание, което изцяло ми принадлежи.
	— Тя принадлежи и на мен също.
	— Не, ти си имаш други две деца. Тя си е моя.
	— Я го виж ти! Че кой го роди това бебе? Освен това, мили мой, аз също ти принадлежа.
	Рет я погледна над тъмнокосата главица на дъщеря си и се усмихна някак странно.
	— Истина ли е това, скъпа?
	Само влизането на Мелани предотврати една от внезапните разгорещени разправии, каквито тъй често избухваха между тях през тези дни. Скарлет преглътна яда си, като наблюдаваше как Мелани поема бебето. Бяха се споразумели да нарекат момиченцето Юджини Виктория, ала през този следобед Мелани неволно й даде име, което щеше да й остане завинаги, както „Питипат“ бе изместило Сара Джейн от паметта на всички. Рет се надвеси над детето и каза:
	— Очите й ще бъдат граховозелени.
	— Нищо подобно! — извика възмутено Мелани, забравила, че почти същия оттенък имат очите на Скарлет. — Ще бъдат сини като очите на мистър О’Хара, сини като флага Бони Блу*.
	[* Хубав; син (англ.) — б.пр.]
	— Бони Блу Бътлър — засмя се Рет, като взе детето от ръцете й и се вгледа в очичките му. И тъй, тя стана Бони и дори родителите й забравиха, че е кръстена на две кралици.


>>	Глава LI

	Когато най-сетне отново можеше да излиза, Скарлет накара Лу да стегне корсета й тъй здраво, колкото могат да издържат връзките. После опаса сантиметъра около кръста си. Петдесет и един сантиметра! Тя изстена гласно. Това правеха бебетата с фигурата на жената. Талията й бе станала като на леля Пити, като на Мами.
	— Я стегни по-здраво, Лу. Виж дали не можеш да докараш до четирийсет и седем сантиметра, че иначе няма да се побера в ни една рокля.
	— Ще зема да скъсам вървите — рече Лу. — Просто кръстът ви е станал по-широк, мис Скарлет, и няма кво да се направи.
	„Има какво да се направи — помисли си Скарлет, докато яростно разпаряше страничните шевове на роклята си, за да я разшири с нужните сантиметри. — Повече деца няма да раждам.“
	Разбира се, Бони беше хубавичка и Скарлет можеше да се гордее с нея, а Рет обожаваше детето, но други бебета тя не желаеше да има. Как щеше да се справи с този въпрос, не й беше ясно, защото с Рет далеч не беше тъй лесно, както с Франк. Рет не се боеше от нея. Това, че трепереше над Бони, щеше да усложни нещата, а и сигурно се надяваше на син следващата година, макар да твърдеше, че ако му роди момче, ще го удави. Е, тя нямаше да му роди повече ни момче, ни момиче. Три деца бяха напълно достатъчни за коя да е жена.
	След като Лу заши отново роклята, изглади шевовете и закопча Скарлет, тя повика каретата си и пое към дъскорезницата. Настроението й се повиши и мисълта за талията бе забравена, защото щеше да се срещне с Ашли и да прегледа счетоводните тефтери с него. Ако й се усмихнеше щастието, можеха да бъдат сами. Не беше го виждала дълго отпреди раждането на Бони. Изобщо не бе и пожелала да го вижда, след като бременността й пролича. Много й липсваха всекидневните срещи с него, та макар и да не оставаха насаме. Докато седеше затворена вкъщи, й липсваха също и вълненията около работата в дъскорезницата, и чувството, че е необходима там. Естествено, сега не бе принудена да работи. Лесно можеше да продаде дъскорезниците и да внесе парите на името на Уейд и Ела. Но това означаваше едва ли не да престане да се среща с Ашли освен при официални случаи, сред много други хора. А да работи край Ашли, бе най-голямото й удоволствие.
	Когато стигна до дъскорезницата, огледа със задоволство високите камари дървен материал и застаналите край тях клиенти, които приказваха с Хю Елсинг. Имаше шест впряга с мулета и кочияшите негри товареха колите. „Шест впряга — каза си тя с гордост. — И всичко това постигнах сама.“
	Ашли се показа на вратата на малката канцелария с грейнали от радост очи, че я вижда отново, приближи се, за да й помогне да слезе от каретата, и я отведе вътре с такава почтителност, сякаш беше кралица.
	Ала удоволствието й помръкна донякъде, когато прегледа сметките му и ги сравни със сметките на Джони Галахър. Ашли едва бе успял да покрие разходите, докато Джони бе изкарал добра печалба. Тя се въздържа от забележки, ала Ашли прочете мислите, изписани на лицето й.
	— Съжалявам, Скарлет. Единственото, което мога да кажа, е, че най-добре да ми позволиш да наема освободени негри вместо затворниците. Смятам, че по-голям успех ще постигна.
	— Негри! Та техните надници ще ни разорят. А затворниците излизат съвсем евтино. След като Джони се справя тъй добре с тях…
	Погледът на Ашли се насочи над рамото й към нещо, което тя не можеше да види, и радостният блясък изчезна от очите му.
	— Не мога да се справям със затворниците като Джони Галахър. Не мога да тормозя хората.
	— Мътните да ги вземат! В това отношение Джони Галахър е истинско съкровище. Ашли, ти просто имаш много меко сърце. Трябва да ги караш повече да работят. Джони ми каза, че всеки път, когато някой рече да изкръшка, те уверява, че е болен, и ти си му давал почивен ден. Боже мой, Ашли! Та тъй не се печелят пари. Стига да не му е счупен кракът, набързо ще му излекуваш всяка болест с няколко камшика…
	— Скарлет! Скарлет! Престани! Не мога да те слушам, като говориш тъй — извика Ашли и очите му се впиха в нейните с такава ярост, че тя занемя. — Не разбираш ли, че те са човешки същества? Някои от тях са болни, недохранени, нещастни и… О, скъпа, не мога да понеса това, че те е озверил тъй, тебе, която винаги си била толкова мила…
	— Кой какво ме е направил?
	— Трябва да го кажа, макар че нямам право. Ала просто съм длъжен да ти го кажа. Твоят… Рет Бътлър. Той отравя всичко, до което се докосне. Взе тебе, тъй великодушна, мила и нежна, колкото и да си буйна и жизнена по природа, и те преобрази ужасно… Направи те груба и брутална с присъствието си край тебе.
	— О! — задъхано възкликна Скарлет, у която гузното съзнание се бореше с радостта, че Ашли толкова силно изживява нещата, свързани с нея, че за него още е мила и нежна. Слава Богу, той си мислеше, че Рет е виновен, задето тя така трепери над всеки цент, който може да измъкне. То се знае, Рет нямаше нищо общо с това и вината си беше изцяло нейна, ала в крайна сметка нищо му нямаше на Рет от още едно обвинение.
	— Ако ставаше дума за кой да е друг мъж, не бих се измъчвал толкова, но Рет Бътлър!… Видях какво е сторил с тебе. Без да го осъзнаеш, той е изкривил цялото ти съзнание и те е направил груба и безчувствена като себе си. О, да, знам, че не бива да говоря тъй… Той спаси живота ми и аз съм му благодарен, ала какво не бих дал всеки друг да бе го сторил, но не и той! Нямам никакво право и на теб да приказвам така…
	— О, Ашли, как да нямаш право! Ти единствен го имаш!
	— Казвам ти, не мога да понасям да гледам как благородната ти душа загрубява под негово влияние, не мога да понасям мисълта, че човек като него владее твоята красота и обаяние… Когато си представя как те докосва, идва ми…
	„Сега ще ме целуне — помисли си Скарлет прималяла. — И този път вината няма да е моя!“ Тя се полюшна към него, ала той внезапно отстъпи назад, сякаш осъзна, че е казал твърде много, и то неща, които не бе възнамерявал да изрича.
	— Най-искрено те моля да ме извиниш, Скарлет. Аз… аз намекнах, че твоят съпруг е недостойна личност, а собствените ми думи доказват, че и аз не съм по-добър. Никой няма право да критикува мъж пред съпругата му. За мене не съществува никакво извинение освен… освен… — Той замълча и лицето му се смръщи болезнено. Тя чакаше, притаила дъх. — Изобщо не съществува извинение.
	През целия път на връщане умът на Скарлет трескаво работеше. Не съществуваше никакво извинение освен… освен, че той я обичаше! Мисълта, че Рет я държи в обятията си, пораждаше у него ярост, каквато не бе допускала. Да, тя добре го разбираше. Ако не знаеше, че по необходимост отношенията между него и Мелани са като между брат и сестра, нейният собствен живот би бил истински ад. А прегръдките на Рет значи я бяха направили груба и брутална! Добре, щом Ашли мислеше тъй, тя щеше да намери начин да се отърве от тези прегръдки. Представи си колко красиво и романтично би било физически и двамата да си бъдат верни, макар и венчани за други. Идеята завладя въображението й и тя й се отдаде с наслада. Освен това от нея щеше да има и практическа полза. Това означаваше, че няма да й се налага да ражда повече деца.
	Когато стигна до дома си и освободи каретата, ентусиазмът, обладал я при думите на Ашли, бе започнал да спада вече, тъй като си представи как трябва да каже на Рет, че иска отделна спалня и всичко останало, произтичащо от това. Трудно щеше да бъде. Пък и как би могла да извести Ашли, че заради него е отказала на Рет близостта си? Каква полза, за Бога, да правиш жертва, ако никой не узнае за нея? Какво бреме бяха скромността и деликатността! Само да можеше да бъде тъй откровена с Ашли, както беше с Рет! Е, нямаше значение. Щеше някак да го подскаже на Ашли по заобиколен начин.
	Тя се качи по стълбите и когато отвори вратата на детската стая, завари Рет седнал край люлката на Бони; Ела беше в скута му, а Уейд му показваше съдържанието на джобовете си. Истинска благословия беше, че Рет обича деца и е готов да им отделя внимание! Често пъти вторите бащи не се отнасяха добре към децата от предишни бракове.
	— Искам да говоря с тебе — каза му тя и влезе в спалнята през междинната врата.
	По-добре сега да свърши с това, докато решимостта й да няма повече деца още пламти в нея и любовта на Ашли й вдъхва сила.
	— Рет — подхвана тя без предисловия, когато той затвори вратата зад себе си, — реших, че не искам повече деца.
	И да беше се стреснал от неочакваното й изявление, той не го показа. Отпусна се на един стол и го наклони назад.
	— Скъпа моя, както ти казах преди още Бони да се роди, за мен е без значение дали ще имам едно дете или двайсет.
	Колко гадно от негова страна тъй умело да се изплъзва от същественото, сякаш децата току-тъй се появяваха на белия свят.
	— Мисля, че три са достатъчно. Нямам намерение всяка година да раждам.
	— Три ми се вижда кръгла цифра.
	— Знаеш много добре… — започна тя и от смущение бузите й поаленяха. — Знаеш какво имам предвид.
	— Зная. Даваш ли си сметка, че мога да се разведа с теб, задето ми отказваш съпружеските права?
	— Само долен човек като тебе може да измисли подобно нещо! — извика тя, ядосана, че разговорът изобщо не тръгна в предвижданата от нея посока. — Ако имаше поне капка кавалерско чувство, щеше… щеше да се държиш почтено като… Я погледни Ашли Уилкс. Мелани не бива да има деца и той…
	— Съвсем в стила на благородния малък господинчо — подхвърли Рет и очите му заблестяха странно. — Моля, продължавай с прошението си.
	Скарлет не издаде нито звук, защото бе завършила прошението си и нямаше какво повече да каже. Сега виждаше колко глупава е била надеждата й да уреди мирно и тихо такъв важен въпрос, особено с егоистична свиня като Рет.
	— Днес следобед си била в дъскорезницата, нали?
	— Какво общо има това?
	— Ти обичаш кучета, нали, Скарлет? Сред тях често се наблюдава същото — не яде кокала, но и на друг не го дава.
	Намекът не стигна до съзнанието й, тъй като бе обзета от разочарование и в гърдите й се надигаше гняв.
	Той се поизправи, пристъпи до нея и като хвана брадичката й, рязко извърна лицето й нагоре.
	— Какво дете си ти! Живяла си с трима мъже, а още си нямаш понятие от мъжката природа. За теб явно няма разлика между един мъж в силата му и възрастна дама, за която житейските страсти са останали зад гърба й.
	Той закачливо ощипа брадичката й и дръпна ръката си. После се наведе, повдигнал леко едната си вежда, и отправи към нея продължителен хладен поглед.
	— Скарлет, разбери едно. Ако ти и твоето легло още имате притегателна сила за мене, никакви ключалки и изявления не могат да ме удържат. Не бих изпитвал никакво чувство на срам за постъпките си, защото съм сключил сделка с теб, сделка, чиито условия аз изпълних, а ти нарушаваш сега. Запази целомъдрието на постелята си, скъпа.
	— Да не искаш да ми кажеш — викна с негодувание Скарлет, — че това не те засяга?
	— Аз съм ти омръзнал, нали? Е, ще ти кажа, че на мъжете им омръзва още по-бързо, отколкото на жените. Запази своята неприкосновеност, Скарлет. Аз няма да страдам от това. То е без значение. — Той сви рамене и се подсмихна. — За щастие леглата по света са много… а в повечето легла има жени.
	— Значи ще стигнеш дотам, че…
	— Скъпата ми невинна душица! Разбира се, как иначе? Чудно, че толкова дълго не го направих. За мен верността никога не е била добродетел.
	— Всяка нощ ще си заключвам вратата.
	— Защо е нужно? Ако те желаех, никаква ключалка не би ме спряла.
	Той се извърна, сякаш да покаже, че разговорът е приключен, и напусна стаята. Скарлет го чу да влиза при децата, където бе посрещнат с радостни възгласи. Тя се тръшна на едно кресло. Беше постигнала своето. Именно това искаше, а и Ашли го искаше. Но кой знае защо, не се чувстваше щастлива. Нараниха суетата й: бе дълбоко оскърбена при мисълта, че Рет приема всичко тъй леко, че не я желае и преспокойно може да иде при други жени.
	Щеше й се да измисли някакъв деликатен начин да съобщи на Ашли, че тя и Рет вече не живеят като истински съпрузи. Ала сега разбираше, че не би могла. Сега всичко изглеждаше тъй ужасно объркано, че тя изпитваше подсъзнателно желание изобщо да не бе отваряла дума по този въпрос. Щяха да й липсват дългите забавни разговори в леглото с Рет, когато огънчето на пурата му светеше в мрака. Щеше да й липсва утехата, която намираше в прегръдките му, събудила се в ужас от кошмара си, след като бе тичала на сън през студената мъгла.
	Внезапно се почувства много нещастна и като опря глава на облегалката на креслото, горчиво заплака.


>>	Глава LII

	Един дъждовен следобед, скоро след първия рожден ден на Бони, Уейд се мотаеше унило из дневната, като от време на време притискаше носле о стъклото, по което се стичаха капки. Той беше слабичко крехко момче, дребничък за седемте си години, почти болезнено срамежлив и тих — никога не отваряше уста, ако някой не го заговореше. Беше отегчен и явно нямаше с какво да се занимава, защото Ела играеше в ъгъла с куклите си. Скарлет седеше пред писалището и си мърмореше нещо, додето събираше дълга колонка с цифри, а Рет лежеше на пода и размахваше пред Бони часовника на дългия си ланец, без да позволява да го улови.
	След като Уейд бе взел няколко книги и ги бе пуснал шумно на пода с дълбоки въздишки, Скарлет най-сетне се обърна раздразнена към него.
	— Господи, Уейд! Я тичай навън да играеш.
	— Не мога. Вали.
	— Тъй ли? Не бях забелязала. Ами прави нещо. Изнервяш ме, като се мотаеш тъй. Иди да кажеш на Порк да запрегне каретата и да те заведе да си играеш с Бо.
	— Той не си е у дома — въздъхна Уейд. — На рожден ден е у Раул Пикар.
	Раул беше малкият син на Мейбъл и Рене Пикар отвратително хлапе според Скарлет, повече приличащо на маймунче, отколкото на дете.
	— Тогава можеш да идеш при някое друго приятелче. Тичай и кажи на Порк.
	— Никой не си е вкъщи — отвърна Уейд. — Всички са на рождения ден.
	Неизречените думи „всички освен мен“ увиснаха във въздуха, но Скарлет, погълната от сметките си, не обърна внимание. Рет се поизправи на килима и попита:
	— А ти защо не си там, сине?
	Уейд се приближи към него, потътрил единия си крак с нещастен вид.
	— Не ме поканиха, сър.
	Рет пусна часовника в разрушителните ръчички на Бони и пъргаво се изправи на крака.
	— Я остави тези проклети цифри, Скарлет. Защо не е поканен Уейд на рождения ден?
	— За Бога, Рет. Не ме закачай сега. Ашли е забъркал такава каша с тия сметки, че… А, за рождения ден ли? Аз лично не намирам нищо чудно, дето Уейд не е поканен, а дори и да беше, нямаше да го пусна да иде. Не забравяй, че Раул е внук на мисис Мериуедър, а тя ще пусне по-скоро освободен негър в свещената си гостна, отколкото някой от нас.
	Рет, който замислено наблюдаваше Уейд, видя как момчето трепна.
	— Ела тук, сине — каза той и го притегли към себе си. — Ти би ли искал да бъдеш на тази забава?
	— Не, сър — храбро отвърна Уейд, ала сведе очи към земята.
	— Хм, я ми кажи, Уейд, ти ходиш ли на гости у Джо Уайтинг или у Франк Бонел, или… изобщо у другарчетата, с които си играеш?
	— Не, сър. Мене не ме канят много на гости.
	— Уейд, ти лъжеш — извика Скарлет и се извърна. — Миналата седмица ходи три пъти: у Бартови, у Гелертови и у Хъндънови.
	— Най-подбраната колекция от мулета в конска сбруя, каквато би могла да съществува — подхвърли Рет и в гласа му прозвуча провлечена мека нотка. — Ти добре ли прекара, като те поканиха? Отговори ми.
	— Не, сър.
	— Защо не?
	— Аз… аз не знам, сър. Мами… Мами казва, че те са бели нищожества.
	— Жива ще я одера Мами още сега! — викна Скарлет и скочи от мястото си. — А ти, Уейд, бива ли да говориш тъй за приятелите на мама?…
	— Момчето казва истината, а също и Мами — заяви Рет. — Ти обаче никога няма да видиш истината, дори тя да ти избоде очите… Не се тревожи, сине, не е нужно повече да ходиш на гости, където не се чувстваш добре. Ето — той извади една банкнота от джоба си, — кажи на Порк да запрегне каретата и да те откара в центъра. Купи си бонбони, много… чак коремчето да ти се подуе от бонбони.
	Със сияещо лице Уейд пое банкнотата и отправи развълнуван поглед към майка си за потвърждение. Ала тя наблюдаваше Рет със смръщени вежди. Той бе вдигнал Бони от пода и я люлееше на ръце, опрял лицето й до бузата си. Скарлет не можеше да разтълкува изражението му, ала в очите му се четеше нещо подобно на страх — страх и самообвинение.
	Насърчен от щедростта на втория си баща, Уейд се приближи срамежливо към него.
	— Чичо Рет, мога ли да те попитам нещо?
	— Разбира се. — Погледът на Рет бе напрегнат и някак отчужден и той притисна по-силно главичката на Бони. — Какво има, Уейд?
	— Чичо Рет, ти дали… бил ли си се през войната?
	В очите на Рет мигом припламнаха огънчета и изражението му се оживи, ала гласът му прозвуча небрежно.
	— Защо питаш, сине?
	— Ами защото Джо Уайтинг вика, че не си се бил, а също и Франк Бонел.
	— Аха — промърмори Рет, — а ти какво им отвърна?
	Уейд изглеждаше нещастен.
	— Аз… аз казах… отвърнах им, че не знам. — А после внезапно прибави в буен изблик: — Само че мене това хич не ме интересува и аз ги ударих и двамата. Ходил ли си на война, чичо Рет?
	— Да — отговори Рет с неочаквана яростна невъздържаност. — Ходил съм на война. Бях в армията осем месеца. Бих се през целия път от Лъвджой чак до Франклин, в щата Тенеси. Бях с генерал Джонстън, когато той капитулира.
	Уейд заподскача от гордост, а Скарлет се изсмя.
	— Аз пък мислех, че се срамуваш от бойните си подвизи — подметна тя. — Нали ми поръча на никого да не казвам.
	— Млъкни! — сряза я той. — Това стига ли ти, Уейд?
	— О, да, сър. Аз си знаех, че ти си ходил на война. Знаех си, че не си се уплашил, както разправят те. Но… защо не си бил заедно с бащите на другите момченца?
	— Защото бащите на другите момченца са такива глупаци, та трябваше да ги пратят в пехотата. А аз съм учил във военната академия Уест Пойнт и бях в артилерията. В редовната артилерия, Уейд, а не в Градската охрана. А в артилерията всеки не може да постъпи. Умни глави трябват там.
	— Сигурен съм, че е тъй — каза Уейд с грейнало лице. — А беше ли ранен, чичо Рет?
	Рет се поколеба.
	— Кажи му за дизентерията си — подигравателно се обади Скарлет.
	Той внимателно постави бебето на земята и измъкна ризата си от панталоните.
	— Ела тук, Уейд, и ще ти покажа къде ме раниха.
	Уейд приближи с вълнение и се втренчи там, където сочеше пръстът на Рет. Един дълъг грапав белег минаваше през мургавите му гърди и стигаше чак до мускулестия му корем. Той му бе спомен от едно сбиване с ножове в златодобивните полета на Калифорния, но не бе нужно Уейд да узнава това. Момченцето се задъха от възбуда и щастие.
	— Аз мисля, че ти си почти толкова смел, колкото и баща ми, чичо Рет.
	— Да, почти, но не чак толкова — каза Рет, докато напъхваше ризата си в панталоните. — Хайде сега, върви да похарчиш паричките и им дай да се разберат на всички момчета, които разправят, че не съм бил в армията.
	Уейд заподскача весело към вратата и се провикна към Порк, а Рет отново взе бебето на ръце.
	— Защо ти трябваше да сипеш тоя куп лъжи, храброто ми войниче? — запита Скарлет.
	— Едно момче трябва да се гордее с баща си… или с втория си баща. Не мога да го оставя да се свива от срам пред онези малки зверчета. Жестоки създания са децата.
	— Дрънкаш врели-некипели.
	— Никога не бях помислял какво може да означава всичко това за Уейд — промълви Рет. — Никога не ми беше идвало наум колко страда. С Бони няма да е тъй.
	— Как?
	— Вярваш ли, че ще допусна Бони да се срамува от баща си? Че ще позволя да не я канят на детски празненства, когато стане на девет-десет години? Смяташ ли, че ще дам да я унижават като Уейд за неща, които не са нейна вина, а твоя и моя?
	— Много важно, детски празненства!
	— После тези детски празненства се превръщат в младежки балове, на които девойката за пръв път се появява в обществото. Мислиш ли, че ще позволя Бони да израсне настрани от почтените кръгове в Атланта? Нямам намерение да я пращам да учи на Север, далеч от семейството си, само защото не я приемат тук, в Чарлстън, Савана или Ню Орлиънс. Нито пък ще допусна да се омъжи по принуда за янки само понеже ни едно южняшко семейство не би я приело… защото майка й е глупачка, а баща й — негодник.
	Уейд, който се бе върнал до вратата, слушаше с интерес, макар да бе озадачен.
	— Бони може да се омъжи за Бо, чичо Рет.
	Гневът изчезна от лицето на Рет, когато той се обърна към момчето и му заговори с внимателно подбрани думи и с привидно сериозен тон, както винаги приказваше с деца:
	— Правилно, Уейд. Бони може да се омъжи за Бо Уилкс. Но ти за кого ще се ожениш?
	— О, аз за никоя няма да се женя — убедено отвърна Уейд, безкрайно доволен, че може да води мъжки разговор с единствения човек освен леля му Мели, който никога не му се караше, а постоянно го насърчаваше. — Аз ще ида в Харвард и ще стана адвокат като баща ми, а после ще стана безстрашен воин също като него.
	— Тази Мели не знае да си държи устата затворена — викна Скарлет. — Уейд, ти няма да ходиш в Харвард. Това е училище за янки, а аз няма да позволя ти да учиш на такова място. Ще идеш в Джорджийския университет, а след като го завършиш, ще управляваш магазина вместо мене. Колкото до това, че баща ти бил безстрашен воин…
	— Замълчи! — бързо я прекъсна Рет, който не беше пропуснал да забележи сиянието в очите на Уейд, когато заговореше за непознатия си баща. — Ти ще пораснеш и ще станеш храбър като баща си, Уейд. Помъчи се да бъдеш като него, защото той беше герой, и не се оставяй никой да те разколебае. Той се е оженил за майка ти, нали? Е, това е достатъчно доказателство за героизма му. Аз ще се погрижа да идеш в Харвард и да станеш адвокат. Хайде сега, тичай и кажи на Порк да те изведе на разходка.
	— Ще ти бъда благодарна, ако ме оставиш да се оправям със собствените си деца — извика Скарлет, когато Уейд послушно изприпка от стаята.
	— Само че ти много зле се оправяш. Срина всички възможности пред Ела и Уейд, но аз няма да ти позволя да сториш същото и с Бони. Бони ще бъде истинска малка принцеска и всички до един ще искат да общуват с нея. Няма да има такова място, където тя да не бъде допускана. Боже Господи, мислиш ли, че като порасне, ще я оставя да общува с проклетата измет, дето пълни тая къща?
	— На тебе ти подхождат…
	— А на тебе дори прекалено добре, сърчицето ми. Ала не и на Бони. Да не би да смяташ, че ще разреша да се омъжи за някой от оная банда ренегати, с които си прекарваш времето? Ирландски новобогаташи, янки, бели нищожества, авантюристи и парвенюта. Моята Бони с нейната Бътлърова кръв и Робиярова жилка…
	— Пропусна О’Хара…
	— О’Хара може и да са били ирландски крале някога, но баща ти не беше нищо повече от едно хитро селянче, което си е пробило път във висшето общество. Ти също не си по-добра… Но истината е, че и аз съм виновен. Живях като невидял, без изобщо да ме е грижа какво върша, защото нищо нямаше значение за мен. Ала Бони има значение. Господи, какъв глупак съм бил! Бони няма да бъде приемана в Чарлстън, колкото и с добро име да се ползват там майка ми и твоите лели Полин и Йолали… А очевидно е, че и тук няма да бъде приемана, освен ако бързо не сторим нещо…
	— О, Рет, ти толкова присърце вземаш нещата, че чак си смешен. С нашите пари…
	— По дяволите нашите пари! Всичките ни пари не могат да купят онова, което искам за нея. Предпочитам да гощават Бони със сух хляб в мизерния дом на Пикарови или в порутения хамбар на Елсингови, отколкото да бъде първа красавица по баловете на републиканците. Скарлет, ти се държа като истинска глупачка. Още преди години трябваше да осигуриш мястото на децата си в обществото… а ти не го направи. Не се постара дори да закрепиш собственото си положение. А сега не смея и да се надявам, че с късна дата ще поправиш грешките си. Ти си тъй отдадена на удоволствието да печелиш пари и да се гавриш с хората.
	— Според мене правиш от мухата слон — студено заяви Скарлет и зашумоли с листовете пред себе си, за да покаже, че що се отнася до нея, разговорът е приключен.
	— Единствена мисис Уилкс е на наша страна, а ти правиш всичко възможно да я наскърбиш и да я отчуждиш от нас. О, спести ми забележките си за нейната бедност и за вехтите й рокли. Тя е душата и притегателният център на всичко ценно и достойно в Атланта. Слава Богу, че имаме нея. Тя ще ми помогне да променя нещата.
	— И какво ще сториш?
	— Какво ли? Ще се заловя да обработвам една по една всички драконки от „старата гвардия“ в този град и най-вече мисис Мериуедър, мисис Елсинг, мисис Уайтинг и мисис Мийд. Бога ми, ще се влача по корем пред дъртите злобни дебелани, които ме мразят. Ще бъда като божа кравица, колкото и студено да се държат с мене, и ще се разкая за греховното си поведение. Ще правя дарения за благотворителните им дела и ще се мъкна по проклетите им църкви. Не само ще призная заслугите си пред Конфедерацията, но и ще ги изтъквам постоянно, а ако, не дай Боже, се наложи, ще стана член и на пустия им ку-клукс-клан, макар да се надявам, че милостивият Господ-Бог ще ми спести това тежко изпитание. Няма да се поколебая да припомня на глупците, чийто живот спасих, че са ми задължени. А ти, мадам, бъди тъй любезна да не проваляш старанията ми зад моя гръб, като притискаш хората, които ухажвам, да изплащат ипотеките си, като им пробутваш гнили дъски или ги обиждаш другояче. А губернаторът Булок да не е стъпил вече в този дом. Ясно ли е? Нито пък някой друг от бандата обиграни мошеници и крадци, с които общуваш. Продължиш ли да ги каниш въпреки изричната ми молба, ще се окажеш в неловкото положение да посрещаш гости, без да имаш домакин край себе си. Ако те идват у дома, аз пък ще си прекарвам времето в бара на Бел Уотлинг, където ще разправям наляво и надясно, че не мога да седя под един покрив с тях.
	Уязвена от думите му, Скарлет се изсмя рязко.
	— Значи комарджията от речните кораби и спекулантът от войната се кани да става почтен. Е, тогава като първа крачка към благонравието можеш да продадеш заведението на онази Уотлинг.
	Това бе удар напосоки. Не беше напълно сигурна, че Рет е собственикът на този дом. Той ненадейно се разсмя, сякаш бе прочел мислите й.
	— Благодаря за съвета.


	И да беше го търсил умишлено, Рет не би попаднал на по-неподходящ момент да си извоюва отново име на почтен човек. Никога преди и никога след това републиканците и пребоядисаните не пораждаха тъй голямо отвращение само при споменаването им, защото покварата на сегашния режим вече не знаеше предел. А още от капитулацията насам името на Рет неизменно се свързваше с янките, „торбаланковците“ и пребоядисаните.
	През 1866 година гражданите на Атланта бяха решили в безсилна ярост, че не може да съществува нищо по-лошо от военната власт, ала сега, при управлението на Булок, наистина познаха най-лошото. Благодарение на негърските гласове републиканците и съюзниците им се бяха укрепили здраво и тъпчеха безпомощното, но несломимо южняшко общество.
	На негрите им се внушаваше, че в Библията се споменават само две политически партии: митари* и грешници. Нито един негър не желаеше да се присъедини към партия, състояща се изцяло от грешници, тъй че побързаха да се пишат републиканци. Новите им господари ги заставяха да гласуват отново и отново и да избират бели бедняци и пребоядисани на високи постове, да избират дори и свои черни събратя. В Законодателното събрание вече имаше негри, които прекарваха времето си, като чоплеха фъстъци и ту изуваха новите си чепици, ту пак напъхваха в тях нозете си, непривикнали на обуща. Малцина от тях знаеха да четат и пишат. Доскоро бяха работили в памуковите плантации, а сега имаха властта да гласуват данъците и отпускането на заеми, а така също да утвърждават огромни разходи за свои нужди и нуждите на покровителите си републиканци и те не пропускаха да упражнят тази си власт. Щатът изнемогваше от тежки данъци, плащани с безсилен гняв, защото на данъкоплатците бе добре известно какви големи суми, гласувани официално за обществени нужди, отиват в джобовете на частни лица.
	[* На англ. митари (Publicans) е съзвучно с републиканци (Republicans) — б.пр.]
	Законодателното събрание бе залято от всякакъв род мошеници и спекуланти — хора, които се домогваха да получат договори за държавни доставки, и други, които се надяваха да извлекат изгода от безумното разточителство; на мнозина това се удаваше и те безочливо трупаха огромни състояния. Никаква трудност не представляваше да се измъкнат от щата пари за строителство на железопътни линии, което тъй и не се осъществяваше, за покупка на вагони и локомотиви, които въобще не се появяваха, за издигане на обществени сгради, които си оставаха само на думи.
	Отпускаха се заеми за сума милиони долари. Повечето от тях бяха незаконни и мошеничеството беше явно, но въпреки това се отпускаха. Ковчежникът на щата — честен човек, макар и републиканец, протестираше срещу нередните разрешения за заеми и отказваше да ги подписва, ала той и малцината други, които се опълчваха срещу беззаконието, не можеха да сторят нищо срещу вилнеещото своеволие.
	Някога железопътната линия, собственост на щата, бе носила добри приходи, ала сега висеше като воденичен камък на бюджета и дълговете й вече надвишаваха милион. Това вече не бе железопътна линия, а бездънна яма, поглъщаща средства, яма, пълна с помия, от която свинете можеха да лочат до насита. Много от чиновниците бяха назначавани по политически съображения, без да имат никакви познания в тази област; броят на служителите беше три пъти по-голям от необходимото; републиканците пътуваха безплатно; негри пълнеха вагоните и също се возеха безплатно при веселите си обиколки из щата, за да гласуват отново и отново за едни и същи избори.
	Лошото управление на железопътната линия особено много вбесяваше данъкоплатците, защото именно от нейните приходи трябваше да се поддържат безплатните училища. Ала приходи нямаше; имаше само дългове, тъй че безплатни училища просто не съществуваха. Малко бяха хората, които можеха да подсигурят обучението на децата си, тъй че цяло едно поколение растеше в невежество, чийто отпечатък нямаше да се изличи дълги години.
	Ала още по-силно от гнева им срещу пилеенето, неуправията и злоупотребите бе негодуванието на хората от лошата светлина, в която губернаторът ги представяше на Север. Когато в Джорджия се нададоха протести срещу покварата, губернаторът спешно замина за Севера, изправи се пред Конгреса и заяви, че белите се държат безобразно спрямо негрите, че в щата се готви въстание и трябва да се установи строга военна диктатура. Истината беше, че нито един джорджиец нямаше желание да се забърква в неприятности с негрите и хората се стремяха да избягват усложнения с тях. Никой не желаеше нова война, никой не искаше и не се нуждаеше от управление със силата на щиковете. Единственото, което Джорджия желаеше, бе да я оставят на мира, за да може да се възстанови и да се изправи на крака. Ала акцията, подета от губернатора, станала известна като „фабрикуване на клевети“, накара Севера да гледа на щата като на бунтовническо гнездо, което има нужда от твърда ръка, и Джорджия доста скоро я почувства.
	Настъпи славно време за бандата, която бе пипнала щата за гушата. Развихриха се незаконните присвоявания, а най-възмутителен от всичко бе цинизмът, с който се крадеше по върховете. Протестите и опитите за съпротива не носеха никакъв резултат, защото щатското правителство бе издигнато и поддържано чрез силата на армията на Съединените щати.
	Атланта проклинаше Булок и неговите пребоядисани парвенюта и републиканци, проклинаше всеки, свързан с тях. А Рет беше свързан с тях. Всички говореха, че има пръст в мръсните им кроежи. Ала тъкмо сега той се обърна срещу потока, в който се бе носил доскоро, и заплува стремително срещу течението.
	Той провеждаше кампанията си бавно и изкусно, за да не възбуди подозренията на Атланта и да не се окаже в положението на леопарда, променил за една нощ шарките си. Започна да избягва съмнителните си приятелчета и престана да се показва в средите на офицерите янки, „пребоядисаните“ и републиканците. Взе да се появява на събранията на демократите и даде да се разбере, че гласува с демократическа бюлетина. Отказа се от сбирките на покер, където се разиграваха големи суми, и все по-често се въздържаше от пиенето. Когато изобщо посещаваше заведението на Бел Уотлинг, влизаше там по тъмно и крадешком, както правеха повечето от почтените граждани, вместо да привързва коня си следобед пред вратата й, сякаш за да изтъкне присъствието си там.
	Богомолците в епископалната църква едва не паднаха от скамейките, когато той влезе на пръсти, малко закъснял за службата, повел за ръчичка Уейд. Паството беше смаяно както от появата на Рет, тъй и на Уейд, защото всички смятаха, че момченцето е от католическата вяра. Скарлет беше католичка или тъй поне бе известно. Ала тя от години не бе стъпвала в църква, понеже и религията, наред с останалите наставления на Елен, отдавна бе изгубила значение за нея. Според всеобщото мнение тя бе пренебрегнала религиозното възпитание на сина си и отношението към Рет се посмекчи донякъде по повод на това, че се опитваше да поправи този й пропуск, макар да бе завел момчето в епископалната църква вместо в католическата.
	Рет можеше да се държи добре и да бъде много приятен, когато сдържаше острия си език и потушаваше лукавите пламъчета в очите си. От години не му бе хрумвало да си налага такива ограничения, ала сега надяна маската на солиден и приятен господин със същата лекота, с която смени контешките си костюми с по-скромни. Не му беше трудно да постигне известна близост с мъжете, които му дължаха живота си. Те отдавна биха му показали своята признателност, стига Рет да не бе заявил с поведението си, че ни най-малко не държи на нея. А сега Хю Елсинг, Рене, братята Симънс, Анди Бонел и останалите откриха, че той е много симпатичен, стеснява се да бъде в центъра на вниманието и изпада в смут, спомене ли се колко са му задължени.
	— Какво толкова съм направил? — протестираше той. — На мое място и вие бихте постъпили по същия начин.
	Той щедро подпомогна фонда за ремонт на епископалната църква и внесе голяма, но не неприлично голяма сума в дружеството за поддържане гробовете на славните герои от войната. За да направи това дарение, се срещна с мисис Елсинг и смутено я помоли да запази помощта му в тайна, тъй като добре знаеше, че тъкмо тъй ще я накара да разгласи новината. На мисис Елсинг й беше крайно неприятно да приеме парите му — „парите на един спекулант“, — ала дружеството наистина много се нуждаеше от средства.
	— Не разбирам как тъкмо на вас ви дойде наум да давате помощи — язвително подхвърли тя.
	Когато Рет й отвърна с подобаващия опечален вид, че е бил тласнат да направи това дарение от спомена за другарите си по оръжие, много по-смели от него, но с не тъй щастлива участ, които сега лежали в безименни гробове, аристократичната челюст на мисис Елсинг увисна от смайване. Доли Мериуедър й беше споменала чутото от Скарлет, че капитан Бътлър е бил в армията, но тя, естествено, не бе повярвала. Никой не бе повярвал.
	— Вие в армията? А в коя дружина… в кой полк?
	Рет й ги назова.
	— О, в артилерията! Всичките ми познати са били или в кавалерията, или в пехотата. Тогава това обяснява… — Тя млъкна смутена, като очакваше очите му да заблестят лукаво. Ала той сведе глава и започна да си играе с ланеца на часовника си.
	— Аз лично бих предпочел пехотата — отвърна той, сякаш не бе чул намека й, — ала когато разбраха, че съм учил в академията Уест Пойнт… макар че аз не я завърших, мисис Елсинг, поради една младежка лудория… Та взеха ме в артилерията — в редовната, не в милицията. В последната кампания имаха нужда от опитни хора. Нали помните колко тежки загуби понесохме тогава, много артилеристи бяха убити. Доста самотен се чувствах там. Ни едничък познат си нямах. Май през цялата си служба не срещнах никого от Атланта.
	— Аха! — продума слисана мисис Елсинг. След като беше ходил в армията, значи тя грешеше по отношение на него. Беше подхвърляла твърде много остри забележки, че той е страхливец и при този спомен се почувства гузна. — Аха! Защо тогава пред никого не сте споменавали, че сте били в армията? А и сега се държите тъй, сякаш се срамувате от това.
	Рет я погледна право в очите с безизразно лице.
	— Мисис Елсинг — тържествено промълви той, — повярвайте ми, няма нищо, с което толкова да се гордея, както със службата, отдадена в името на Конфедерацията. Аз чувствам… чувствам…
	— Но защо тогава го държахте в тайна?
	— Притеснявах се да говоря за това предвид… някои мои предишни постъпки.
	Мисис Елсинг разправи за дарението на мисис Мериуедър и предаде разговора с пълни подробности.
	— Уверявам те, Доли, когато говореше колко се срамувал, той направо се просълзи! Да, просълзи се! И аз самата едва не се разплаках.
	— Чисти глупости! — сряза я с недоверие мисис Мериуедър. — Не мога да повярвам, че се е просълзил, както и не вярвам, че е бил в армията. Но това мога много бързо да го проверя. След като твърди, че е бил в артилерийската част, лесно ще узная истината, защото полковник Карлтън, който я командваше, е женен за дъщерята на една от дядовите ми сестри и аз ще му пиша.
	Тя писа на полковник Карлтън и бе вцепенена от смайване, когато получи отговор, в който се сипеха недвусмислени похвали по повод на Рет. Роден за артилерист, храбър воин, истински благородник, приемащ несгодите без оплаквания, скромен човек, който дори отказал предложеното му повишение.
	— Бога ми! — заяви мисис Мериуедър, като показваше писмото на мисис Елсинг. — Останах като гръмната! Май не сме били прави, като приказвахме, че този негодник не е служил в армията. Трябваше да повярвам на Скарлет и Мелани, че се е записал като доброволец в деня на падането на Атланта. И все пак той е един пребоядисан мерзавец и аз не мога да изпитвам симпатия към него!
	— Кой знае защо — колебливо подзе мисис Елсинг, — кой знае защо, не вярвам да е толкова лош. Човек, сражавал се за Конфедерацията, все трябва да има нещичко добро в себе си. Знаеш ли, Доли, струва ми се, че той… че всъщност се срамува от Скарлет, но е твърде изискан, за да го покаже.
	— Да се срамува! Как не! Че те и двамата са от един дол дренки! Откъде ти хрумна такава глупост?
	— Не е глупост — с негодувание възрази мисис Елсинг. — Вчера, по време на проливния дъжд, той бе извел и трите деца, и трите ти казвам, дори и бебето, и ги разхождаше в каретата си нагоре-надолу по Прасковената улица. Предложи ми да се кача и ме отведе до вкъщи. Тогава аз му казах: „Да не сте си изгубили ума, капитан Бътлър, че сте извели децата в този дъжд? Защо не ги приберете у дома?“ Той не ми отвърна нищичко и изглеждаше крайно смутен. Тогава се обади Мами: „Къщата е пълна с бели отрепки и даже вънка на дъжда е по-хубаво за децата, отколкото у дома.“
	— А той какво каза?
	— Какво би могъл да каже? Просто отправи към Мами един укорен поглед и отмина въпроса с мълчание. Нали знаеш, че вчера следобед Скарлет беше събрала всички ония никаквици на вист. Сигурно не му се е искало те да мачкат и мляскат малката.
	— Такива ми ти работи значи! — измърмори мисис Мериуедър, разколебана, макар да не се предаваше още. Ала през следващата седмица и тя капитулира.
	Рет имаше свое бюро в банката. Какво вършеше там, озадачените чиновници нямаха представа, ала пакетът акции, който притежаваше, беше твърде солиден, за да си позволят някакви възражения против присъствието му. След известно време изобщо забравиха прикритата си неприязън, защото той беше кротък и възпитан и наистина разбираше от банково дело и вложения. Най-малко, седеше по цял ден на бюрото си и от вида му се излъчваше прилежност и старание, тъй като желаеше да бъде на равна нога с достопочтените си съграждани, които се трудеха, и то твърде упорито.
	Мисис Мериуедър имаше намерение да постави на по-солидна основа своята разрастваща се пекарна и се опита да получи в заем от банката две хиляди долара, като за залог предложи къщата си. Отказаха й, защото къщата била вече два пъти ипотекирана. Достолепната възрастна дама тъкмо напускаше банката разфучана, когато Рет я спря и узнал в какво се състоят неприятностите й, рече загрижено:
	— Сигурно е станала някаква грешка, мисис Мериуедър. Ужасна грешка. Редно ли е на вас именно да създават спънки заради гаранцията? Ами че аз веднага бих ви заел парите само срещу честната ви дума! С жена като вас, която показа тези невиждани делови способности, си струва да се рискува, и още как! Банката точно на такива хора има интерес да отпуска заеми. Седнете сега на моя стол, а аз начаса ще уредя въпроса.
	Когато се върна при нея, приветливо засмян, той й обясни, че е станала грешка, както си и мислел. Двете хиляди долара били готови и я очаквали да ги изтегли, когато й било удобно. А сега, във връзка с къщата — дали би могла да се разпише ето тук?
	Мисис Мериуедър, разкъсвана от възмущение и обида, бясна, задето бе принудена да приеме тази услуга от човек, към когото не изпитваше нито симпатия, нито доверие, му изрази благодарността си не твърде любезно.
	Ала той сякаш изобщо не го забеляза. Когато я изпращаше до вратата, каза:
	— Мисис Мериуедър, винаги съм се прекланял пред вашата осведоменост. Дали бихте ми дали един съвет?
	Тя кимна едва-едва и перата на шапката и леко се разклатиха.
	— Как постъпвахте, когато Мейбъл беше малка и си смучеше палеца?
	— Какво?
	— Моята Бони си смуче палеца. Не мога да я отуча.
	— А трябва да я отучите на всяка цена! — решително заяви мисис Мериуедър. — Иначе челюстта й ще се изкриви.
	— О, така е, несъмнено. А тя има такава красива устица. Но просто не зная какво да сторя.
	— Скарлет сигурно знае — отсече старата дама. — Та тя има две по-големи деца.
	Рет сведе поглед към носовете на обувките си и дълбоко въздъхна.
	— Опитвах се да слагам сапун под ноктенцата й — сподели той, като отмина забележката за Скарлет.
	— Сапун? Ха! Сапунът изобщо няма да ви помогне. Аз топнах в хинин палеца на Мейбъл, капитан Бътлър, и ако щете вярвайте, бързо-бързо се отказа от лошия навик.
	— Хинин! Никога не би ми хрумнало! Безкрайно съм ви признателен, мисис Мериуедър! Този въпрос много ме тревожеше.
	Той й отправи най-приятната си благодарствена усмивка и за един миг мисис Мериуедър замря в несигурност. Ала когато му каза довиждане, тя също се усмихна. Неприятно й бе да признае пред мисис Елсинг, че е съдила погрешно за този човек, но тя бе честна по природа и заяви, че не може да е изцяло лош, след като тъй силно обича детето си. Колко жалко, че Скарлет почти не се интересуваше от това прелестно създание Бони! Имаше нещо трогателно у един баща, който полагаше всички усилия сам да отгледа дъщеричката си! Рет много добре съзнаваше цялата трогателност на подобна ситуация и нехаеше, че по този начин очерня Скарлет.
	Още щом детето проходи, той започна постоянно да го развежда нагоре-надолу, било в каретата или на седлото пред себе си. Щом се върнеше от банката следобед, излизаше на разходка с Бони по Прасковената улица, уловил я за ръчичка, забавящ широката си крачка, за да могат малките топуркащи крачета да се изравнят с него, и с най-голямо търпение отговаряше на хилядите й въпроси. По залез слънце хората винаги бяха в предния си двор или на терасата и тъй като Бони беше много дружелюбно и миличко момиченце с гъстите си черни къдрици и ясносините си очи, малцина можеха да устоят да не я закачат. Рет никога не се намесваше в разговорите, които водеха с нея, а само стоеше отстрани, изпълнен с бащинска гордост и радост от впечатлението, създавано от дъщеря му.
	Атланта дълго пазеше спомените си, тъй че бе подозрително настроена и бавно променяше отношението си. Времената бяха тежки и хората се настройваха неприязнено срещу всеки, свързан с Булок и негово обкръжение. Ала Бони бе съчетала най-привлекателното у Скарлет и Рет и беше мъничкото ключе, с което Рет се надяваше да проникне зад стената от студенина, издигната от съгражданите му.
	Бони растеше бързо и с всеки ден ставаше все по-очевидно, че е родна внучка на Джералд О’Хара. Имаше къси здрави крачета, широко разтворени ясносини ирландски очи и квадратна брадичка, която напълно съответстваше на решимостта й да постига своето на всяка цена. Притежаваше избухливия нрав на Джералд, който се проявяваше в ненадейни сцени с писъци, но всичко биваше забравяно в мига, в който се изпълнеха желанията й. А стига баща й да беше наблизо, нито един от капризите й не оставаше неудовлетворен. Той я разглезваше напук на усилията, полагани от Мами и Скарлет, защото всичко у нея му доставяше радост освен едно-единствено нещо. А това беше страхът й от тъмнината.
	До двегодишната си възраст тя с готовност си лягаше в детската стая, в която спяха също Уейд и Ела. Ала след това без обяснима причина започна да плаче, когато Мами излизаше и изнасяше лампата. После взе да се буди късно през нощта с ужасени писъци, които стряскаха другите две деца и хвърляха в тревога цялата къща. Веднъж дори се наложи да повикат доктор Мийд и Рет се държа твърде рязко с него, след като той постави като единствена диагноза лошите сънища. Всичко, което успяваха да изтръгнат от нея, беше една-едничка дума: „Тъмно.“
	Скарлет се дразнеше от цялата тая история и беше склонна да вярва, че с едно напляскване ще избие глупостите от главата на детето. Нямаше намерение да угажда на прищевките й и да оставя запалена лампа в детската стая, защото Уейд и Ела не можеха да спят спокойно. Разтревожен, но нежен и внимателен към дъщеричката си, от която се опитваше да научи нещо повече за страховете й, Рет заяви студено, че ако някой трябва да се напляска, то това е самата Скарлет и че той лично ще се заеме с тази работа.
	В резултат Бони бе преместена от детската стая в спалнята, където Рет вече спеше сам. Малкото й креватче беше поставено до неговото голямо легло и тук по цяла нощ светеше една засенчена лампа, поставена на масата. Градът бръмна като кошер, когато се разчу тази новина. Имаше все пак нещо недотам редно едно момиченце да спи в стаята на баща си, та макар и да беше само двегодишно. От тези слухове Скарлет страдаше двойно. Най-напред те доказваха неопровержимо, че тя и съпругът й имат отделни спални, което само по себе си изглеждаше твърде скандално. А после всички приемаха за естествено, че щом детето се бои да спи само, мястото му е при майката. Скарлет никому не би благоволила да обясни, че не може да спи на светло, а и че самият Рет няма да допусне момиченцето да бъде при нея нощем.
	— Ти тъй и няма да се събудиш, освен ако тя не се разпищи, а тогава най-вероятно ще я нашляпаш — беше отсякъл той.
	Скарлет се ядосваше, задето той приема тъй сериозно нощните страхове на Бони, ала се надяваше в крайна сметка да оправи нещата и отново да върне момиченцето в детската стая. Та кое дете не се боеше от тъмнината, а според нея единственият лек беше строгостта. Рет проявяваше това отвратително упорство само за да я изкара лоша майка и по този начин да й отмъсти, че го е пропъдила от леглото си.
	Той не беше стъпвал в спалнята й, не бе докосвал дори бравата й от онази вечер, когато тя му заяви, че не желае повече деца. Оттогава до момента, когато се видя принуден да си стои у дома заради страховете на Бони, той обикновено отсъстваше от вечеря. Понякога не се прибираше по цяла нощ и Скарлет, будна зад заключената си врата, чуваше как часовникът отмерва ранните утринни часове и недоумяваше къде може да е той. Помнеше думите му: „Има и други легла, скъпа моя!“ Трепереше от гняв при тази мисъл, но знаеше, че нищо не може да стори. Каквото и да му кажеше по този повод, неизменно щеше да предизвика сцена, при която той, разбира се, щеше да изтъкне заключената й врата и евентуалната връзка на Ашли с решението й. Точно тъй, занесиите му, че Бони трябвало да спи в осветена стая — в неговата осветена стая, не бяха нищо друго освен един подъл начин да й върне оскърблението.
	Тя осъзна колко много се тревожи той за Бони и колко силна е привързаността му към детето чак през една ужасна нощ, която семейството не забрави никога.
	Същия ден Рет бе срещнал един човек, с когото бяха минавали заедно през блокадата и с когото имаше много общи теми за разговор. Скарлет не знаеше къде точно са ходили да си приказват и да пият, но подозираше, че са били в заведението на Бел Уотлинг. Той не се появи следобед, за да изведе Бони на разходка, не се върна и на вечеря. Бони, която от обяд не бе свалила поглед от прозореца, изгаряща от нетърпение да покаже на баща си новото си съкровище от бръмбари и буболечки, не можа да го дочака, защото накрая Лу я сложи в леглото сред буря от плач и протести.
	Или Лу бе забравила да запали лампата, или пък тя бе угаснала сама. Това тъй и не се разбра, ала когато Рет най-после се прибра, доста пийнал, цялата къща бе в смут, а писъците на Бони стигнаха до слуха му чак в конюшнята. Беше се събудила в мрака и бе викала татко си, но него го нямаше в стаята. Тогава от тъмното изпълзяха всички безименни ужаси, населяващи въображението й. Не можаха да я успокоят нито ласките, нито няколкото запалени лампи, донесени от Скарлет. Рет, изкачил се по стълбите тичешком, през три стъпала, се появи на вратата с вид на смъртник.
	Когато най-после я грабна в обятията си и различи сред пресекливото й хълцане думата „тъмно“, той се обърна като обезумял към Скарлет и негрите.
	— Кой изгаси лампата? Кой я остави самичка в тъмното? Приси, да знаеш, че жива ще те одера, ще…
	— Оле Божке, мистър Рет! Ама аз за нищо не съм крива! Лу я тури да си легне!
	— Божичко, мистър Рет, аз…
	— Млъквай! Знаеш какво съм наредил. Кълна се, че… Махай се. Да не съм те видял повече. Скарлет дай й някакви пари и се погрижи да изчезне, преди да съм слязъл долу. Махайте се сега, всички се махайте!
	Негрите побягнаха навън, а злочестата Лу взе да вие с глас, закрила лице с престилката си. Ала Скарлет остана. Болеше я да гледа как най-любимото й дете се успокоява в прегръдките на Рет, а в нейните обятия бе пищяла тъй неутешимо. Мъчно й беше, като виждаше как малките ръчички доверчиво обвиват шията му и като слушаше как му разказва с пресекващо от хлипане гласче какво я е уплашило, додето тя, майката, не бе успяла да изтръгне нищо свързано от устата й.
	— Значи чудовището седна на гърдите ти? — гальовно мълвеше Рет. — Голямо ли беше?
	— О, да! Страшно голямо. И с нокти.
	— И с нокти значи. Хайде успокой се сега. Татко няма да заспива цяла нощ, та да го гръмне, ако пак се покаже. — Тонът на Рет беше отзивчив и ласкав и риданията на Бони утихнаха. Гласчето й бе по-спокойно, когато се впусна в подробно описание на чудовището — езикът й бе разбираем единствено за баща й. Раздразнение обзе Скарлет, докато наблюдаваше как Рет се вживява в разказа, сякаш ставаше дума за нещо реално.
	— За Бога, Рет…
	Ала той й направи знак да мълчи. Когато Бони най-сетне заспа, той я сложи в креватчето и грижливо я зави.
	— Жива ще я одера тая негърка — тихо промълви той. — Ти също имаш вина. Защо не дойде да провериш дали лампата свети?
	— Не бъди глупак, Рет — пошепна тя. — Бони е такава, защото ти й угаждаш. Много деца се боят от тъмнината, но после страхът им минава. Уейд също се плашеше, ала аз не съм го глезила тъй. Ако я оставиш да поплаче една-две вечери…
	— Да я оставя да поплаче! — За миг на Скарлет й се стори, че той ще я удари. — Ти или си последна глупачка, или най-безсърдечната жена, която съм виждал.
	— Не желая тя да израсне нервна и страхлива.
	— Страхлива ли? Триста дяволи! Та у нея няма и капчица страх. Но тъй като ти самата си напълно лишена от въображение, естествено, не си в състояние да разбереш терзанията на хората, които го притежават… особено когато става дума за малко дете. Ако някое чудовище с нокти и рога седне на гърдите ти, ти ще му кажеш да се пръждосва веднага, нали? То се знае, какво ли питам и аз! Бъди тъй любезна да си припомниш, мадам, колко пъти си се събуждала, врещяща като попарена котка само защото си сънувала, че тичаш в някаква мъгла. Май не беше толкова отдавна!
	Скарлет се сепна, тъй като избягваше да мисли за кошмара си. Почувства се смутена, защото си даде сметка, че Рет я бе успокоявал с ласките и разбирането, което прояви и към Бони преди малко. За да прикрие неудобството си, нападна го от друга страна.
	— Ти просто й угаждаш за всичко и…
	— Възнамерявам и занапред да го правя. Само тъй мога да й помогна да преодолее кошмарите си и да ги забрави.
	— В такъв случай — язвително подхвърли Скарлет, — след като си избрал за себе си ролята на бавачка, защо не се постараеш да се прибираш по-рано и да бъдеш трезвен, просто за разнообразие?
	— Ще се прибирам рано, но колкото до другото, мога да бъда и пиян-залян, ако искам.
	Оттогава той започна да се връща у дома рано, много преди да дойде време Бони да си ляга. Седеше край нея и държеше ръката й, додето сънят разхлабеше стиснатите й пръстчета. Едва тогава тихичко слизаше долу, като се погрижваше лампата да свети с голям пламък и вратата да бъде леко открехната, за да не се стресне дъщеря му, ако случайно се събуди. Беше твърдо решен никога вече да не допуска тя да изпита ужас от тъмнината. За цялата къща светещата лампа се превърна в натрапчива мисъл и Скарлет, Мами, Приси и Порк току се качваха на пръсти по стълбите, за да се уверят, че не е угаснала.
	Рет не само се прибираше рано, а и винаги бе трезвен, само че заслугата не бе на Скарлет. От месеци пиеше твърде много, макар никога да не изглеждаше истински пиян, а една вечер доста силно лъхаше на уиски. Вдигна Бони, опря я на рамото си и попита:
	— Ще даде ли моето момиче една целувка на татенцето?
	Бони сбърчи вирнатото си носле и се разшава, за да се измъкне от прегръдката му.
	— Не — отвърна тя без заобикалки. — Миришеш ми.
	— Какво каза?
	— Миришеш ми на лошо. Чичо Ашли не мирише тъй.
	— Дяволите да ме вземат — продума Рет мрачно и я пусна на пода. — Никога не бях помислял, че тъкмо в собствения ми дом ще ми проповядват въздържание.
	Ала след този случай той се ограничи в пиенето до чаша вино след вечеря. Бони, на която винаги се позволяваше да изпие последната глътка, съвсем не намираше миризмата на виното гадна. В резултат на този нов режим леката подпухналост, която бе започнала да заличава резките очертания на лицето му, изчезна, а кръговете под черните му очи вече не бяха толкова тъмни. Тъй като Бони обичаше да сяда пред него на седлото, Рет прекарваше доста време на открито; по лицето му плъзна загар и то стана по-мургаво от всякога. Видът му беше по-здрав, смееше се по-често и като че отново се превърна в дръзкия младеж, който бе вълнувал Атланта в началото на войната със смелите си пробиви през блокадата.
	Хора, които не бяха го харесвали преди, започнаха да му се усмихват, щом минеше покрай тях, яхнал коня си, с дребничката фигурка, кацнала на седлото пред него. Дамите, уверени доскоро, че нито една жена не е в безопасност в негово присъствие, вече се спираха на улицата да си приказват с Рет и се възхищаваха на Бони. Дори най-строгите блюстителки на нравите бяха на мнение, че мъж, който е способен тъй разпалено да обсъжда детските болести и трудностите на възпитанието, не може да е съвсем лош.


>>	Глава LIII

	Беше рожденият ден на Ашли и Мелани се канеше тази вечер да устрои в негова чест тържество, което щеше да бъде изненада за съпруга й. Всички знаеха за тържеството освен Ашли. Дори Уейд и Бо бяха посветени под клетва в тайната и се пръскаха от гордост. Всички приятни хора в Атланта бяха поканени и обещаха, че ще присъстват. Генерал Гордън и семейството му също бяха любезни да приемат поканата; Александър Стивънс щеше да дойде, ако не го възпреше разклатеното му здраве; очакваха дори Боб Тумс, буревестникът на Конфедерацията.
	Цяла сутрин Скарлет, Мелани, Индия и леля Пити хвърчаха из малката къща, даваха разпореждания на негрите, додето те окачваха току-що изпраните и изгладени завеси, лъскаха сребърните прибори, мажеха пода с восък и готвеха ястията, като ги разбъркваха от време на време и ги опитваха. Скарлет никога не беше виждала Мелани тъй възбудена и щастлива.
	— Нали разбираш, скъпа, Ашли не е канил гости за рождения си ден още откакто… Нали си спомняш градинското увеселение в Дванайсетте дъба? Същия ден научихме, че мистър Линкълн свиква доброволци за армията си. Та оттогава още не го е празнувал. А толкова много работи и е тъй уморен, като се прибере вечер, та не се е и сетил, че днес е рожденият му ден. Кой знае колко изненадан ще бъде, когато след вечеря започнат да пристигат гостите!
	— Ами как ще окачите онез фенери на поляната, без да ги види мистър Уилкс, като си дойде довечера? — заядливо измърмори Арчи.
	Цяла сутрин той седя и наблюдава приготовленията с интерес, който не желаеше да признае. За пръв път му се случваше да присъства на подготовката на голяма градска забава и всичко беше ново за него. Подхвърляше жлъчни забележки по повод на жените, които се щурали из къщата, сякаш бил пламнал пожар, пък то само защото щели да дойдат гости, ала за нищо на света нямаше да помръдне от къщата, където се разиграваха тези занимателни сцени. Фенерите от цветна хартия, които мисис Елсинг и Фани бяха изработили и нашарили за случая, му бяха особено интересни, тъй като никога преди не бил виждал „таквиз бръмбазъци“. Бяха ги скрили в неговата стаичка в избата и той дълго ги разглежда.
	— Боже мой! За това въобще не бях помислила! — извика Мелани. — Добре че се сети, Арчи! Какво да сторя? Те трябва да се окачат по дърветата и храстите и във всеки да се постави по една свещичка. Ще бъдат запалени тъкмо преди да пристигнат гостите. Скарлет, би ли могла да изпратиш Порк да свърши това, докато ние вечеряме?
	— Мисис Уилкс, вие уж сте разумна жена, ама все не ги домисляте нещата — намеси се отново Арчи. — Не му е работа на оня тъпоумен негър Порк да се занимава с таквиз бръмбазъци. Че той като нищо ще земе да ги подпали. Пък те са… много хубавки — с неохота призна старецът. — Аз ще ги закача, додето ядете с мистър Уилкс.
	— О, Арчи, много мило от твоя страна — възкликна Мелани и отправи към него поглед, изпълнен с благодарност и доверие. — Не зная как бих се справяла без тебе. Дали ще можеш да идеш сега и да поставиш свещите в тях, за да не губим време по-късно?
	— Че що пък да не мога? — избъбра малко троснато Арчи и закуцука към стълбите на избата.
	— Стига да умее да го подхване човек, с памук може да му извади душата — засмя се игриво Мелани, щом мустакатият старец се скри от погледа им. — Щеше ми се тъкмо Арчи да окачи фенерите, но нали го знаете какъв е. Нищо няма да направи, ако го помолиш направо. Важното е, че му намерих работа, та да не ни се пречка тук. Негрите толкова се боят от него, че нищо не похващат, когато им виси над главите.
	— Мели, на твое място никога не бих държала в къщата си тоя дърт главорез — заяви сърдито Скарлет. Тя мразеше Арчи не по-малко, отколкото той нея и двамата почти не си продумваха. Единствено в дома на Мелани той скланяше да изтърпи присъствието й, но дори и тук я стрелкаше с неприязнен, презрителен поглед. — Ще ти докара неприятности, помни ми думата.
	— О, кротък е като агънце, като го похвалиш и покажеш, че му се доверяваш — отвърна Мелани. — Освен това е силно привързан към Ашли и Бо и аз се чувствам по-спокойна с него.
	— Всъщност той е привързан към теб, Мели — обади се Индия и надменното й изражение бе изместено от бегла, но сърдечна усмивка, когато погледна нежно снаха си. — Уверена съм, че ти си първото същество, което този стар грубиян е обичал, след като жена му е… ъъ… след жена си. Струва ми се, че той дори изпитва желание някой да те обиди, та да може да го убие и тъй да покаже преклонението си пред тебе.
	— Боже мой! Какви ги приказваш, Индия! — възкликна Мелани поруменяла. — Много добре знаеш, че той ме мисли за последна глупачка.
	— Има ли значение какво мисли тоя смрадлив дървеняк? — рязко се намеси Скарлет. Дори само споменът за това как Арчи я бе осъждал, задето взема на работа затворници, можеше да я докара до изстъпление. — Аз трябва да вървя вече. Ще обядвам, а после ще намина край магазина да платя на продавачите и край склада за дървен материал, та да дам надниците и на Хю Елсинг, и на коларите.
	— О, значи ще ходиш в склада? — попита Мелани. — Ашли също ще се отбие там късно следобед, за да говори с Хю. Ще можеш ли да го задържиш поне до пет часа? Прибере ли се по-рано, ще вземе да ни свари как довършваме я тортата, я нещо друго и тогава изненадата ни ще пропадне.
	Скарлет едва сдържа усмивката си и доброто й настроение се възвърна.
	— Добре, ще го задържа — отговори тя.
	В миг усети как остро я пронизват безцветните, лишени от ресници очи на Индия. „Винаги ме гледа някак особено, щом заговоря за Ашли“ — рече си Скарлет.
	— Ако можеш, задръж го и след пет — рече Мелани. — А после Индия ще дойде да го вземе с кабриолета… Скарлет, непременно трябва да дойдеш рано довечера. Не искам да изпуснеш нито минута от тържеството.
	По пътя за вкъщи Скарлет бе умислена и намусена. „Не искала, моля ви се, да изпусна нито минута от тържеството! Че защо тогава не ме покани да посрещам гостите заедно с леля Пити и Индия?“
	Обикновено Скарлет не отдаваше значение дали ще посреща гостите при по-маловажните забави на Мелани. Ала този път празненството наистина щеше да бъде голямо, при това поводът беше рожденият ден на Ашли и тя просто мечтаеше да се изправи редом с него, за да поздравява хората при влизането им. Добре съзнаваше защо не й е предложена тази чест. Дори и да не си бе дала сметка сама, забележката на Рет по въпроса бе недвусмислена.
	— Смяташ ли, че мястото на една пребоядисана е на парадния вход, след като гостите са все бивши конфедерати и демократи? Твоите представи за нещата, макар и да не са лишени от очарование, са твърде объркани и нелепи. Това, че изобщо си поканена, дължиш единствено на добрите чувства на мис Мели.
	Този следобед Скарлет се облече и приготви по-старателно от обичайно, преди да тръгне за магазина и склада; сложи новата светлозелена рокля от тафта с преливащи отсенки, която на моменти изглеждаше бледолилава в зависимост от светлината; сложи и резедава шапка, украсена с тъмнозелени пера. Ех, ако Рет й позволеше да си отреже бретон и да го накъдри, тази шапка щеше да й стои още по-добре! Ала той бе заявил, че ще й обръсне главата, посмее ли да пипне буклите си. А напоследък се държеше тъй отвратително, че като нищо можеше да изпълни заканата си!
	Денят беше чудесен — слънчев, но не много горещ, облян в ярка, но не ослепителна светлина, а топлият повей, шумолящ в листата на дърветата по Прасковената улица, разлюляваше игриво перата по шапката на Скарлет. Сърцето й също танцуваше игриво, както винаги, когато предстоеше да се види с Ашли. Може би ако избързаше с плащането на Хю и коларите, те щяха да си тръгнат и да я оставят сама с Ашли в малката квадратна постройка в средата на двора, където се помещаваше канцеларията. През последните дни почти не бе имала възможност да зърне Ашли насаме. А сега не друг, а Мелани я бе помолила да го задържи! Ама че забавно!
	Беше й радостно на душата, когато стигна до магазина и плати на Уили и останалите продавачи, без дори да ги попита как е вървяла търговията от сутринта. Беше събота, най-оживеният пазарен ден, тъй като тъкмо тогава всички фермери идваха в града да правят покупки, ала тя не зададе никакви въпроси.
	По пътя към склада се спря поне десет пъти да разговаря със съпруги на „торбаланковци“, които бяха излезли на разходка с разкошните си карети — не тъй разкошни като нейната, разбира се, както отбеляза със задоволство тя, — а също и с мъже, които приближаваха към нея на конете си през червената прах по улицата, свалили шапки, за да й изкажат почитанията си. Да, следобедът беше прекрасен и тя се чувстваше щастлива, защото съзнаваше, че е хубава и всички наоколо се отнасят към нея като към коронована особа. Поради честите спирания пристигна в склада по-късно, отколкото бе възнамерявала, и завари Хю и коларите седнали върху купчина греди да я чакат.
	— Ашли тук ли е?
	— Да, в канцеларията е — отвърна Хю и обичайното угрижено изражение напусна лицето му при вида на щастливите й блеснали очи. — Мъчи се да… тъй де, преглежда сметките.
	— Не е нужно да се занимава с това днес — каза Скарлет и добави със снишен глас: — Мели ме изпрати да го задържа тук, додето приготвят всичко за тържеството довечера.
	Хю се усмихна, защото и той беше поканен. Обичаше празненствата, а явно и на Скарлет й допадаха, след като изглеждаше тъй весела днес. Тя плати на Хю и коларите и като им обърна гръб безцеремонно, запъти се към постройката, за да покаже, че не желае да я придружават. Ашли я посрещна на вратата с позлатени от следобедните лъчи коси и с лека, почти лукава усмивка.
	— Скарлет, но ти какво правиш тук по това време? Защо не си у дома да помагаш на Мели за изненадата, която се устройва в моя чест?
	— Я го виж! — с негодувание възкликна тя. — Та ти не биваше нищичко да знаеш. Мели ще бъде тъй разочарована, ако не се изненадаш.
	— О, аз няма да се издавам. Довечера ще бъда най-изненаданият мъж в Атланта — увери я Ашли с развеселен поглед.
	— Кой е този подъл човек, дето ти е казал?
	— Кой ли от поканените мъже не дойде да ми съобщи? Първият беше генерал Гордън. От опит знаел, че съпругите устройвали подобни изненадващи празненства тъкмо когато човек имал намерението да почисти и да сложи в ред всички оръжия из къщи. После дойде да ме предупреди дядо Мериуедър. Той ми разказа как един път мисис Мериуедър уредила прием под формата на изненада и се оказала най-изненадана измежду всички присъстващи, тъй като същия ден той тихомълком лекувал ревматизма си с бутилка уиски и привечер бил толкова пиян, че не могъл да се вдигне от леглото, а още и… Казвам ти, всички, на които им е минала през главата такава изненада, дойдоха да ме известят.
	— Издайници такива, не ги е срам! — възкликна Скарлет.
	Когато той се усмихваше така, пак се превръщаше в някогашния Ашли от Дванайсетте дъба. А напоследък толкова рядко се усмихваше. От свежия въздух, от гальовните лъчи на слънцето, от оживлението, изписано по лицето на Ашли, и от шеговития му тон сърцето на Скарлет запя щастливо. То тъй се блъскаше в гърдите й, че тя изпита сладостна болка като от непролети щастливи сълзи. Внезапно отново се почувства шестнайсетгодишно девойче — възторжена и задъхана от вълнение, предвкусваща нещо прекрасно. Усети лудешко желание да смъкне шапката си, да я захвърли и да извика с пълно гърло: „Ура!“ Ала веднага си представи колко ще смае Ашли, ако постъпи така и се разсмя неудържимо, чак се просълзи. Ашли също се разсмя, отметнал глава, сякаш се отдаваше с наслада на това забравено удоволствие — сигурно мислеше, че тя е развеселена от постъпката на мъжете, които бяха издали тайната на Мели, водени от чисто приятелски чувства.
	— Влез, Скарлет. Тъкмо преглеждам сметките.
	Тя прекрачи прага на стаичката, ярко огряна от следобедното слънце, и се отпусна на стола пред писалището. Ашли също влезе и приседна на грубо скованата маса в ъгъла, като запоклаща дългите си крака.
	— О, хайде да не се измъчваме със сметки, Ашли! Днес изобщо не съм настроена за това. Когато съм с нова шапка, сякаш всички цифри излитат от главата ми.
	— Заради такава красива шапка наистина си струва да излетят — каза той. — Скарлет, ти се разхубавяваш с всеки изминал ден!
	Той пъргаво скочи от масата, приближи засмян до нея и разпери ръцете й, за да огледа роклята.
	— Прелестна си! Не мога да повярвам, че някога ще остарееш!
	Още щом я докосна, тя си даде сметка, че подсъзнателно се е надявала да стане тъкмо тъй. През целия щастлив следобед бе копняла за топлината на ръцете му, за нежния поглед на очите му, за една думичка, която да й покаже, че той не е изстинал към нея. От онзи студен ден в овощната градина на Тара за пръв път бе съвсем сама с него, за пръв път ръцете им се докосваха не за официален поздрав, а през всички тези месеци бе жадувала за близостта му. Но сега…
	Колко странно, че ръцете му не разпалваха у нея никаква възбуда! Някога се разтреперваше още като го зърнеше. А сега изпитваше само топло приятелско чувство и непознато задоволство. Ласкавото му докосване не я хвърли в безумна треска, а сърцето се усмири в гърдите й, замряло в кротко блаженство. Това я накара да се смути леко. Та той все тъй си беше нейният Ашли, нейният прекрасен блестящ рицар и тя го обичаше повече от живота си. Но защо тогава…
	Ала Скарлет побърза да изтласка тази мисъл от съзнанието си. Достатъчно й беше, че са заедно, че той държи ръцете й и се усмихва насреща й приятелски, без никакво напрежение и тревожна възбуда. Това й се струваше истинско чудо, като се замислеше за потока неизказани думи помежду им. Очите му се взираха в нейните, ведри и сияйни, стаили в себе си онази усмивка, която тя обичаше и която отново се беше появила, сякаш в отношенията им не бе имало нищо друго освен безоблачно щастие. Сега не съществуваше никаква преграда между неговия и нейния поглед, нямаше я онази смущаваща отчужденост. Тя се засмя отново.
	— Ох, Ашли, аз остарявам и скоро ще се превърна в истинска развалина.
	— Аа, това се вижда от пръв поглед! Не, Скарлет, дори и на шейсет години за мене ти ще си останеш същата. Винаги ще те запомня такава, каквато беше в деня на последното ни градинско увеселение — седнала под дъба, а край теб цяла дузина младежи. Мога да ти кажа дори как точно беше облечена — в бяла рокля, осеяна със ситни зелени цветчета, и с бял дантелен шал на раменете. Носеше зелени пантофки с черни панделки, а на главата ти имаше голяма сламена шапка с дълги зелени кордели. Помня с такива подробности тоалета ти, защото в затвора в най-тежките моменти извличах от паметта си спомените и се любувах на всяка дреболия в тях, сякаш бяха прекрасни картини…
	Той млъкна ненадейно и щастливото му унесено лице посърна. Пусна внимателно ръцете й, а тя седеше и чакаше следващите му думи.
	— И двамата изминахме дълъг път от онзи ден, нали тъй, Скарлет? Избродихме пътеки, каквито не бяхме и сънували, че ще се изпречат пред нас. Само че ти вървеше бързо и решително, а аз се препъвах, пристъпвах неохотно.
	Той отново седна на масата и я погледна, а на устните му пропълзя лека усмивка. Ала това не бе усмивката, зарадвала я тъй силно само преди няколко мига. Тази беше мрачна.
	— Да, ти препускаше уверено и ме влачеше подир колесницата си. Скарлет, понякога се питам, ей тъй, какво ли би станало с мен, ако не беше ти.
	Скарлет побърза да го защити от собствените му нападки и трескавият й порив сякаш бе подтикнат от желанието да заглуши в паметта си думите на Рет, казани по този повод.
	— Но аз изобщо не съм сторила нищо за теб, Ашли. И без мене щеше да се справиш. Бездруго един ден пак щеше да станеш богат и прославен човек, какъвто несъмнено ще бъдеш.
	— Не, Скарлет, аз никога не съм имал закваската за слава и величие. Уверен съм, че ако не беше ти, отдавна да съм потънал в забвение… като бедната Катлийн Калвърт и толкова други, които преди носеха почитани имена, стари имена.
	— О, Ашли, не говори тъй. Толкова тъжен изглеждаш.
	— Не, не съм тъжен. Вече не. Някога… някога ми беше мъчно. Но сега само…
	Ашли замълча и тя неочаквано осъзна за какво мисли той. За първи път отгатваше неговите мисли, когато погледът му се рееше отвъд нея, кристално чист и устремен някъде надалеч. Когато в сърцето й бушуваше страст, съзнанието му бе заключено за нея. Ала сега ги свързваше спокойно приятелско чувство и тя вече бе способна да проникне донякъде в мислите му, да разбере нещо. Той вече не беше тъжен. Тъгувал бе след поражението, а и после, когато го бе молила тъй отчаяно да дойде в Атланта. Сега беше просто примирен.
	— Не желая да чувам подобни приказки от теб, Ашли — бурно се възпротиви тя. — Говориш също като Рет. И той все ми опява за такива неща и постоянно дрънка за някакъв си естествен подбор, додето тъй ми дотегне, че ми иде да крещя.
	Ашли се усмихна.
	— Скарлет, замисляла ли си се някой път колко много си приличаме аз и Рет в същността си?
	— Какво говориш? Та ти си тъй прекрасен, тъй благороден, а той… — Тя млъкна смутено.
	— Така е, приличаме си. Произходът ни е еднакъв, възпитавани сме еднакво, втълпявани са ни едни и същи неща. Ала някъде по общия ни път внезапно сме поели в различни посоки. Все още мислим по един и същи начин, но реагираме различно. Така например и двамата не вярвахме във войната, ала аз се записах в армията и се сражавах, а той стоя настрана почти до края. И двамата съзнавахме, че е погрешно да се води тази война, разбирахме, че каузата е обречена на гибел. Но аз имах желание да се боря за една обречена кауза. А той нямаше. Понякога си мисля, че е бил прав, а от друга страна…
	— О, Ашли, кога ще престанеш да вземаш присърце и двете страни на всеки спорен въпрос? — попита тя. Ала в тона й вече не звучаха онази настойчивост и раздразнение, които би вложила преди време. — Доникъде няма да стигнеш с това раздвояване.
	— Това е истина, но… Скарлет, а ти какво искаш да постигнеш? Често съм се питал, защото аз самият към нищо не се стремя. Имам желание само да бъда самият себе си.
	Какво искаше тя да постигне ли? Глупав беше този въпрос. Естествено, богатство и сигурност, и все пак… Мислите се объркаха в главата й. Вече притежаваше богатство и всичката сигурност, на която би могла да се надява в един тъй несигурен свят. Ала като се замисли сега, отговори си, че те не бяха я ощастливили особено. Само бяха поукротили вечното й безпокойство, бяха уталожили донякъде страховете й пред утрешния ден. „Ако освен парите и сигурността имах и теб, щях да съм постигнала всичко, което искам“ — каза си тя и го погледна с копнеж. Ала не изрече гласно тези думи от страх да не разруши магията на очарованието, което ги бе обгърнало, уплашена да не би съзнанието му отново да се заключи пред нея.
	— Ти искаш да си бъдеш самият ти — засмя се тя с известна горчивина. — А моето най-голямо нещастие винаги е било, че не мога да си позволя да бъда самата себе си! Що се отнася до това какво искам, май вече съм го постигнала. Желаех да бъда богата и осигурена, и…
	— Но, Скарлет, не ти ли е идвало наум, че мене не ме засяга дали съм богат или не?
	Не, никога не й беше идвало наум, че има хора, които не се стремят към богатство.
	— Каква искаш тогава?
	— Сега вече не зная. Знаех някога, но почти съм го забравил. Най-голямото ми желание е да ме оставят на мира, да не съм принуден да търпя хора, които не харесвам, и да върша неща, които не искам да върша. Струва ми се, че… най-много от всичко бих се радвал, ако някогашните времена се върнеха, но това е невъзможно, а аз съм все още преследван от спомените за тях и от кошмара, който изживях, когато старият свят се срути пред очите ми.
	Скарлет упорито стисна уста. Не че не разбираше смисъла на казаното. Дори само потрепването на гласа му по-осезателно от всичко друго можеше да възроди у нея спомена за миналите дни, да накара сърцето й внезапно да се свие от болка, защото тя също не бе забравила нищо. Ала от деня, когато бе лежала изтощена от глад и самичка в градината на Дванайсетте дъба и си беше казала: „Няма да се обръщам назад“, тя бе загърбила миналото.
	— На мен сегашните времена ми харесват повече — отвърна тя, но не посмя да срещне погледа му. — Непрекъснато се случват разни интересни неща — забави и тъй нататък. Всичко е някак по-бляскаво и разкошно. Преди беше толкова скучно. — (О, онези дни на сладка нега и онзи топъл тих сумрак! Смеховете, разнасящи се от негърските бараки! Колко блажено уютен беше животът тогава и колко прекрасно бе да знаеш, че всички бъдни дни носят само радост! Та аз ли не те разбирам!) — Сега е по-хубаво — повтори тя, ала гласът й се разтрепера.
	Той се изправи и в тихия му смях прозвуча недоверие. Хвана брадичката й и извърна лицето й към своето.
	— Ти не умееш да се преструваш, Скарлет! Да, в сегашния живот има блясък… един вид блясък. Точно това му е лошото. В старите времена нямаше блясък, но имаше очарование, красота и неуловимо изящество.
	Съзнанието й бе раздвоено и тя объркано сведе очи. Звукът на гласа му, допирът на ръката му открехнаха двери, които Скарлет бе заключила навеки. Зад тези двери лежеше погребана красотата на отминалите дни и в гърдите й се надигна неутолим мъчителен копнеж по тях. Ала знаеше, че колкото и вълнуваща да е тази красота, трябва да си остане погребана. Никой не можеше да върви напред, понесъл на плещите си товар от болезнени спомени.
	Ашли пусна брадичката й, хвана едната й ръка и нежно я притисна между дланите си.
	— Помниш ли — промълви той, а в главата й дрънна предупредителна камбанка: „Не се обръщай назад! Не се обръщай назад!“
	Но тя побърза да заглуши тази мисъл и безразсъдно се остави да я понесе вълната на щастието. Не можеше да допусне този скъпоценен миг да й се изплъзне, с каквато и мъка да го заплащаше сетне.
	— Помниш ли? — повтори той и под чародейната власт на гласа му голите стени на малката стаичка се заличиха, вътре нахлуха отминалите години и те отново яздеха един до друг по пътеките през онази далечна пролет. Той стисна ръката й по-силно, а в гласа му звучеше тъжовната омая на стари, полузабравени песни. Тя чуваше тропота на копитата, докато яздеха между храстите кучи дрян към имението на Тарлтънови, устройващи празненство на открито; чуваше собствения си безгрижен смях; виждаше позлатената от слънцето коса на Ашли с играещи отблясъци в нея и непринудената изящност на стойката му върху коня. В гласа му струеше музика — звуците на цигулки и банджо, под които те бяха танцували в бялата къща, превърната в пепел. Раздаваше се и далечният лай на хрътки в тъмните блата под хладната есенна луна и мирисът на питието от топло мляко, разбито яйце и вино, поднасяно по Коледа в бокали, увити с бодлива зеленика; виждаше навред около себе си грейналите лица на бели и черни. Със смехове се втурнаха всички стари приятели, тъй жизнени и истински, сякаш не лежаха погребани от години: Стюарт и Брент, дългокраки и червенокоси, с вечните им грубовати шеги; Том и Бойд, необуздани като млади жребци; Джо Фонтейн, с горящите си черни очи; Кейд и Рейфърд Калвърт, в чиито движения личеше вродено аристократично изящество. Тук бяха и Джон Уилкс, и Джералд, зачервен от брендито; долавяше се и нежно шумолене на коприна с ухание на есенция — Елен. А всичко това бе пропито с едно блажено усещане за сигурност и вяра, че утрешният ден ще донесе същото безметежно спокойствие.
	Гласът му замлъкна и те стояха вгледани един в друг, а помежду им бе изгубената слънчева младост, която някога споделяха безгрижно.
	„Сега зная защо не можеш да бъдеш щастлив — печално си помисли Скарлет. — Преди не го разбирах. Не можех да схвана защо и аз самата не съм докрай щастлива. Но… но ние говорим също като двама старци! — рече си тя със скръбна изненада. — Като старци, припомнящи си живота преди петдесет години. А съвсем не сме стари! Просто толкова много неща се случиха през това време. Всичко е тъй променено, че спомените ни сякаш са отпреди половин век. Ала стари не сме!“
	И все пак, когато погледна Ашли, видя, че той вече не е нейният млад и прекрасен рицар. Главата му бе наведена, унесеният му поглед бе вперен в ръката й, която още държеше, и тя забеляза, че някогашната златиста коса е прошарена, сребриста като лунно сияние в неподвижни води. Някак неусетно ярката прелест на априлския следобед изчезна, изчезна и въодушевлението й, а сладостната печал на спомените се стопи и остави само горчив привкус.
	„Не биваше да му позволявам да ме връща в миналото — повтаряше си тя с отчаяние. — Права бях, като се зарекох никога да не поглеждам назад. Болката е тъй силна, че къса сърцето ти и вече не си способен на нищо, освен да се отдаваш на спомени. Точно там е бедата при Ашли. Неговият взор вече не може да се устреми напред. И той не вижда настоящето, от бъдещето се бои и живее само с миналото. Преди не можех да го разбера, не успявах да проникна в душата му. О, Ашли, любими мой, не бива да се обръщаш назад! Каква полза от това? Защо допуснах да ме увлечеш в спомени? Та нали споменът за миналото щастие винаги се заплаща с душевни страдания, с болка и неудовлетворение.“
	Тя се изправи, но ръката й все още лежеше неподвижна в неговите длани. Трябваше да си върви. Не можеше да остане повече и да мисли за миналото, да гледа лицето му, което сега бе уморено, тъжно и мрачно.
	— Извървяхме дълъг път от онези дни, Ашли — продума тя, като се мъчеше гласът й да звучи равно, макар че на гърлото й бе заседнала буца. — Красиви представи имахме тогава за живота. — И с внезапен порив добави: — О, Ашли, всичко се оказа съвсем различно от мечтите ни!
	— Винаги е тъй — отвърна той. — Животът не е поемал към нас задължение да осъществява мечтите ни. Трябва да вземем каквото ни предлага и да сме благодарни, защото и по-лошо би могло да бъде.
	Изведнъж се почувства отмаляла от болката, стегнала сърцето й, когато се замисли колко много се бе отдалечила от някогашните дни. В паметта й изникна Скарлет О’Хара, девойката, която обичаше да има куп обожатели и хубави рокли и искаше в бъдеще, остане ли й време за това, да се превърне в истинска дама като Елен.
	Неканени сълзи бликнаха в очите й, бавно се търкулнаха по бузите й и тя остана неподвижна пред него с изражението на слисано, наскърбено дете. Той я притегли безмълвно и нежно, притисна главата й до рамото си и свел лице, долепи страната си до нейната. Тя се отпусна в прегръдките му и ръцете й обвиха тялото му. Почувства утеха от близостта му и неочакваните сълзи пресъхнаха. Хубаво й беше в обятията му и сега не изпитваше страст или притеснение; тя бе просто неговата обична приятелка. Единствен Ашли, с когото споделяше младежките си спомени, който познаваше корените й, можеше да я разбере.
	Отвън дочу стъпки, но не им обърна внимание, защото помисли, че коларите са си тръгнали. Остана неподвижна за миг, заслушана в ударите на неговото сърце. Изведнъж той я оттласна от себе си тъй рязко, че тя се сепна. Взря се в лицето му, но очите му не гледаха нея. Отправени бяха над рамото й, към вратата.
	Тя се обърна и видя на прага Индия, с побеляло лице и пламнали безцветни очи, и Арчи, същински злобен едноок папагал. Зад тях стоеше мисис Елсинг.


	Тя тъй и не можа да си спомни как е излязла от канцеларията. Напусна я бързешком, по нареждане на Ашли, който остана вътре да размени няколко мрачни приказки с Арчи, а Индия и мисис Елсинг чакаха отвън, обърнали й гръб. Върна се у дома си, подгонена от срам и тревога, и в представите й Арчи с неговата патриаршеска брада се превърна в ангел-мъстител от страниците на Стария завет.
	Къщата бе пуста и притихнала, все още осветена от априлския залез. Всички слуги бяха отишли на погребение, а децата играеха в задния двор у Мелани. Мелани…
	Мелани! Както се качваше към стаята си, Скарлет се смръзна при мисълта за нея. Мелани щеше да научи за станалото. Индия заяви, че ще й каже. О, щом като така можеше да навреди на нея, Скарлет, Индия щеше да издрънка всичко с огромно удоволствие, без да я е грижа, че ще опетни името на брат си и ще нарани Мелани. Мисис Елсинг също нямаше да си мълчи, макар всъщност нищо да не бе видяла, защото стоеше зад Индия и Арчи. И все пак това нямаше да въздържи езика й. Още до вечерта новината щеше да обходи целия град. Довечера, на празненството, жените щяха да се събират из ъгълчетата и да си шушукат, обзети от злорадо задоволство. Скарлет Бътлър се бе сгромолясала от висините на своето богатство и мощ! Клюката щеше да се раздува и да лети. Нямаше как да я спре. Не можеше да запуши хорските уста, като каже, че Ашли я е прегърнал, защото се е разплакала. Още преди да е настъпила нощта, градът щеше да гракне, че е заловена в прелюбодеяние. А всичко бе тъй невинно, тъй мило! Скарлет си повтаряше, притеснена до лудост: „Да бяха ни заварили, когато го целувах за сбогом след отпуска му по Коледа… да бяха ни хванали в овощната градина на Тара, когато го умолявах да избягаме заедно… тогава, когато наистина имаше от какво да се чувстваме виновни, нямаше да бъде чак толкова ужасно! Ала сега? Тъкмо сега! Само заради една приятелска прегръдка…“
	Ала никой нямаше да й повярва. Ни един познат нямаше да вземе нейна страна, ни един глас нямаше да се обади да изрече: „Не вярвам да е вършила нещо лошо.“ Твърде дълго бе настройвала старите приятели срещу себе си, за да търси поддръжници измежду тях сега. А новите й познайници, безмълвно страдащи от оскърбленията й, щяха да се радват, че им се удава случай да я очернят. Точно тъй, хората биха повярвали и най-лошото, що се отнасяше до нея, макар че може би щяха да изразят съжаление, задето такъв прекрасен човек като Ашли Уилкс е забъркан в подобна кална история. Както обикновено, щяха да стоварят цялата вина върху жената и снизходително да свиват рамене по повод на мъжа. И в случая щяха да бъдат напълно прави. Тя беше тази, която се хвърли в прегръдките му.
	О, щом й бе дошло до главата, тя можеше да изтърпи подмятанията, язвителните забележки, едва прикривания присмех и всичко, което градът имаше да каже… но как щеше да погледне в очите Мелани! Ах, не и Мелани! Не си даваше сметка защо се притеснява тъй силно именно задето тя ще научи. Бе твърде уплашена и сломена от съзнанието за старите си прегрешения, за да се опита да го разбере. Ала представила си израза в очите на Мелани, когато Индия й съобщеше, че ги е заварила прегърнати с Ашли, Скарлет избухна в сълзи. Как ли би постъпила Мелани, като узнаеше? Дали щеше да напусне Ашли? Какво друго й оставаше, ако искаше да запази достойнството си? „А какво ще стори Ашли тогава? — трескаво се запита тя и сълзите още по-силно рукнаха по лицето й. — О, Ашли ще умре от срам и ще ме намрази, задето му навлякох всичко това.“ Ненадейно я прониза смразяващ страх и сълзите й секнаха. Ами Рет? Какво щеше да направи Рет?
	Той можеше и да не узнае. Имаше някакъв израз по този повод, отвратителен с цинизма си, как беше? „Съпругът винаги узнава последен.“ Може би никой нямаше да му каже. Човек трябваше да е доста храбър, за да се осмели да го стори, защото Рет бе известен с това, че първо стреля, а после задава въпроси. Моля те, Господи, не допускай някой нагъл безумец да му съобщи! Ала в този миг си припомни лицето на Арчи в малката канцелария на склада — студения поглед на единственото му око, безпощадното изражение, в което се четеше омраза към нея и цялото женско съсловие. Арчи не се боеше ни от Бога, ни от когото и да било и ненавиждаше разпуснатите жени. Тъй силно ги мразеше, че дори бе убил една такава. При това заяви, че ще каже на Рет. И щеше да изпълни заканата си независимо от старанието на Ашли да го разубеди. Освен ако Ашли не го убиеше, Арчи щеше да извести Рет, тъй като смяташе това за свой християнски дълг.
	Тя смъкна дрехите си и се отпусна на леглото с натежала, замаяна глава. Да можеше да заключи вратата и да остане завинаги тук, в безопасност, далеч от всички. Дано пък Рет не научи още тази вечер. Тя щеше да му каже, че има главоболие и не й се ходи на празненство. До сутринта все щеше да измисли някакво извинение, някакво обяснение, което би звучало поне отчасти правдоподобно.
	„Стига съм се притеснявала за това сега — отчаяно си рече тя и зарови лице във възглавницата. — Нямам вече сили да се тревожа. Утре ще му мисля.“
	Когато се смрачи, чу слугите да се връщат и й се стори, че са твърде тихи, додето сновяха нагоре-надолу и подреждаха масата за вечеря. Или може би гузната й съвест се обаждаше? Мами приближи до вратата и почука, но Скарлет я отпрати, като заяви, че не й се яде. Мина известно време и най-после дочу стъпките на Рет. Тя цяла се стегна, когато той стигна до площадката, и събра всичките си сили за среща с него, но той влезе в своята стая. Скарлет задиша по-спокойно. Значи не беше чул. За щастие още уважаваше ледената й молба да не стъпва никога повече в спалнята й, защото, ако я зърнеше в този миг, лицето й би я издало. Трябваше да се съвземе поне колкото да му каже, че се чувства много зле, за да иде на тържеството. Е, сега имаше достатъчно време да се успокои. Но тъй ли бе наистина? От онзи ужасен миг следобед й се струваше, че времето се тътри безкрайно бавно. Дълго слуша как Рет се движи из стаята си и разменя по някоя дума с Порк. Все още не можеше да събере смелост да го повика. Лежеше под завивките в тъмнината, скована и трепереща.
	След цяла вечност той почука на вратата и тя отвърна, като се стараеше да владее гласа си:
	— Влез.
	— Наистина ли съм поканен в светата обител? — попита той, като отвори вратата. Беше тъмно и тя не виждаше лицето му. А по гласа му не можеше да отгатне нищо.
	Рет влезе и затвори вратата.
	— Готова ли си за празненството?
	— Много съжалявам, но имам главоболие. — Странно, гласът й звучеше тъй естествено. Слава Богу, че бе тъмно! — Май не ще мога да ида. Ти върви, Рет. И предай на Мелани, че много съжалявам.
	Последва дълго мълчание и накрая от мрака прозвуча провлеченият му хаплив глас:
	— Каква малодушна и страхлива малка мръсница си ти!
	Той знаеше! Лежеше разтреперана, неспособна да продума. Чу го да се движи опипом в тъмното, после пална кибритена клечка и стаята се освети. Приближи се до леглото и я изгледа. Тя забеляза, че е облечен във вечерен костюм.
	— Ставай — нареди Рет, но в тона му не личеше никакво чувство. — Ще идем на това тържество. Трябва да побързаш.
	— О, Рет, не мога да ида. Разбираш ли…
	— Как да не разбирам? Ставай!
	— Рет, значи Арчи се осмели…
	— Осмели се, да. Много храбър човек е този Арчи.
	— Би трябвало да го убиеш, задето разправя лъжи.
	— Имам чудатия навик да не убивам хора, които говорят истината. Сега не е време да спорим. Ставай!
	Тя седна в леглото и придърпа по-нагоре завивката. После се вгледа в Рет, за да проумее изражението му. Мургавото му лице беше безстрастно.
	— Няма да ида, Рет. Не мога, докато това… това недоразумение не се изясни.
	— Ако тази вечер не се появиш, няма да можеш да се покажеш в този град, додето си жива. Ще понеса, че съпругата ми е блудница, но не и че е страхливка. Ще идеш там, та дори ако всички, като се започне от Алекс Стивънс, те заплюят и мисис Уилкс ни помоли да напуснем дома й.
	— Рет, чакай да ти обясня.
	— Не искам да слушам. Няма време. Обличай се!
	— Те просто останаха с погрешно впечатление — Индия, мисис Елсинг и Арчи. Нали знаеш как ме мразят. Индия толкова не може да ме понася, че е готова да разнася лъжи за собствения си брат само и само да ме очерни. Защо не ми позволиш да ти обясня…
	„Света майко Богородичке! — ужасена си рече тя. Ами ако той наистина се съгласи да ме изслуша? Как да обяснявам?“
	— Сигурно са раздрънкали лъжите си наляво и надясно. Не мога да ида тази вечер.
	— Ще идеш — заяви той, — дори ако трябва насила да те влача и на всяка крачка да ритам хубавото ти задниче.
	Той я дръпна рязко и я изправи на крака. Очите му светеха със студен блясък. Взе корсета й и го подхвърли.
	— Слагай го. Аз ще стегна връзките. Няма какво да се чудиш, в тия работи съм много вещ. Нищо подобно, няма да ида да повикам Мами и да ти дам възможност да се заключиш тук като последна страхливка, каквато си всъщност.
	— Не съм страхливка — извика тя и уязвеното самолюбие измести страха й. — Аз…
	— О, спести ми легендите за това как си застреляла някакъв янки и си посрещала сама войниците на Шърман. Ти си страхливка… освен всичко друго. Ако не заради себе си, тази вечер ще присъстваш на тържеството в името на Бони. Нима искаш още повече да съсипеш бъдещето й? Хайде бързо, слагай корсета.
	Тя припряно свали лекия си пеньоар и остана само по долна риза. Ако той й хвърлеше поне един поглед и видеше колко хубавичка изглежда тъй разголена, може би страховитото му изражение щеше да се смекчи. Та нали не бе я зървал по бельо от памтивека. Ала Рет не я погледна. Той беше в нишата и бързо преглеждаше роклите й. Посегна и дръпна от закачалката новата й рокля от нефритенозелено моаре. Тя беше дълбоко изрязана на гърдите, а отзад — богато надиплена в огромен турнюр, на който бе прикрепен пищен букет рози от кадифе.
	— Облечи това — нареди той, като хвърли дрехата на леглото и приближи до нея. — Никакви скромни тоалети в сиво и виолетово тази вечер. Трябва да вдигнеш високо на мачтата знамето, че иначе, току-виж, паднало в морето. И си сложи повече руж. Ей Богу, сигурно дори и прелюбодейката, изобличена от фарисеите, не е изглеждала тъй бледа. Я се обърни с гръб.
	Той хвана връзките на корсета й и ги дръпна толкова силно, че тя извика от уплаха, унижение и срам при грубостта му.
	— Боли, а? — Той се изсмя рязко, ала беше зад нея и тя не можеше да види лицето му. — Жалко, че връзките не са около врата ти.
	От всички прозорци в дома на Мелани струеше светлина и музиката ехтеше надалеч. Когато спряха пред входа, чуха веселата глъчка на увлеченото в забавления множество. Къщата беше препълнена с гости. Те се тълпяха и на верандата, имаше и насядали по пейките в двора, осветен от фенери.
	„Не мога да вляза… не мога — мислеше си Скарлет, седнала в каретата и стиснала смачканата си на топка кърпичка. — Не мога. И няма да го направя. Ще скоча и ще избягам, ще замина нанякъде… ще си ида в Тара. Защо Рет ме принуди да дойда тук? Как ли ще ме посрещнат хората? Какво ще стори Мелани? Как ли ще изглежда? О, аз не мога да се изправя пред нея. Ще избягам!“
	Сякаш отгатнал мислите й, Рет я стисна за ръката като чужд човек, тъй грубо и жестоко, че сигурно щеше да й остави синина.
	— Не съм и подозирал, че една ирландка може да е страхлива. Къде ти е прословутата храброст?
	— Рет, моля те, нека се върнем у дома и ще ти обясня.
	— Пред теб има цяла вечност за обяснения, а да бъдеш мъченица на арената, можеш само една вечер. Слизай, любима, искам да видя как лъвовете ще те разкъсат. Слизай, казах.
	Тя извървя алеята като насън, а ръката, която я стискаше, твърда и здрава като гранитна скала, вля у нея известно самообладание. Добре, тя наистина можеше да се изправи пред всички тези хора и щеше да го стори. Та в края на краищата те бяха чисто и просто сбирщина клюкари и завистници. Щеше да им даде да се разберат. Тяхното мнение не я засягаше. Единствено Мелани… Ах, само да не беше Мелани!
	Вече бяха на верандата и Рет кимаше наляво и надясно с шапка в ръка и отправяше поздрави със спокоен, любезен тон. Когато влязоха, музиката секна и смутеното й съзнание възприе тълпата като мощна вълна, която се надигна заплашително към нея, а после се оттегли назад с глух тътен. Щяха ли да се нахвърлят всички отгоре й? Е, мътните да ги вземат, да правят каквото щат! Тя вирна гордо глава и се усмихна с присвити очи.
	Преди да успее да се обърне към онези, които стояха най-близо до вратата, и да им каже дори една дума, тълпата се отдръпна, за да направи път на някого, приближаващ към нея. Изведнъж надвисна странна тишина и сърцето на Скарлет болезнено се сви. Това беше Мелани, забързала се с малките си крачка към нея, за да я посрещне, преди друг да успее да я заговори. Слабичките й рамене бяха решително изправени, устните й бяха плътно стиснати в израз на негодувание и цялото й внимание се устреми към Скарлет, сякаш тя бе единствената й гостенка. Когато дойде до нея, прегърна я през кръста.
	— Каква прекрасна рокля, мила — пропя тя с нежния си ясен глас. — Индия не можа да дойде тази вечер. Нали ще бъдеш тъй добра да посрещаш гостите заедно с мене?


>>	Глава LIV

	Когато отново се озова в стаята си, Скарлет се хвърли на леглото, без да я е грижа, че ще измачка роклята, турнюра и розите. Известно време нямаше сили за нищо, освен да лежи неподвижно и да си припомня как бе посрещала гостите, застанала между Мелани и Ашли. Какъв кошмар! По-скоро би се изправила пак лице в лице с войниците на Шърман, отколкото да изтърпи повторно подобно изпитание. След малко се надигна и нервно закрачи из стаята, като същевременно сваляше дрехите си.
	Вътрешната й напрегнатост вече даваше своето отражение и тя затрепера. Фуркетите се изплъзваха от пръстите й и дрънваха един по един на пода, а когато както всяка вечер се захвана да прекара сто пъти четката през косата си, без да ще, се удари силно с дръжката в слепоочието. Поне десетина пъти приближи на пръсти до вратата, наострила слух да долови някакъв шум от първия етаж, но вестибюлът долу бе потънал в мрак и безмълвие, подобен на черна яма.
	Когато тържеството свърши, Рет я бе изпратил да се прибира сама с каретата и тя бе благодарна за отсрочката. Все още го нямаше. Слава Богу, че не се появяваше. Тя не можеше да се изправи пред него тази вечер тъй посрамена, уплашена и трепереща. Ала къде ли бе той? Сигурно при онова противно същество. За пръв път Скарлет бе доволна, че съществуват жени като Бел Уотлинг. Доволна бе, че Рет има къде да отиде, докато раздразнението и злобата му преминат. Съзнаваше, че не е редно да бъде доволна, задето съпругът й е при една проститутка, но само това чувство можеше да изпитва в момента. Тя едва ли не би се радвала, ако той е мъртъв, стига само да си спестеше тазвечерната среща с него.
	Утре… Какво пък, утре идеше нов ден. Утре щеше да измисли някое оправдание, някакъв начин да го хване натясно за негово прегрешение. Утре мисълта за тази кошмарна вечер нямаше да я преследва с такова настървение, че да я разтреперва. Утре щеше да изчезне натрапчивият спомен за лицето на Ашли, за сломеното му достойнство и срама му — срам, който тя бе причинила, докато той нямаше почти никаква вина. Дали щеше да я намрази сега нейният мил и благороден Ашли, задето му лепна това петно? Да, той сигурно я ненавиждаше вече, след като и двамата бяха спасени от Мелани, която с такова възмущение към околните изпъна крехките си раменца и в гласа й прозвуча топлота и пълно доверие към Скарлет, когато прекоси излъскания огледален под, за да я прегърне нежно и да се изправи срещу настръхналото множество, обзето от любопитство, злорадство и прикрита враждебност. Колко изкусно предотврати скандала Мелани, като през цялата ужасна вечер не се отдели от Скарлет! Хората се държаха донякъде хладно и очевидно бяха объркани, но все пак учтиви.
	О, най-позорното бе именно това, че точно зад полата на Мелани Скарлет намери прикритие от хората, които я мразеха и биха я съсипали най-безмилостно с шушукането си. Не друг, а тъкмо Мелани със своето сляпо доверие да й даде закрила!
	При тази мисъл Скарлет цяла потръпна, сякаш от студ. Ако искаше да заспи тази нощ, трябваше да пийне нещо силно, и то не една глътка. Наметна пеньоар върху нощницата си и бързо заслиза към вестибюла, а чехлите й гръмко отекваха в тишината. Беше стигнала до средата на стълбището и едва тогава забеляза процеждащата се светлина изпод затворената врата на трапезарията. За миг сърцето й замря. Дали там бе светило още когато се прибра, а тя да не е обърнала внимание, както беше разстроена? Или пък Рет си беше у дома все пак? Възможно бе да е влязъл безшумно през кухненския вход. Ако Рет беше вкъщи, трябваше да се върне на пръсти в леглото си и да се откаже от брендито, колкото и да се нуждаеше от него. Тъй щеше да избегне срещата. Вмъкнеше ли се веднъж в стаята си, щеше да е в безопасност зад заключената врата.
	Тъкмо се наведе да вдигне чехлите си, за да изтича тихичко нагоре, когато вратата на трапезарията рязко се отвори и на прага, в слабата светлина на свещта, се очерта силуетът на Рет. Изглеждаше й огромен, много по-огромен от всякога — една ужасяваща черна грамада без лице, която леко се полюшваше.
	— Моля, заповядайте при мен, мисис Бътлър — обади се той с предрезгавял глас.
	Беше пиян, при това му личеше, а тя никога преди не бе забелязвала той да се променя под действие на алкохола, независимо колко е пил. Спря се нерешително, без да продума, и тогава Рет махна повелително.
	— Идвай тук, дявол да те вземе! — викна й грубо той.
	„Трябва да е ужасно пиян“ — каза си Скарлет с разтуптяно сърце. Обикновено колкото повече пиеше, толкова по-любезно започваше да се държи. Вярно, че ставаше по-жлъчен и хаплив, но обноските му бяха изискани до съвършенство.
	„Не бива да разбере, че се боя от срещата с него“ — помисли си тя и като се загърна плътно в пеньоара си, слезе по стълбите с високо изправена глава и шумно потропващи чехли.
	Той се отмести от вратата и я пусна да мине, като й се поклони с такова ехидство, че тя трепна, сякаш й бе зашлевил плесница. Забеляза, че беше без сако, а вратовръзката му висеше разхлабена около разкопчаната яка. Под разгърдената риза се показваха гъсти косми. Бе разчорлен, а очите му — кръвясали и присвити. На масата гореше свещ и яркото й пламъче хвърляше страховити сенки по стените и високия таван, а тежките шкафове и бюфетът изглеждаха като приведени дебнещи чудовища. На масата бе поставен и сребърен поднос с отпушена кристална гарафа и няколко чаши.
	— Сядай! — рязко нареди той, след като я последва в стаята.
	Сега у нея пропълзя по-различен страх, пред който уплахата й от срещата с него изглеждаше незначителна. Целият му вид, думите и поведението му бяха на съвършено чужд човек. Това беше един грубиянин, какъвто тя не го познаваше до този момент. И в мигове на близост помежду им от него винаги бе лъхала хладина и безучастност. Дори в гнева си бе безупречно вежлив, макар и ироничен, а уискито само подсилваше тези му характерни отлики. Най-напред това я дразнеше и тя се помъчи да разчупи бронята на невъзмутимостта му, ала скоро реши, че това негово качество й е много удобно. Години наред вярваше, че нищо не го вълнува на този свят и че възприема околните, включително и нея, иронично и шеговито. Ала сега, докато го гледаше седнал насреща й, внезапно разбра с болезнена премала, че съществува нещо, което го засяга и то дълбоко.
	— Няма причина да се лишиш от нощната си дажба алкохол, макар съпругът ти да е тъй невъзпитан, че да си е у дома — подхвърли той. — Мога ли да ти налея?
	— Не ми се пие — сухо отвърна тя. — Просто чух шум и…
	— Нищо не си чула. Ако знаеше, че съм си вкъщи, нямаше да слезеш. Седях и те слушах как горе кръстосваш из стаята си. Сигурно умираш за глътка бренди. Пий тогава.
	— Аз не…
	Той взе гарафата и небрежно лисна от питието в една чаша.
	— Вземи! — тикна я грубо в ръката й. — Цялата трепериш. О, я не ми се превземай. Зная, че пиеш тайно, известно ми е и точно колко. Отдавна се каня да ти предложа да престанеш с преструвките си и да пиеш открито, щом ти се иска. Да не мислиш, че ме засяга твоята пристрастност към брендито?
	Тя пое мократа чаша и го изруга наум. Винаги бе успявал да отгатне мислите й, а той бе единственият човек на света, от когото би желала да ги скрие.
	— Изпий го, ти казвам.
	Тя вдигна чашата и я изля в гърлото си с едно рязко движение на стегнатата китка, също както Джералд бе гаврътвал своето уиски, и едва тогава си даде сметка колко обигран и неженствен изглежда отстрани жестът й. Той не пропусна да го забележи и на лицето му пропълзя крива усмивка.
	— Седни сега да си побъбрим приятничко за изискания прием, който посетихме.
	— Ти си пиян — студено заяви Скарлет, — тъй че си лягам.
	— Много съм пиян и възнамерявам още повече да се напия. Ала ти няма да си лягаш сега, още не! Сядай.
	В гласа му все още се долавяше познатата хладина и нехайност, но Скарлет усещаше как зад външното спокойствие се надига ярост, готова да избликне всеки миг, да заплющи като жесток бич. Тя се поколеба какво да предприеме, но тогава Рет стисна ръката й до болка. После я изви леко назад и Скарлет веднага седна със сподавен вик. Сега наистина се боеше, и то по-силно от всякога. Когато той се надвеси над нея, тя видя, че по мургавото му лице е избила червенина и опасният блясък още гори в очите му. Имаше в дълбините им нещо, което тя не можеше да разгадае, нещо по-дълбоко от гняв, по-мъчително от болка, някакво чувство, което го владееше всецяло и нажежаваше страховито погледа му. Той дълго се взира в нея, тъй дълго, че тя се оказа безсилна да запази предизвикателното си изражение и сведе очи; тогава Рет отново рухна на стола срещу нея и си наля още уиски. Скарлет разсъждаваше трескаво как да се отбранява, ала докато той не проговореше, не беше съвсем наясно какви обвинения ще й отправи.
	Пиеше бавно и взорът му бе прикован в нея. Тя напрегна всички сили да се овладее, да спре да трепери. Известно време лицето му не промени израза си, но накрая той се разсмя, без да откъсва очи от нея, и при този звук Скарлет отново усети, че я втриса.
	— Тази вечер комедията беше доста забавна, нали?
	Тя не отговори, а само стегна пръстите на краката си в усилие да овладее разтърсващите я тръпки.
	— Много приятна комедия, пък и всички бяха на сцената: народът, сбрал се да убие с камъни прелюбодейката; потърпевшият съпруг, явил се в закрила на жена си като истински благородник; потърпевшата съпруга, изпълнена с християнско всеопрощение, разперила мантията на безупречната си репутация, за да потули всичко, и любовникът…
	— Престани, ако обичаш.
	— Не обичам! Не и тази вечер. Твърде забавно е, за да престана. И любовникът с оглупяла физиономия, който би предпочел по-скоро да е мъртъв. Какво ли си изпитала, скъпа моя, когато омразната ти съперница се изправи в твоя защита и сама забули греха ти? Сядай долу.
	Тя се подчини.
	— Разбирам, че това никак не ти е помогнало да я заобичаш. Питаш се дали знае всичко за теб и Ашли… Чудиш се защо постъпи тъй, ако е разбрала… Дали не го е сторила просто за да спаси собственото си достойнство? Смяташ я за глупачка, макар че ти отърва кожата, но…
	— Няма да слушам…
	— Напротив, ще слушаш. И ще ти кажа следното, за да те облекча от терзания. Мис Мели наистина е глупачка, но не каквато ти я мислиш. Явно някой й е съобщил, но тя не е повярвала. Дори с очите си да го видеше, пак нямаше да повярва. Твърде много благородство има у нея, за да допусне безчестие у тези, които обича. Не зная каква лъжа й е сервирал Ашли Уилкс… но и най-несръчно скърпеното оправдание би свършило работа. Тя обича Ашли, обича и теб. Защо те обича, това не го разбирам, но е самата истина. Тъй че ще ти се наложи и този кръст да носиш.
	— Ако не беше толкова пиян и не се държеше тъй оскърбително, щях всичко да ти обясня — заяви Скарлет, възвърнала си донякъде самообладанието. — Ала сега…
	— Твоите обяснения не ме интересуват. Виждам истината по-добре от теб самата. Ей Богу, ако още веднъж станеш от тоя стол… А, най-забавно в цялата история ми се видя обстоятелството, че докато с неподражаемо целомъдрие ми отказваше удоволствията на съпружеското ложе поради многобройните ми грехове, си се отдавала в душата си на плътски въжделения по Ашли Уилкс. „Плътски въжделения.“ Чудесно звучи, нали? Какво ще кажеш, доста добри изрази могат да се открият в свещенописанието, не е ли тъй?
	„Какво писание? Какво писание?“ — стрелкаха се в главата й смътни объркани мисли, докато очите й трескаво обхождаха стаята: масивните сребърни съдове проблясваха на оскъдната светлина, а ъглите тъмнееха заплашително.
	— Отхвърли ме, тъй като грубите ми страсти оскърбяваха твоята изтънчена особа… защото ти не желаеше повече деца. Ах, как ме съкруши това, Боже мой! Как ме нарани! И тъй, аз се оттеглих и си намерих твърде приятна утеха, а теб оставих да се опиваш от своята изтънченост. Сега се оказва, че през това време ти си преследвала многострадалния мистър Уилкс. Дявол да го вземе и него, знае ли какво всъщност иска? Нито може да е верен духом на съпругата си, нито да й изневери телом. Защо не реши нещо най-после? Ти не би имала нищо против да родиш от него, нали… и да пробуташ детето за мое?
	Тя скочи с вик и Рет мигновено се изправи. Тихият му смях смрази кръвта й. После едрите мургави ръце я натиснаха към стола и той се надвеси над нея.
	— Виж ми ръцете, скъпа. — Размаха ги пред очите й. — Бих могъл преспокойно да те разкъсам на парчета и щях да го сторя, ако така бих прогонил Ашли от ума ти. Но това няма да помогне. Тъй че ето как ще те накарам да го забравиш завинаги: ще поставя ръцете си от двете страни на главата ти, ще разтроша черепа ти като орех и ще унищожа мисълта за него.
	Дланите му се провряха под разпуснатата й коса и като прихванаха гальовно лицето й, настойчиво го извърнаха нагоре. Скарлет погледна и видя, че над нея се е надвесил един непознат човек с провлечен пиянски глас. Тя винаги се бе отличавала с инстинктивна смелост, която пред лицето на опасността нахлу буйно в жилите й и я застави гордо да изправи рамене и да присвие очи.
	— Пиян глупак — процеди тя. — Махни си ръцете от мен.
	За нейна изненада той точно това и стори и като приседна на ръба на масата, отново напълни чашата си.
	— Винаги съм се възхищавал от духа ти, скъпа моя. И най-вече сега, когато си притисната до стената.
	Тя придърпа краищата на пеньоара и го загърна плътно около тялото си. О, веднъж само да стигне до стаята си, да успее да превърти ключа на тежката врата и да остане сама. Трябва някак си да прилъже този нов, непознат Рет, да го усмири и да вземе положението в свои ръце. Тя се надигна бавно и спокойно, макар коленете й да трепереха. Оправи дрехата си и отметна коси от лицето си.
	— Не съм притисната до стената — с убийствено презрение изрече тя. — Никога няма да успееш да го сториш, Рет Бътлър, нито да ме уплашиш. Ти си само едно пияно животно, което тъй дълго е общувало с пропаднали жени, че не разбира нищо друго на този свят освен порока. Не можеш да разбереш нито Ашли, нито мене, защото много време си живял в калта. Ревнуваш от нещо, което не проумяваш. Лека нощ.
	Тя се извърна и тръгна към вратата, сякаш не очакваше никаква съпротива, ала гръмкият смях зад гърба й я накара да спре. Обърна се и го видя да приближава към нея, олюлявайки се. За Бога, поне да престанеше този ужасен смях. Какво смешно имаше? Когато се изправи до нея, тя отстъпи заднишком към вратата и се озова с гръб до стената. Той тежко постави ръце на раменете й и я прилепи назад.
	— Спри да се смееш.
	— Смея се, защото те съжалявам.
	— Мене ли съжаляваш? По-добре съжалявай себе си.
	— Да, ей Богу, съжалявам те, скъпа моя… мое хубавко глупаче. Докривя ти, а? Не понасяш да ти се надсмиват и да те съжаляват, нали?
	Рет престана да се смее и силно притисна раменете й, тъй че тя усети болка. Лицето му се промени и той се наведе над нея толкова близо, че тежкият дъх на уиски я накара да извърне глава.
	— Ревнувам значи? — изръмжа той. — А защо не? Точно тъй, ревнувам от Ашли Уилкс. Защо не, питам! О, не се мъчи да ми обясняваш. Знам, че телом си ми била вярна. Това ли искаше да ми кажеш? Та аз отдавна го знам. Знаех го през всичките тези години. Откъде съм сигурен ли? О, защото имам добра представа за Ашли Уилкс и неговата порода. Уверен съм, че той е почтен и благороден до мозъка на костите си. А това, скъпа моя, съвсем не може да се твърди за теб… а и за мен, да си кажем право. У нас няма достойнство и благородство. Тъкмо затова и цъфтим като вечнозелени лаври.
	— Пусни ме. Няма да стоя и да те слушам как ме оскърбяваш.
	— Та аз не те оскърбявам. Възхвалявам добродетелта на плътта ти. Само че това не може да ме заблуди ни най-малко. Ти смяташ, че мъжете са последни глупаци, Скарлет. Винаги е опасно да подценяваш силата и съобразителността на противника си. А аз съвсем не съм глупак. Да не мислиш, че не отгатвах как, докато лежиш в прегръдките ми, си представяш, че си с Ашли Уилкс?
	Тя зяпна слисана и на лицето й ясно се изписа уплаха.
	— Много приятно, няма що. Какво ти, направо зловещо. Да усещаш в леглото призрака на трети, когато е редно там да има само двамина. — Той я разтърси леко, хлъцна и се усмихна подигравателно.
	— О, да, ти си ми била вярна, защото Ашли не е пожелал да те има. По дяволите, не би ми се посвидило тялото ти. Зная колко малко означават телата… особено женските тела. Ала не мога да се примиря, че той владее сърцето ти и твоята любима, жестока, безскрупулна и непреклонна душа. Той, глупакът му с глупак, не иска душата ти, а аз не искам тялото ти. Жени мога да си купувам на безценица. Искам да притежавам душата и сърцето ти, ала никога не ще ги имам, както и ти няма да имаш душата на Ашли. Ето затова те съжалявам.
	Дори в страха и объркването си тя се почувства уязвена от присмеха му.
	— Ти ме съжаляваш?
	— Да, съжалявам те, защото си истинско дете, Скарлет. Дете, което плаче, защото не може да пипне луната. А какво би правило то с нея, ако най-после я достигне? Какво би правила ти с Ашли? Да, съжалявам те, като гледам как пилееш щастието си с шепи и се стремиш към нещо, което никога не би те направило щастлива. Съжалявам те, защото си толкова наивна, та не разбираш, че щастие може да съществува само там, където има сродни души. Ако аз и мисис Уилкс бяхме мъртви и ти се сдобиеше с безценния си почтен възлюбен, вярваш ли, че щеше да си щастлива с него? Не, дявол да го вземе! И никога не би го опознала истински, не би проникнала в мислите му, не би го разбрала, както не разбираш нито от музика, нито от поезия, нито от книги, нито от нищо освен от долари и центове. А в същото време, обична моя съпруго, ние двамата с теб щяхме да сме напълно щастливи, ако ти поне мъничко се бе постарала… защото много си приличаме. И двамата сме негодници, Скарлет, негодници, които от нищо не биха се посвенили, за да постигнат целта си. Можехме да бъдем щастливи, защото аз те обичах и много добре те познавам, Скарлет, опознах те издъно, както Ашли така и няма да успее. А ако това стане, би те презрял… Само че ти предпочиташ цял живот да протягаш ръце към луната, да въздишаш по мъж, когото никога няма да разбереш. А аз, любима, ще тичам подир уличниците, както и досега. Смея да твърдя, че дори в този си вид нашият брак превъзхожда много други.
	Той я пусна рязко и се залюшка към гарафата. Един миг Скарлет стоя вкаменена, а мислите тъй шеметно се стрелкаха из главата й, че бе невъзможно да улови някоя от тях, за да я проумее. Рет каза, че я обича. Сериозно ли говореше? Или бе просто пиян? Не беше ли това някоя от поредните му ужасни шеги? И за Ашли… за луната… искала да пипне луната. Тя се втурна през тъмния вестибюл като подгонена от демони. О, веднъж да стигнеше до стаята си! Глезенът й се огъна и чехълът се изхлузи от крака й. Тя спря и го ритна вбесена и в този миг сред мрака връхлетя Рет, безшумен като индианец. Усети парещия му дъх върху лицето си и ръцете му, които грубо се пъхнаха под пеньоара и обгърнаха голото й тяло.
	— Прогони ме да търся другаде онова, което ми се полага като съпруг, за да се втурнеш след своя Ашли. Но кълна се, тази вечер в леглото ще бъдем само двама.
	Той я вдигна на ръце и се заизкачва по стълбите. Главата й бе притисната до гърдите му и тя чуваше мощните блъсъци на сърцето му. Желязната му хватка й причиняваше болка и Скарлет издаде приглушен уплашен вик. Рет продължаваше нагоре сред мрака, а тя бе обладана от див ужас. Беше в ръцете на един непознат безумец, понесъл я сред непрогледния мрак, по-черен и от смъртта. Той самият бе подобен на смъртта, сграбчил я в задушаваща прегръдка. Изстена сподавено, притиснала лице към гърдите му; неочаквано той спря на площадката, извъртя я бързо към себе си и се нахвърли да я целува с лудешка необузданост, която изтри от съзнанието и всичко — останаха само мракът наоколо и устните, впити в нейните. Той цял потръпваше сякаш под напора на силен вятър и устните му се плъзнаха надолу, където разтвореният пеньоар откриваше нежната и гладка плът. Шепнеше задавени слова, а от устните му избликваше непозната страст. Неусетно и двамата се разтопиха в мрака, миналото изчезна нейде в небитието, а тъмнината и устните му върху тялото й бяха единствената реалност. Опита се да проговори, но в същия миг целувката му я задуши. Обзе я томително безумство: радост, уплаха, възторг и опиянение, желание да се предаде във властта на тези силни ръце и настойчиви жадни устни, да се остави на съдбата си, която стремително я носеше нанякъде. За пръв път в живота си се сблъскваше с човек, по-силен от нея, когото не можеше да стресне и сломи, а сама бе стресната и сломена от него. Без да усети, ръцете й се бяха обвили около шията му и устните й трепетно отвръщаха на целувките му, а после двамата отново се заизкачваха нагоре в мрака — в мекия, замайващ, всепоглъщащ мрак.
	Когато се събуди на следващата сутрин, него вече го нямаше и ако не беше измачканата възглавница отстрани, готова бе да приеме случилото се през нощта за безумен, невероятен сън. При спомена страните й пламнаха, тя придърпа завивките до брадичката си и остана да лежи, окъпана от слънчева светлина, като се стараеше да подреди обърканите си мисли и усещания.
	Налагаха се две безспорни обстоятелства. Години бе живяла с Рет — споделяха постеля и трапеза, караха се, дете му бе родила — и все пак не го познаваше. Човекът, който я понесе по тъмните стълби, й беше непознат и тя не подозираше съществуването му. А сега, макар да се мъчеше да изпитва ненавист и възмущение към него, не можеше. Бе я унизил, причинил й беше болка, по най-брутален начин се бе възползвал от тялото й през тази безразсъдна лудешка нощ, а тя се бе опивала.
	О, би трябвало да се срамува, да потръпва болезнено при спомена за горещия главозамайващ мрак! Една дама, една истинска дама не би могла да изправи гордо глава след такава нощ. Ала по-силно от срама бе неизличимото чувство на възторга и сладостния екстаз при отдаването. За пръв път се бе почувствала истински жива, бе познала страст, първична и всеобхватна, подобна на страха при бягството от Атланта, заслепяваща като студената омраза, накарала я да стреля във войника янки.
	Рет я обичаше! Най-после бе признал, че я обича, и сега вече не можеше да има съмнение по този въпрос. Колко странно, учудващо и невероятно бе, че чуждият човек, с когото живя тъй дълго в хладно безразличие, я обича. Не беше съвсем наясно за своето отношение към това откритие, но в един миг й хрумна нещо, което я разсмя. Той беше влюбен в нея, следователно тя го държеше в ръцете си. Почти бе забравила някогашното си желание да го примами да я обикне, а сетне победоносно да размаха камшик над упоритата му тъмнокоса глава. Сега си го припомни и изпита огромно задоволство. Той я бе подчинил за една нощ, но тя вече знаеше слабото място в бронята му. Занапред можеше да прави каквото си ще с него. Твърде дълго бе кипяла от безсилна ярост при насмешките му, но оттук нататък неин ред беше да го разиграва както си иска.
	При мисълта, че предстои да се срещнат на отрезвяващата дневна светлина, я полазиха леки тръпки на смущение, примесено с възбуда и удоволствие.
	„Вълнувам се като младоженка — рече си тя. — И то заради Рет.“ Тази мисъл я накара да се изкикоти глуповато.
	Ала Рет не се появи за обяд и дори по време на вечерята столът му остана празен. Изтече и нощта — една дълга нощ, в която тя не мигна до зори, напрегнала слух да чуе откъм входната врата превъртането на ключа му. Но той не се върна. Когато и вторият ден отмина без известие от него, тя едва не обезумя от тревога и разочарование. Отби се до банката, ала той не беше там. После отиде в магазина, където се държа троснато с всички, защото, когато някой клиент отвореше вратата, тя поглеждаше с разтуптяно сърце в очакване да зърне Рет. Отчаянието й я отведе в склада за дървен материал, където тъй нахока Хю, че той се скри зад една висока купчина трупи. Ала Рет и там не дойде да я потърси.
	Не можеше да се унижава да разпитва познатите си не са ли го виждали. Не можеше да си позволи и на прислугата да задава въпроси дали не се е обаждал. Но чувстваше, че те знаят нещо, което не й е известно. Негрите винаги всичко знаеха. Мами бе необичайно мълчалива през тези два дни. Тя попоглеждаше Скарлет с крайчеца на окото си, но не продумваше. След втората нощ Скарлет реши да се обърне към полицията. Може би му се е случила някоя злополука. Може да е паднал от коня си и сега да лежи безпомощно в някоя канавка. Ами ако… ах, каква ужасна мисъл. Ами ако бе мъртъв!
	На следната сутрин, когато след закуска отиде в стаята си за шапката, откъм стълбите се дочуха бързи стъпки. Тя се отпусна на леглото, отмаляла от облекчение, и тогава в стаята влезе Рет. Беше подстриган, избръснат и трезвен, ала очите му бяха налети с кръв, а лицето му — подпухнало от пиене. Махна й безгрижно с ръка и подхвърли едно небрежно „здрасти“.
	Как беше възможно да влезе и да каже просто „здрасти“ след необяснимото си двудневно отсъствие? Да бъде тъй нехайно равнодушен след онази нощ? Не би се държал така, освен ако… ако… в главата й се вмъкна ужасно подозрение. Ами ако подобни нощи бяха нещо обичайно за него? За миг тя се почувства неспособна да продума, а всички добре обмислени пленителни жестове и усмивки, приготвени за срещата им, бяха забравени. Той дори не се приближи както обикновено, за да я целуне леко и небрежно, а остана на разстояние с насмешлива гримаса и димяща пура в ръка.
	— Къде… къде беше досега?
	— Хайде де, да не искаш да кажеш, че не знаеш? Пък аз си мислех, че вече целият град се е научил. Напълно е възможно ти единствена да си в неведение. Нали си чувала старата приказка: „Съпругата винаги узнава последна.“
	— Какво искаш да кажеш?
	— Смятах, че след като миналата нощ у Бел дойде полицията…
	— У Бел… тази… тази жена! Ти си бил там…
	— Разбира се. Къде другаде да бъда? Надявам се не си се разтревожила заради мен.
	— Отишъл си оттук право при… Оо!
	— Стига, Скарлет! Недей да разиграваш измамена съпруга. Та ти не от вчера знаеш за Бел.
	— Отишъл си там, след като… след…
	— Аа, ти за онова ли? — Той махна нехайно. — Добрите ми обноски май нещо издишат напоследък. Моите извинения за поведението ми при последната ни среща. Бях много пиян, което без съмнение не ти е убягнало, та не устоях на твоите прелести… нужно ли е да навлизам в подробности?
	Внезапно й се дощя да заплаче, да се просне по очи на леглото и да ридае безспир. Не беше се променил, нищо не се бе променило, а тя, глупачката, самонадеяната наивница, бе повярвала, че я обича. И това се оказа само една от отвратителните му подигравки. Обладал я бе в пияно състояние, както би го направил с кое да е момиче от заведението на Бел. А сега се връщаше, за да я оскърбява с насмешките си, груб и невъзмутим. Тя преглътна напиращите сълзи и се стегна. За нищо на света не биваше да отгатне мислите й. Как би й се подигравал тогава. Само че никога нямаше да ги отгатне. Тя внезапно вдигна очи и улови в погледа му познатото странно и напрегнато изражение, сякаш с нетърпение и надежда очакваше следващите й думи. На какво ли се надяваше? Че ще се изложи като последна глупачка и ще стане за посмешище пред него? Как ли не! Извитите й вежди се смръщиха в студена гримаса.
	— Аз, естествено, се досещах от какъв характер са връзките ти с онова същество.
	— Само си се досещала? Защо не се обърна към мен, та да задоволя любопитството ти? Живея с нея още от деня, когато решихте с Ашли Уилкс, че аз и ти трябва да сме в отделни спални.
	— Имаш наглостта да стоиш пред мен, твоята съпруга, и да се хвалиш, че…
	— О, спести ми тази сцена на благопристойно възмущение. Никога не си давала пет пари за онова, което върша, стига да ти плащах сметките. Колкото до това, че си ми била съпруга, всъщност не си такава още от раждането на Бони. Не е ли истина? Ти се оказа неудачен обект за влагане на средства, Скарлет. Бел е много по-подходяща в това отношение.
	— Средства ли? Да не искаш да кажеш, че си й давал?…
	— Предполагам, че в такива случаи правилният израз е „дадох й възможност да си стъпи на краката“. Бел е оправна и умна жена. Щеше ми се тя да успее в живота, а в нейния случай беше достатъчна малка парична помощ, за да развие заведението си. На теб ли да обяснявам на какво е способна една жена, стига да се види с известна сума в брой. Та погледни себе си.
	— Ти ме сравняваш…
	— Как да ти кажа, и двете сте упорити делови жени, и двете постигнахте успех. Естествено, Бел има това преимущество пред тебе, че е великодушна и добросърдечна…
	— Ако обичаш, напусни стаята ми.
	Рет се насочи към вратата с нехайна стъпка и иронично повдигната вежда. В гнева и болката си тя недоумяваше как може да й сипе такива обиди. Пред нищо не би се спрял само и само да я види огорчена и унизена, и при мисълта как бе копняла за завръщането му, докато той е пиянствал и вдигал скандали с полицията в оня вертеп, направо й причерня.
	— Веднага се махни от стаята ми и да не си стъпил тук. Веднъж ти го казах вече, но у теб няма капка кавалерско чувство, за да се съобразиш с искането ми. Занапред ще заключвам вратата си.
	— Не си прави този труд.
	— Ще я заключвам. Само като си спомня колко пиян и отвратителен беше оная нощ…
	— Хайде, хайде, скъпа! Май не ти бях толкова отвратителен.
	— Махай се.
	— Не се тревожи. Махам се. И обещавам никога вече да не те обезпокоявам. Този път съм категоричен. Мислех да ти кажа само, че след като непристойното ми поведение ти е непоносимо, съгласен съм да се разведем. Дай ми Бони и няма да имам никакви възражения.
	— Никога не бих опозорила семейството си с развод.
	— Но би го опозорила като нищо, ако мис Мели беше мъртва, нали? Презглава би се втурнала да се развеждаш.
	— Ще се махнеш ли най-после?
	— Да, ще се махна. Прибрах се у дома да ти съобщя точно това. Заминавам за Чарлстън, после за Ню Орлиънс… С една дума, пътуването ми ще бъде доста продължително.
	— О!
	— Ще взема и Бони. Накарай оная глупачка Приси да й стегне багажа. Тя също ще дойде с нас.
	— Няма да изведеш детето ми от този дом.
	— Тя е и мое дете, мисис Бътлър. Нямате основание да се противите да я заведа в Чарлстън, при баба й.
	— При баба й, шикалки! Да не мислиш, че ще ти поверя детето, за да те гледа всяка вечер пиян и да го мъкнеш по вертепи като на онова нищожество Бел…
	Той захвърли побеснял пурата, която продължи да дими върху килима и до обонянието й стигна мирис на опърлена вълна. В един миг Рет се озова до нея с потъмняло от ярост лице.
	— Ако беше мъж, врата бих ти прекършил за тия думи. Ала ще се задоволя само да ти кажа да си затваряш устата! Да не мислиш, че аз не държа на Бони… че бих я завел при… Моята дъщеря! Господи Боже, ти си била нечувана глупачка! А що се отнася до престорената ти майчинска привързаност и умиление, знай, че и уличната котка е по-добра майка от тебе. Какво си сторила за децата си? Наплашила си до смърт Уейд и Ела и ако не беше Мелани Уилкс, тъй и нямаше да познаят любов и грижа. А Бони, моята Бони! Да не мислиш, че не мога да я гледам много по-добре от тебе? Да не мислиш, че ще позволя да я навикваш и да я прекършиш, както си направила с Уейд и Ела? По дяволите, тая няма да я бъде! Нареди да стегнат багажа й и да ми я приготвят до час, защото, предупреждавам те, случилото се оная нощ ще ти се види благодат в сравнение с това, което те очаква. Отдавна плачеш ти за един хубав бой с камшик.
	Преди тя да успее да продума, Рет се обърна и с отривиста крачка излезе във вестибюла. Чу как стъпките му се отправят към детската стая и той отвори вратата. Разнесе се щастлива детска врява и Бони извиси гласче да надвика Ела:
	— Татко, къде беше ти?
	— Ходих да гоня едно зайче, та да донеса кожухчето му на моята малка Бони. Дай сега на татенцето една целувка… Хайде и ти, Ела.


>>	Глава LV

	— Мила моя, не искам никакви обяснения от тебе и отказвам да слушам — заяви твърдо Мелани, като нежно положи малката си длан върху треперещите устни на Скарлет, за да я накара да млъкне. — Обиждаш и себе си, и Ашли, и мене дори само като допускаш мисълта, че между нас са нужни обяснения. Ами че ние тримата сме истински… истински бойни другари, които от толкова години се сражават заедно срещу житейските несгоди, аз се срамувам от теб, задето си се уплашила, че някакви си празни клюки могат да се изпречат помежду ни. Мислиш ли, че бих повярвала за теб и моя Ашли… Истинска нелепост! Та ти не съзнаваш ли, че аз те познавам по-добре от всеки друг на света? Допускаш ли, че съм забравила прекрасната ти самоотвержена помощ? Та ти спаси живота ми и ни отърва от просешка тояга. Бих ли могла да изтрия някога от паметта си как вървиш по браздите след коня на онзи янки — почти боса, с изранени ръце, само за да има храна за мене и детето ми. И сега да повярвам на тази ужасна клевета? Не искам да чувам нито дума за теб, Скарлет О’Хара. Нито дума.
	— Но… — подзе объркана Скарлет и млъкна.
	Преди час Рет бе напуснал града с Бони и Приси и към срама и гнева, измъчващи Скарлет, се прибави гнетящо усещане за самота. Всеотдайната защита на Мелани я караше да се чувства съвсем гузна. Ако Мелани бе повярвала на Арчи и Индия, ако бе я нападнала на тържеството, тогава би могла да държи главата си гордо изправена и да приготви за битка всички оръжия от арсенала си. Ала мисълта, че Мелани именно я спаси от скандален провал в обществото — изопнала се край нея като тънко блестящо острие на сабя, с неустрашим пламък в очите, преливаща от доверие, — остави пред Скарлет само един достоен път: на откровеното признание. Да, всичко да излее още от онзи първи миг на любовта си на слънчевата веранда на Тара.


	Макар и дълго потискана, съвестта й се обади — съвест, възпитана у нея от една предана католичка. „Признай греховете си и се покай за тях с печал и смирение“ — тъй й бе казвала Елен и в този мъчителен момент от живота й религиозните наставления на майка й изникнаха властно в съзнанието й. Тя ще признае — да, всичко докрай, всеки поглед, всяка дума, няколкото броени милувки — и тогава Бог ще излекува болката й и ще я дари с покой. А покаянието ще изкупи с онзи кошмарен миг, когато нежната обич, изписана на лицето на Мелани, бъде изместена от ужасено изумление, отвращение и ненавист. О, колко тежко бе това изкупление — да живее до края на дните си със спомена за лицето на Мелани, с мисълта, че тя е узнала за низостта, подлостта, предателското двуличие и лицемерието, криещи се в душата на Скарлет.
	Някога би я въодушевила идеята предизвикателно да запрати истината в лицето на Мелани и да види крушението на илюзиите й за семейно щастие — един жест, който би си струвал всички жертви, понесени от нея самата. Ала сега откри, че чувствата й неочаквано са се променили и това е последното, което желае да стори. Не можеше да си обясни защо е тъй. В главата й цареше хаос от противоречиви мисли и тя беше безсилна да ги подреди. Знаеше само, че както някога искаше майка й да вярва, че тя е скромна, добра и чистосърдечна, тъй и сега бе овладяна от страстен стремеж да запази доброто мнение на Мелани за себе си. Даваше си сметка, че ни най-малко не я засяга какво си мислят за нея хората или дори Ашли и Рет, ала за нищо на света не би желала Мелани да промени отношението си към нея.
	При намерението да разкрие на Мелани истината я обзе ужас, но инстинктът й за честност и откровеност бе в един от редките си моменти на пробуждане и не й позволяваше да сложи маската на фалшива добродетелност пред жената, която неведнъж се бе сражавала вместо нея и бе печелила битките. С тези мисли тя излезе от дома си веднага след заминаването на Рет и Бони.
	Ала мигом след устремно изречените думи: „Мели, трябва да ти обясня случилото се онзи ден…“ — Мелани властно я прекъсна. Вгледана посрамено в тъмните очи, искрящи от обич и гняв, Скарлет осъзна отчаяно, че успокоението и утехата, следващи признанието, щяха да останат завинаги непостижими за нея. Мелани й бе затворила навеки този изход още с първите си думи. В едно от редките си просветления на житейска мъдрост Скарлет разбра, че би било чист егоизъм от нейна страна да облекчи изтерзаното си сърце. Щеше да се освободи от бремето си, за да го стовари върху една невинна и доверчива душа. Тя имаше дълг към Мелани заради нейната храбра самоотверженост и този дълг можеше да бъде изплатен само с мълчание. Каква жестока отплата би било да разбие живота на Мелани с нежеланата вест, че съпругът й е проявил непочтеност към нея, и то заради най-обичната й приятелка.
	„Не мога да й кажа — съкрушена си помисли тя. — За нищо на света, дори да се стопя от угризения.“ Кой знае защо, в съзнанието й изскочиха пиянските думи на Рет: „Тя не може да допусне безчестие у човек, когото обича… Нека това бъде твоят кръст.“
	Да, тя щеше да носи този кръст до края на дните си, щеше да таи безмълвно у себе си изтезаващата я вина и навлечена във власеницата на позора си, болезнено да чувства всеки нежен поглед и жест на Мелани през годините, да потисне навеки у себе си неудържимия вопъл: „Не бъди толкова добра! Не се бори, за да ме браниш! Аз не го заслужавам!“
	„О, само да не беше такава глупачка, такава мила, доверчива, наивна глупачка, не би било тъй мъчително — с отчаяние си повтаряше тя. — През живота си съм влачила много непосилни товари, но този ще бъде най-тежкият, най-изтощителният.“
	Мелани седеше срещу нея на ниско кресло, здраво подпряла крака на една отоманка, тъй че коленете й стърчаха нагоре като на малко момиченце — поза, която тя никога не би заела, ако не беше толкова разгневена, че да забрави неизменното си благоприличие. Плетеше дантела и иглата в ръцете й святкаше тъй яростно, сякаш бе рапира, с която се дуелираше.
	Ако Скарлет бе ядосана като нея, щеше да тропа с крака и да кряска като Джералд в най-добрите му дни, да призовава Бог за свидетел в клетвите си срещу лицемерния, измамнически човешки род и да изрича грозни закани за отмъщение. Ала при Мелани само святкащата игла и сключените тънки вежди издаваха, че вътрешно кипи. Гласът й беше овладян и тя се изразяваше по-лаконично от друг път, но енергичните думи, които произнесе, не й бяха присъщи, тъй като Мелани рядко изказваше някакво мнение, камо ли да изтърве груба дума. Скарлет изведнъж осъзна, че щом страстите им се разгорят, Уилксови и Хамилтънови ни най-малко не отстъпват на О’Хара и дори ги надминават.
	— И бездруго ми омръзна да слушам как хората те корят, мила — каза Мелани, — но от тази последна капка чашата на търпението ми преля и аз твърдо съм решила да сторя нещо. Истинската причина е, че ти завиждат, задето се показа умна и успя там, където дори много мъже се провалиха. Не бива да те ядосва това, което казвам, душичке. Съвсем нямам предвид, че си се държала неподобаващо за жена и че си изневерила на пола си. Нищо подобно. Просто хората не те разбират и не са склонни да проявяват търпимост към интелигентните жени. Но твоят ум и успех не им дават никакво право да говорят тъй за тебе и Ашли… Небеса!
	Нежният й глас прозвуча разгорещено при това възклицание, което в устата на мъж непогрешимо би могло да се изтълкува като богохулство. Скарлет я изгледа стреснато, разтревожена от този небивал изблик на гняв.
	— И имаха наглостта да дойдат при мен с мръсните лъжи, които бяха сътворили — Арчи, Индия, мисис Елсинг! Как посмяха! Естествено, мисис Елсинг не се появи лично. Че откъде толкова смелост у нея? Но тя винаги те е ненавиждала, мила, защото си по-харесвана от нейната Фани. Пък и още повече се вбеси срещу теб, когато свали Хю от длъжността управител. А ти имаше пълното основание. Той е нищожен, безполезен, за нищо негоден човек. — С един замах Мелани срина и приятелката си от детинство, и поклонника си от юношеските години. — Що се отнася до Арчи, себе си обвинявам. Не биваше да давам подслон на този стар негодник. Всички ми го казваха, но аз не ги послушах. Той те намрази заради затворниците, мила, но приляга ли на такъв човек като него да те съди? Убиец, и то посегнал на жена! И след всичко, което си направила за него, пристига да ми съобщи, че… Хич нямаше да ми трепне сърцето, ако Ашли го бе застрелял. Но трябва да ти кажа, че здраво го скастрих на тръгване! Той вече напусна града. Ами Индия, това подло същество! Та аз нямаше как да не забележа още първия път, когато ви видях заедно, душице, че тя изпитва завист и злоба към тебе, защото си много по-привлекателна от нея и навремето имаше куп обожатели. Мразеше те най-вече заради Стюарт Тарлтън. Тя още не го е прежалила… Знаеш ли, мъчно ми е, че трябва да го кажа за сестрата на Ашли, но изглежда, разсъдъкът й се е помътил нещо от тези мисли. Няма друго обяснение за поведението й… Казах й да не стъпва повече в дома ми и я предупредих, че само ако си отвори устата за подобни гнусни намеци, ще я… ще я изоблича пред хората като лъжкиня!
	Мелани млъкна и гневът внезапно изчезна от лицето й, а на негово място легна печал. Тя се отличаваше с роднинска вярност и привързаност — една тъй типична за джорджийците черта, и възникналата семейна свада я измъчваше. За миг пролича колебанието й, но Скарлет й беше по-мила, по-свидна на сърцето и Мелани продължи предано:
	— Индия винаги е ревнувала, задето те обичам повече, скъпа. Отсега нататък тя няма да влезе в къщата ми, а и аз няма да стъпя в дом, където я приемат. Ашли е съгласен с мен, но просто е съкрушен, че собствената му сестра се оказа способна на такова…
	При името на Ашли опънатите нерви на Скарлет не издържаха и тя избухна в сълзи. Вечно ли щеше да му нанася удари? Единственото й желание бе той да е щастлив и осигурен, а на всяка крачка го нараняваше. Съсипа живота му, скърши гордостта и достойнството му, отне му онази увереност, онова спокойствие, което носи почтеността. А сега го откъсна и от обичната му сестра. За да спаси доброто й име и да запази щастието на съпругата си, бе принуден да пожертва Индия, да остави да я смятат за побъркана клеветница и злобна стара мома — Индия, която имаше пълно основание за подозренията си и морално оправдание за всяка обвинителна дума. Винаги щом Ашли срещнеше очите на Индия, щеше да вижда истината, блеснала в тях, безмълвния упрек и хладното презрение, което Уилксови изразяваха по-умело от всеки друг.
	Скарлет знаеше, че за Ашли честта е по-скъпа от живота, и можеше да си представи терзанията му. И той също като Скарлет бе принуден да се крие зад полата на Мелани. Скарлет съзнаваше, че това е неизбежно и наложително, даваше си сметка, че тя е виновна за неловкото му положение, но все пак… все пак… Женската й природа подсказваше, че Ашли би бил по-достоен за уважение, ако бе застрелял Арчи и бе признал цялата истина пред Мелани и пред света. Разбираше, че е несправедлива, но в нещастието си не бе склонна да обръща внимание на подобни деликатни съображения. Припомняше си заядливите подмятания на Рет и у нея вече се прокрадваше съмнението, че Ашли не се прояви като истински мъж в цялата тая бъркотия. За пръв път от деня, когато в сърцето й се пробуди любов към него, сияйният му безукорен образ изгуби част от блясъка си. Петното на срама и вината, лепнато върху нея, хвърляше сянка и над Ашли. Тя се помъчи да прогони предателската мисъл, но само се разрида още по-неудържимо.
	— Недей, недей! — проплака Мелани. Тя захвърли дантелата, спусна се към канапето и притисна главата на Скарлет до рамото си. — Не биваше да ти говоря и да те разстройвам. Представям си колко ужасно се чувстваш, затова никога повече няма да споменаваме това. Нито помежду си, нито пред когото и да било. Ще го забравим, сякаш въобще не се е случвало. Ала все пак — прошепна заканително тя — хубаво ще им дам да се разберат на Индия и на мисис Елсинг. Няма да ги оставя да си мислят, че могат да клеветят безнаказано мъжа ми и снаха ми. Тъй ще ги наредя, че да не смеят да се покажат пред хората. А всеки, който продължава да им вярва и да ги приема, ще бъде мой враг.
	Скарлет с мъка на сърце си представи дългата върволица бъдни години, защото знаеше, че по нейна вина избухналата вражда ще разедини града и семейството за поколения напред.


	Мелани удържа на думата си. Тя никога повече не повдигна болния въпрос пред Скарлет или пред Ашли. Нещо повече, категорично отказа да го обсъжда с когото и да било друг. Държеше се с хладно безразличие, което бързо се превръщаше в ледена официалност, ако някой си позволеше и най-бегъл намек по този повод. През седмиците след тържеството в чест на Ашли, докато тайнственото отсъствие на Рет продължаваше, а градът кипеше възбуден от клюки и противоречиви пристрастия, Мелани не прояви никакво снизхождение към хулителите на Скарлет, независимо дали бяха стари приятели или кръвни роднини. Тя не приказваше, а действаше.
	Постоянно и неотлъчно бе край Скарлет. Караше я да ходи в магазина и в склада за дървен материал всяка сутрин както обикновено и я придружаваше дотам. Държеше следобед да излизат на разходка с каретата въпреки нежеланието на Скарлет да се излага на настойчивите любопитни погледи на съгражданите си. Самата Мелани винаги седеше до нея. И пак тя я водеше със себе си на следобедни женски събирания, та в резултат на нежната й настойчивост Скарлет посети домове, където не бе стъпвала от две години. Докато разменяше любезности с поразените домакини, Мелани сякаш им внушаваше с поглед: „Ако обичате мен, трябва да обичате и кучето ми.“
	В такива следобеди тя заставяше Скарлет да отиват рано и да остават, додето не си заминеха и последните гости, и така лишаваше дамите от възможността да се отдават на сладки клюки и догадки и предизвикваше спотаеното им негодувание. Тези посещения бяха истинско мъчение за Скарлет, ала тя не смееше да откаже на Мелани. Ненавистно й бе да седи сред жени, които тайно се питаха дали наистина е била заловена в прелюбодеяние. Омразна й бе мисълта, че нямаше да й проговорят, ако не беше обичта им към Мелани и страхът им, че ще я изгубят като приятелка. Ала Скарлет знаеше също тъй, че след като веднъж вече са я приели, после не могат да й затворят вратите си.
	Това, което обединяваше хората в отношението им към Скарлет, независимо дали я защитаваха, или нападаха, бе, че малцина се позоваваха на нейната почтеност и морални принципи. Всеобщото мнение бе, че е способна едва ли не на всичко. Скарлет си беше създала твърде много врагове, за да разчита на закрила. Немалко сърца все още таяха обидите от нейните думи и постъпки, тъй че сега хората не бяха склонни да се загрижат дали този скандал й причинява болка. Ала от друга страна, всички бяха разтревожени как ще се отрази той на Мелани и Индия; тъй че не Скарлет, а те двете бяха в центъра на бушуващи страсти и основният въпрос бе: „Излъгала ли е Индия?“
	Онези, които бяха на страната на Мелани, тържествуващо сочеха обстоятелството, че напоследък тя е непрекъснато в компанията на Скарлет. Възможно ли бе благонравна личност като Мелани да покровителства и закриля една съгрешила жена, при това прелъстителка на собствения й съпруг? Що за нелепост! Индия бе просто една изветряла стара мома, която беше излъгала от омраза към Скарлет и бе убедила Арчи и мисис Елсинг да повярват в нещо измислено.
	Но след като Скарлет не е виновна, питаха поддръжниците на Индия, къде е тогава капитан Бътлър! Защо не е при жена си, да й вдъхва сили с присъствието си? Отговор на този въпрос нямаше и когато след няколко седмици се пръсна слухът, че Скарлет е бременна, защитниците на Индия взеха да кимат самодоволно. Те твърдяха, че не е възможно това бебе да е на капитан Бътлър. Семейните им разногласия отдавна бяха обществено достояние. Доста време измина, откак градът бе поразен от новината за отделните им спални.
	И тъй, мълвата шестваше, разцепила на две не само града, но и задружните роднински отношения на Уилксови, Хамилтънови, Бърови, Уитманови и Уинфийлдови. Всички бяха принудени да вземат нечия страна. Невъзможно бе да съществува неутрално становище. За това се погрижиха и Мелани, с овладяно достойнство, и Индия — с горчива жлъч. Ала независимо чия страна бяха взели близките, всички до един негодуваха против Скарлет, задето е предизвикала разрив помежду им. Смятаха я недостойна за тази жертва. Също тъй, независимо от пристрастията си, всички роднини бяха дълбоко огорчени, че Индия е извадила на показ позорните тайни на семейството и е въвлякла Ашли в такъв унизителен скандал. Ала след като беше го сторила вече, мнозина се изправиха в нейна защита, докато други, привързани към Мелани, подкрепиха нея и Скарлет.
	Половината Атланта беше в родствени връзки с Мелани и Индия или поне претендираше за такива. Многобройните разклонения от братовчеди по кръвна, сватовска и кумова линия бяха тъй сложни и заплетени, че само кореняци джорджийци биха могли да се ориентират в тях. Бяха здраво свързан род и в тежък момент решително и с готовност вдигаха щитове в несъкрушим фронт, без да се влияят от личното си мнение за отделни роднини. С изключение на партизанската война, водена от леля Пити срещу чичо Хенри, която от години предизвикваше весел смях сред близките, добрите взаимоотношения никога не бяха нарушавани открито. Всички те бяха внимателни, вежливи и сдържани хора и не допускаха помежду си дори незлобливите препирни, типични за повечето семейства в Атланта.
	Ала сега се разцепиха на две и градът стана свидетел на най-потресаващия скандал в историята си, в който се включиха родственици от пето и шесто коляно. Това създаде огромни затруднения и постави на изпитание чувството за такт и умереност и на останалата половина граждани, макар да не бяха роднини, тъй като сблъсъкът между Мелани и Индия се отрази пагубно почти на всички обществени организации. Театралният състав, Кръжокът по ръкоделие, поел шефство над вдовиците и сираците от Конфедерацията, Асоциацията за поддържане гробовете на славните герои, Съботният музикален кръжец, Дамското дружество за котильон и Младежкото библиотечно сдружение бяха въвлечени в този конфликт, както и четирите църкви с техните дамски дружества за попечителство и мисионерските общества. Трябваше много да се внимава да не попадат в един и същ комитет членове от враждуващи фракции.
	В приемните си следобеди от четири до шест часа` дамите на Атланта трепереха от страх да не би Мелани и Скарлет да се заварят в гостните им с Индия и нейните поддръжници.
	От цялото семейство най-потърпевша се оказа бедната леля Пити. Пити, чието единствено желание беше да си живее удобно в обкръжението на любещи роднини, би била най-доволна, ако можеше да поддържа отношения и с двата лагера. Ала нито единият, нито другият допускаха това.
	Индия живееше у леля Пити и ако Пити застанеше на страната на Мелани, както всъщност й се искаше, Индия щеше да я напусне. И какво щеше да прави тогава горката Пити? Сама не можеше да живее. Трябваше да прибере някоя чужда жена у дома си или пък да заключи къщата си и да иде у Скарлет. А леля Пити смътно се догаждаше, че това не би се понравило на капитан Бътлър. Другият изход бе да отиде да живее при Мелани — да се завре в стаичката на Бо, същинска кутийка.
	Пити не примираше от обич към Индия, която я плашеше с рязкото си държане и непреклонни убеждения. Ала присъствието й даваше възможност на Пити да запази установения ред на живота си, а старата дама открай време клонеше повече към съображенията си за лично удобство, отколкото към нравствените си принципи. Тъй че Индия остана в дома й.
	Това обстоятелство обаче постави леля Пити в центъра на бурята, защото Скарлет и Мелани го изтълкуваха като доказателство за солидарност с Индия. Скарлет категорично отказа да подпомага със средства домакинството й, докато Индия живееше под същия покрив. Ашли всяка седмица пращаше пари на Индия, които тя неизменно връщаше с гордо мълчание за голямо нещастие и разочарование на старата дама. В червения тухлен дом нещата вървяха към финансов крах и кой знае как би завършила цялата история, ако не бе намесата на чичо Хенри, макар леля Пити да чувстваше унижение, задето приема пари от него.
	Пити обичаше Мелани повече от всичко друго на света, като се изключеше собствената й персона, а сега Мелани се държеше хладно и вежливо, като чужда. Макар да ги делеше една ограда, тя изобщо не стъпваше в двора на Пити, а някога го бе прекосявала по десет пъти на ден. Пити й ходеше на гости и с плач я уверяваше в своята обич и преданост, но Мелани не желаеше да обсъжда въпроса и никога не връщаше визитите.
	Пити много добре съзнаваше какво дължи на Скарлет — едва ли не обстоятелството, че още съществува. В тежките дни след войната, когато Пити бе изправена пред избора да приема помощ от „брата Хенри“ или да умре от глад, Скарлет беше поддържала домакинството й, бе я хранила, обличала и й беше давала възможност да се движи с изправена глава сред обществото на Атланта. Откакто Скарлет се омъжи отново и заживя отделно в свой дом, бе самата щедрост по отношение на леля си. А колкото до страшния и в същото време обаятелен капитан Бътлър, всеки път, след като се отбиеха заедно със Скарлет, Пити откриваше на тоалетната си масичка нови портмонета, натъпкани с банкноти, или златни монети, увити в дантелени кърпички, пъхнати незабелязано в кутията й за шевни принадлежности. Рет винаги се кълнеше, че няма нищо общо с това и я обвиняваше твърде безцеремонно в тайни връзки с някой обожател, като най-често избираше за обект на подозренията си белобрадия дядо Мериуедър.
	Да, Пити дължеше на Мелани любовта, с която я бе дарила, на Скарлет — осигурения си живот, а какво дължеше на Индия? Нищо, освен че с присъствието си Индия й даваше възможност да запази приятния си установен начин на живот и да избегне необходимостта сама да взема решения. Ала според Пити цялата история бе толкова разстройваща и тъй непоносимо вулгарна, че тя, която никога в живота си не бе правила самостоятелен избор, остави нещата да се развиват от само себе си и в резултат на това прекарваше голяма част от времето си в безутешен плач.
	В края на краищата някои хора искрено повярваха в невинността на Скарлет не заради собствените й достойнства, а защото Мелани й вярваше. Други бяха по-скептични, но бяха любезни със Скарлет и я посещаваха, тъй като обичаха Мелани и държаха на добрите й чувства. Привържениците на Индия проявяваха студена вежливост и само малцина открито й обърнаха гръб. Последните поставяха Скарлет в неловко положение и я вбесяваха, но тя си даваше сметка, че ако не е застъпничеството на Мелани, срещу нея ще се настрои целият град и тя ще бъде низвергната от обществото.


>>	Глава LVI

	Рет отсъстваше вече три месеца и през целия този период Скарлет не получи никакво известие от него. Не знаеше нито къде се намира, нито кога смята да се завърне. Всъщност нямаше представа дали изобщо ще се върне. През това време продължаваше да върши работата си с високо вдигната глава и с натежало от болка сърце. Физически също не се чувстваше добре, но подтиквана от Мелани, ходеше всеки ден в магазина и се опитваше да показва някакъв интерес към делата в дъскорезниците. Ала като никога до този момент задълженията, свързани с магазина, й досаждаха, макар печалбите да бяха нараснали тройно в сравнение с предишната година и парите да течаха като река; търговията й бе безразлична, а с хората си беше груба и рязка. Дъскорезницата на Джони Галахър процъфтяваше и при разпродажбата на дървения материал от склада не възникваха трудности, ала Джони по никакъв начин не можеше да й угоди ни с думи, ни с дела. Най-после ирландският му темперамент, който не отстъпваше на нейния, не издържа на свадливите й натяквания; той заплаши, че ще напусне, и избухна в гневна тирада, завършила с думите: „Аз си измивам ръцете, госпожо, а над вас нека тегне проклятието на Кромуел!“ За да го усмири, Скарлет трябваше да си послужи с куп безкрайни и унизителни извинения.
	В дъскорезницата на Ашли тя вече не ходеше. Не стъпваше дори в канцеларията на склада, когато имаше вероятност да го срещне там. Знаеше, че той я избягва, и разбираше, че постоянното й присъствие в дома му по настояване на Мелани, недопускаща възражения, е терзание за него. Изобщо не бяха разговаряли насаме, а тя изгаряше от мъчително желание да го разпита. Искаше да разбере дали изпитва омраза към нея и какво точно е обяснил на Мелани. Но той я държеше на разстояние и в поведението му личеше няма молба да не го заговаря. Изразът на лицето му, състарено и изпито от угризения, се притуряше към непосилното й бреме, а обстоятелството, че дъскорезницата му всяка седмица й носи парични загуби, я дразнеше още повече отпреди, защото не можеше да изрази гласно недоволството си.
	Неговото безсилие да се справи със създалото се положение я нервираше. Чувстваше, че той трябва да стори нещо, за да облекчи напрежението, без да има представа какво точно. Рет не би стоял в бездействие. Той винаги предприемаше някаква стъпка, па макар и погрешна, и тя неволно го уважаваше заради това.
	Сега, след като спонтанният й гняв срещу Рет и оскърбленията му се беше стопил, тя чувстваше остро липсата му и това усещане все повече се засилваше с изминаващите дни, които не донесоха никаква вест от него. Из въртопа от вълнения, които той бе породил у нея — екстаз и гняв, страдание и наранена гордост, над всичко изплува едно всеобхватно униние и като някой гарван кацна на рамото й. Тя тъгуваше за Рет, липсваше й лековатата насмешливост на неговите анекдоти, дето я караха да се залива от смях; скептичната му шеговита усмивка, с която й даваше да разбере, че преувеличава неприятностите си; липсваха й дори подигравките му, уязвяващи я дълбоко и предизвикващи гневните й реплики. Най-вече й тежеше това, че в негово лице е изгубила човека, пред когото винаги можеше да изприказва радостите и тревогите си. В това отношение Рет бе незаменим. На него можеше да доверява без стеснение, та дори с открита гордост как жив е одрала някой клиент и той го оценяваше по достойнство. А споменеше ли нещо подобно пред други хора, те неизменно се сепваха.
	Самотна беше без него и без Бони. Детето й липсваше повече, отколкото бе очаквала. Помнеше последните остри и обвинителни думи на Рет за отношението й към Уейд и Ела и се опитваше да запълва донякъде празнотата с тях. Ала от това нямаше полза. Казаното от Рет и поведението на децата й отвориха очите за смайващата парлива истина. Поради това, че бе твърде заета, погълната от тревоги за пари, рязка и раздразнителна, когато децата бяха малки, тъй и не бе успяла да спечели тяхното доверие и привързаност. А сега или беше много късно, или й липсваше търпение и вещина да проникне в заключените им плахи сърчица.
	Ела! Мисълта, че тя е глупаво дете, бе крайно неприятна за Скарлет, но нямаше съмнение, че е тъй. Вниманието й, подобно на птиче, прехвръкващо от клон на клон, не можеше да се съсредоточи дълго върху нищо и дори когато Скарлет се мъчеше да й разправя приказки, Ела се унасяше в неведомите си детински мисли и задаваше въпроси без никаква връзка с приказката, като при това забравяше какво е попитала още преди Скарлет да е отворила уста за обяснение. Колкото до Уейд — Рет вероятно бе прав. Той като че наистина се боеше от нея. Това й се виждаше странно и й причиняваше болка. Защо собственото й дете, нейният единствен син, да се бои от нея? Когато се опитваше да го предразположи към разговор, той я поглеждаше с кротките кафяви очи на Чарлс, въртеше се неспокойно и неловко пристъпваше от крак на крак. А пред Мелани не спираше да бърбори и й показваше с готовност цялото съдържание на джобовете си — от червейчетата за стръв до разни стари връвчици.
	Мелани умееше да се разбира с децата. Това не можеше да се отрече. Момченцето й Бо бе най-възпитаното и обичливо дете в цяла Атланта. Скарлет по-лесно общуваше с него, отколкото със своя син, тъй като Бо не изпитваше никакво стеснение пред възрастните и щом я видеше, не чакаше покана, за да се намести в скута й. Какво хубаво русо момче беше той, също като Ашли! Ех, ако Уейд приличаше на Бо… Естествено, Мелани бе успяла с възпитанието му, защото нямаше други деца, а и не бе принудена да се тревожи за работа вън от къщи като Скарлет. Такова бе поне оправданието, с което се успокояваше Скарлет, но и тя признаваше пред себе си, че Мелани обича децата и би се радвала да отгледа не едно, а цяла дузина. Ала тъй като това не бе възможно, Мелани обгръщаше с безмерна обич и нежност Уейд и другите съседски деца.
	Скарлет никога нямаше да забрави изживяването си, когато веднъж отиде да прибере Уейд от дома на Мелани и чу от пътеката пред къщата гласа на сина си — крещеше южняшкия бунтовнически вик; Уейд, който у дома си винаги бе тих като мишле! Веднага след крясъка на Уейд се раздаде и пронизителното тъничко пищене на Бо. Когато влезе в дневната, видя как двете момченца, въоръжени с дървени саби, атакуват дивана. Щом я зърнаха, млъкнаха смутени, а от прикритието си зад дивана със смях се надигна Мелани, като събираше изпопадалите си фуркети и приглаждаше разпилените си къдрици.
	— Разиграваме битката при Гетисбърг — обясни тя. — Аз съм янките и зле си изпатих. Това е генерал Лий — посочи тя към Бо, — а това е генерал Пикет — и тя обгърна раменцата на Уейд.
	Да, Мелани умееше да се разбира с децата по начин, непостижим за Скарлет.
	„Е, поне Бони ме обича — мислеше си тя — и й харесва да играе с мен.“ Ала за да бъде честна, трябваше да си признае, че Бони хилядократно повече предпочита компанията на Рет. А може би никога нямаше да види Бони отново. Рет като нищо можеше да е чак в Персия или Египет, решил да остане там завинаги.
	Когато доктор Мийд й съобщи, че е бременна, тя се закова от смайване, тъй като бе очаквала, че неразположението й се дължи на болна жлъчка или пренапрегнати нерви. След това си припомни лудешката нощ и лицето й пламна. Значи този момент на безумен екстаз бе обезсмъртен със зачатието на дете, макар и споменът за преживяното да бе избледнял вече под въздействие на последвалите събития. За първи път тя изпитваше радост, че ще има дете. Ах, дано е момче! Едно прекрасно момче, а не малодушно същество като Уейд. Как би го обичала! Сега, след като имаше свободно време, за да се посвети изцяло на отглеждането на детето, и достатъчно средства, за да му осигури безгрижно съществувание, можеше да бъде безкрайно щастлива. Изпита спонтанно желание да прати писмо на Рет чрез майка му в Чарлстън и да му съобщи новината. Господи, та той веднага щеше да се завърне! Ами ако все пак не си дойдеше преди раждането на бебето? Какво обяснение щеше да даде тя? При това пишеше ли му, той щеше да помисли, че се мъчи да го върне у дома, и отново щеше да й се надсмее. Не биваше изобщо да му дава да разбере, че има желание да го види и че се нуждае от него.
	Първото известие за Рет, получено чрез писмата на леля Полин от Чарлстън, я накара да се почувства доволна, че е потиснала първоначалния си подтик. Рет гостуваше там на майка си и Скарлет изпита облекчение, че той не е напуснал Съединените щати, макар самото писмо да я вбеси. То беше пълно с хвалебствия по повод посещението на Рет и Бони у двете й лели.
C>
	Тя е чудно хубаво дете! Когато порасне, ще бъде първа красавица. Но сигурно си даваш сметка, че всеки неин ухажор ще трябва да се разправя с капитан Бътлър, защото никога не съм виждала по-привързан баща от него. Бих искала да ти призная нещо, скъпа моя. Преди да се срещна с капитан Бътлър, бях на мнение, че ужасно си сбъркала в брака си, защото в Чарлстън за него се чуваха само лоши неща и всички окайваха семейството му. Аз и Йолали дори се чудехме дали да го приемем… но все пак скъпото дете е дъщеря на наша племенница. Когато той дойде, бяхме изненадани, приятно изненадани, и разбрахме, че ако сме добри християнки, не би трябвало да се влияем от безотговорни слухове. Та той бил много очарователна личност! При това е хубав мъж, това си го казахме и двете, притежава солидност и неповторима изисканост. А за тебе и детето душа дава.
	А сега, скъпа, трябва да ти пиша за нещо, което стигна до ушите ни — нещо на което отначало Йолали и аз в никакъв случай не искахме да повярваме. То се знае, имахме сведения, че ходиш да наглеждаш магазина, наследен от мистър Кенеди. Носеха се какви ли не слухове, но ние ги отричахме. Съзнавахме, че в онези първи ужасни дни след войната това може и да се е налагало от обстоятелствата. Ала сега няма никаква необходимост за подобно поведение от твоя страна, защото, доколкото знам, капитан Бътлър е твърде състоятелен, а и ми се вижда напълно способен да управлява всичките ти имоти вместо тебе. Ние трябваше на всяка цена да узнаем доколко тези слухове са верни, затова бяхме принудени да зададем на капитан Бътлър някои твърде откровени въпроси, което, повярвай ми, беше във висша степен неловко за всички ни.
	Той сподели с неохота, че прекарваш сутрините си в магазина и не позволяваш никому да те замени във воденето на сметките. Призна също, че проявяваш интерес към някаква си дъскорезница или дъскорезници (не настояхме пред него да уточни, тъй като бяхме силно разстроени от тази новина), вследствие на което си била принудена да пътуваш сама или придружена от някакъв недодялан тип, за когото капитан Бътлър твърди, че бил убиец. Очевидно беше колко тежко преживява това и нашето мнение е, че той е един много предан и отстъпчив съпруг, бих казала дори — прекалено отстъпчив. Скарлет, на това трябва да се сложи край. След като нямаш майка, която да те наставлява, аз смятам това за мой дълг. Помисли как ще се чувстват дечицата ти, когато пораснат и разберат, че майка им е била търговка! Колко съсипани ще бъдат да научат, че си се излагала на оскърбленията на разни груби мъже и на хорските злословия заради твоите дъскорезници. Държането ти е неподобаващо за жена и…
C$
	Скарлет изруга и захвърли писмото, без да го дочете. Ясно си представяше как лелите й Полин и Йолали седят в порутения дом на Батареята и я осъждат, след като тя единствена ги спасяваше с ежемесечните си помощи да не умрат от глад. Държането й било неподобаващо за жена! Та нали ако бе запазила своята женственост, сега Полин и Йолали едва ли щяха да имат и покрив над главите си. Проклет да бъде Рет, задето се бе раздрънкал пред тях за магазина, сметките и дъскорезниците! Уж го бил споделил с неохота, как не! Тя ли не знаеше какво задоволство изпитва той да се представя пред разни изкуфели бабички като солиден, изискан и обаятелен мъж, като предан съпруг и баща? С каква ли наслада е предизвиквал ужаса им, като е разправял за магазина, дъскорезниците и кръчмата. Ама че проклетник! Защо му доставяше такова удоволствие да трови хората?
	Ала скоро и този й яд премина в безразличие. Напоследък дните й бяха лишени от живец. Да можеше да си възвърне вълненията, свързани с Ашли, и преклонението пред него… Да можеше Рет да си дойде и отново да й донесе смеха.


	Те се прибраха у дома без никакво предизвестие. Първият знак за завръщането им бе шумното струпване на багаж във вестибюла на долния етаж и провикването на Бони: „Мамо!“
	Скарлет се втурна от стаята си и видя как дъщеря й се катери по стълбите с късите си пълнички крачета. До гърдите си беше притиснала едно наежено коте с тигрова окраска.
	— Баба ми го даде — викна възбудено тя, като го хвана за врата и го вдигна високо.
	Скарлет развълнувано я грабна в прегръдките си и я разцелува, благодарна, че присъствието на детето я спасява от необходимостта да срещне Рет насаме. Когато погледна над рамото на Бони, го зърна долу във вестибюла да плаща на наетия кочияш. Той вдигна глава, видя я, свали с театрален замах шапката си и се поклони. Сърцето й подскочи под погледа на черните му очи. Какъвто и да беше, както и да бе се държал, тя му се радваше, че отново е у дома.
	— Къде е Мами? — попита Бони, като се разшава в прегръдката на майка си, и Скарлет неохотно я пусна на земята.
	Щеше да й бъде по-трудно, отколкото си бе представяла, да поздрави Рет с премерена небрежност, камо ли да му съобщи, че очаква дете! Погледна лицето му, докато той се качваше към нея по стълбите — това мургаво безгрижно лице с неговото непроницаемо хладно изражение. Не, щеше по-късно да му го съобщи. Не можеше да му го каже веднага. От друга страна, подобни вести трябваше най-напред със съпруга да се споделят, тъй като един съпруг винаги бе щастлив да ги узнае. Тя обаче не вярваше, че новината ще го зарадва.
	Стоеше на площадката, облегната на перилата, и се питаше дали ще я целуне. Но той не го стори. Каза само:
	— Изглеждате бледа, мисис Бътлър. Да не би вече да не се продава руж?
	Нито дума, че му е било мъчно за нея, поне от любезност. Би могъл все пак да я целуне за пред Мами, която след почтителен реверанс отвеждаше Бони към детската стая. Той се изправи до Скарлет и равнодушно я огледа с преценяващи очи.
	— А може би нездравият ви вид се дължи на това, че силно съм ви липсвал? — попита той и макар устните му да бяха разтегнати, в очите му нямаше усмивка.
	Значи по този начин възнамеряваше да се държи. Все тъй отвратително, какъвто си му беше навикът. Внезапно радостта, че носи у себе си дете, помръкна и на нейно място се появи неприятна замайваща тежест и досада, а в мъжа пред себе си, застанал в небрежна поза с широкопола мека шапка в ръка, видя най-злия си враг, виновника за всичките й беди. Когато проговори, в очите й имаше злост, невъздържана злост, която не можеше да остане незабелязана, и усмивката изчезна от лицето му.
	— Ако съм бледа, то е заради тебе. И не защото си ми липсвал, както си въобразяваш с твоята безгранична самомнителност. Причината е, че… — О, тя не бе имала намерение да му казва това, ала ядните думи сами дойдоха на устата й и тя ги хвърли в лицето му, без да я е грижа за слугите, които можеха да чуят. — Причината е, че очаквам дете!
	Той рязко си пое дъх и очите му мигом обходиха фигурата й. Пристъпи бързо към нея и посегна да докосне рамото й, ала тя грубо се отдръпна и под погледа й, изпълнен с омраза, лицето му се изопна.
	— Тъй ли? — студено подметна той. — Е, и кой е щастливият баща? Ашли?
	Тя се вкопчи тъй здраво в украсената с резба колона на парапета, че една от фигурките болезнено се впи в дланта й. Дори тя, макар да го познаваше толкова добре, не би допуснала, че е способен на подобно оскърбление. Той се шегуваше, естествено, но такава чудовищна шега не можеше да се понесе. Скарлет изпита желание да забие нокти в очите му, за да потуши този странен блясък в тях.
	— Проклет да бъдеш дано! — процеди тя с треперещ от неудържима ярост глас. — Знаеш… знаеш много добре, че е твое. Ала аз самата не го искам. Нито една жена не би желала дете от такъв звяр. О, Господи, ще ми се това дете да беше от който и да е друг, но не и от тебе!
	Видя как мургавото му лице внезапно се променя, болезнено изкривено от гняв и някакво друго чувство, което не успя да изтълкува.
	„Ето на` — каза си тя злорадо, — успях да го нараня!“
	Ала само след миг Рет отново надяна старата маска на безразличие и приглади единия си мустак.
	— По-бодро де — подхвърли той, като се отдръпна от нея и тръгна нагоре, — може пък и да пометнеш.
	За миг пред очите й сякаш се спусна мъгла и през ума й мина всичко, свързано с раждането на едно дете: гаденето, преобръщащо вътрешностите, мъчителното очакване, наедряващото тяло, часовете на убийствена болка — все неща, които един мъж не можеше да осъзнае. А той смееше да си прави шеги. Щеше да го издере. Единствено гледката на кръвта, струяща по мургавото му лице, щеше да облекчи изранената й душа. Метна се към него, ловка като пантера, ала в смайването си той отстъпи настрани и протегна ръка да се предпази. Тя бе застанала на най-горното стъпало, току-що лъснато с восък, и като замахна към лицето му, устремила тежестта на цялото си тяло, се натъкна на протегната му ръка и загуби равновесие. Понечи да се улови за колоната, но не успя. Полетя заднишком и при падането си усети рязка, непоносима болка в ребрата. Зашеметена от нея, не можа да се удържи и се затъркаля надолу и надолу, чак до края на стълбите.


	Скарлет беше болна за пръв път през живота си, като не се смятаха периодите след трите раждания, но тогава бе някак по-различно. Не бе се чувствала тъй самотна и уплашена както сега, тъй немощна, объркана и изтерзана от болки. Знаеше, че състоянието й е тежко, макар околните да нямаха смелост да го признаят гласно, и в съзнанието й се прокрадваше мисълта, че може да умре. При всяко вдишване усещаше остро пробождане в строшеното ребро, боляха я и главата, и насиненото лице, а тялото й сякаш бе предадено във властта на демони, които я изтезаваха с нажежени клещи и режеха плътта й с тъпи ножове, а после й даваха миг покой, но я оставяха разнебитена и изтощена; неуспяла още да се съвземе, и те отново я нападаха. Не, раждането беше съвсем друго. Два часа след като Уейд, Ела и Бони се появиха на бял свят, тя вече похапваше с апетит, а сега й се повдигаше само при мисълта да поеме каквото и да било освен студена вода.
	Колко по-лесно било да родиш дете! Странно, дори при тия болки бе дълбоко огорчена, като узна, че е изгубила това дете. А още по-странно, че за пръв път него бе очаквала с желание. Опита се да си обясни защо го бе искала толкова, ала изтощеният й мозък отказваше да разсъждава, скован от страха пред смъртта. Смъртта бе в стаята, а тя нямаше сили да я срещне и да я отблъсне, защото бе обзета от уплаха. Искаше й се край нея да застане някой силен човек, да я хване за ръката и да се бори със смъртта вместо нея, додето тя възвърне силите си и сама я победи.
	Болката бе погълнала ожесточението й към Рет и тя копнееше за неговата близост. Ала него го нямаше и тя не можеше да събере кураж да попита къде е.
	Последното, което си спомняше от него, бе побелялото лице, белязано единствено от безумен страх, когато я вдигна на ръце от първото стъпало в тъмния вестибюл, и пресипналият му глас, който викаше Мами. А после, според смътните й спомени, я отнесоха на горния етаж и тогава съзнанието й потъна в мрак. Следващото, което усети, бяха пристъпите на болка, безконечна болка, жуженето, изпълнило стаята, хлипането на леля Питипат и отсечените нареждания на доктор Мийд, забързаното изкачване по стълбите и пристъпването на пръсти във вестибюла пред стаята й. Внезапно като ослепителна светкавица проблесна мисълта за надвисналата смърт, обзе я ужас и желание да изкрещи едно име, ала вместо вик от устните и се изтръгна само неясен шепот.
	При все това шепотът предизвика мигновен отклик и някъде от мрака край леглото й напевно долетя гласът на онази, чието име бе произнесла:
	— Тук съм, скъпа. Не съм се отделяла от теб.
	Смъртта и страхът предпазливо заотстъпваха, когато Мелани пое ръката й и нежно я допря до хладната си буза. Скарлет се помъчи да се извърне, за да види лицето й, но не можа. Мели раждаше, а янките приближаваха града. Наоколо горяха пожари и тя трябваше да бърза, да бърза. Ала Мели раждаше и на нея й бе невъзможно да избяга. Трябваше да остане край нея, докато се появеше бебето, и да бъде силна, защото Мели се нуждаеше от нейната сила. Мели толкова страдаше — разкъсваха я нажежени клещи и тъпи ножове, болката прииждаше на талази. Трябваше да държи ръката на Мели.
	Ала най-после се появи доктор Мийд, беше дошъл, макар че го чакаха да спасява ранените войници на гарата. Чу го да казва: „Бълнува. Къде е капитан Бътлър?“
	Нощта бе ту непрогледно тъмна, ту отново се появяваше светлина и на моменти й се струваше, че тя самата ражда, а после пък, че Мелани се мята в родилни мъки, но през цялото време Мели седеше край нея, ръцете й бяха хладни и тя не се суетеше безсмислено, нито хлипаше като леля Пити. Щом отвореше очи, Скарлет проронваше: „Мели?“, и познатият глас й отговаряше. Понечваше да прошепне: „Рет… Искам Рет“, и тогава си припомняше като в сън, че Рет не я иска, Рет, чието лице бе мургаво като на индианец, а белите му зъби — оголени в подигравателна усмивка. Тя копнееше да е с него, ала той не я искаше.
	Веднъж промълви: „Мели?“, но й отвърна гласът на Мами: „Аз съм, детето ми“, и Мами постави студена кърпа на челото й, а Скарлет продължи жално да повтаря: „Мели… Мелани“, но измина дълго време, а тя не се появи. В този момент Мелани седеше на ръба на леглото на Рет, а Рет, пиян и облян в сълзи, бе коленичил на пода и плачеше, с глава в скута й.
	Когато Мелани излизаше във вестибюла, го виждаше насреща през отворената врата — седеше на леглото си, без да откъсва поглед от стаята на Скарлет. Спалнята му беше разхвърляна, с пръснати навсякъде угарки от цигари и чинии с недокосната храна. Леглото бе неоправено и той седеше върху него небръснат, отслабнал сякаш за една нощ и непрекъснато пушеше. Тя спираше за малко край вратата, за да му отговори кратко: „Съжалявам, състоянието й се влошава“, или: „Не, още не е питала за вас. Разберете, тя не е на себе си“, или: „Не бива да се отчайвате, капитан Бътлър. Нека ви приготвя горещо кафе или нещо за ядене. Ще се поболеете тъй.“
	Сърцето й се свиваше от жалост към него, макар да беше тъй уморена и капнала за сън, че бе едва ли не безчувствена. Как можеха хората да са тъй несправедливи към него — да говорят, че е зъл и безсърдечен, че изневерява на Скарлет, когато тя виждаше как се топи пред очите й, четеше мъката в изтерзаното му лице. Колкото и да бе уморена, неизменно се стараеше да е още по-внимателна от всякога, когато го известяваше за състоянието на Скарлет. Той имаше вид на прокълнат, очакващ да научи съдбата си в деня на Страшния съд — същинско дете, попаднало в един враждебен свят. Но за Мелани всъщност всички бяха като деца.
	Когато най-после приближи до вратата му, обзета от радост, че Скарлет е по-добре, Мелани зърна картина, за която не бе подготвена. На масичката до леглото имаше преполовена бутилка уиски и стаята вонеше на спирт. Той вдигна към нея блеснал стъклен поглед, а мускулите на челюстите му потрепваха въпреки усилието да стисне здраво зъби.
	— Тя е мъртва, нали?
	— Не, не! Много по-добре е.
	— О, Боже мой — продума той и стисна глава с длани.
	Широките му рамене потръпнаха като в нервна треска и тя го загледа със съчувствие, което внезапно премина в ужас, защото разбра, че той плаче. Мелани никога не бе виждала мъж да плаче и за нищо на света не би допуснала, че тъкмо Рет е способен на такова нещо, след като винаги бе тъй изрядно учтив, насмешлив и непоклатимо уверен в себе си.
	Отчаяното му задавено хлипане я уплаши. Хрумна й, че е пиян, а Мелани ужасно се боеше от пияни. Ала, когато Рет вдигна глава и тя зърна за миг очите му, бързо влезе в стаята, затвори безшумно вратата зад себе си и приближи до него. Наистина до този миг не бе виждала мъжки сълзи, но пък бе утешавала не едно разплакано дете. Когато тя положи нежно ръка на рамото му, той внезапно я прегърна. Преди да се осъзнае, вече седеше на леглото му, а той бе коленичил на пода пред нея с глава в скута й и ръцете му бяха вкопчени в нея тъй силно, че тя усещаше болка.
	Помилва тъмнокосата му глава и промълви гальовно:
	— Хайде, недейте! Успокойте се! Тя ще оздравее.
	При думите й ръцете му се затегнаха още по-здраво около нея и той заговори бързо, пресипнало, сякаш изливаше словата си над гроб, който никога не би могъл да издаде тайната му; за пръв път в живота си изричаше истината и безпощадно се разголваше пред Мелани, а тя, обзета от майчинска нежност, дори не осъзна най-напред за какво става въпрос. Говореше й накъсано, заровил лице в гънките на полата й. Думите му бяха ту неразбираеми и заглушени, ту твърде ясно достигаха до слуха й — жестоки, горестни думи на откровение и самобичуване. Изричаше неща, които Мелани не бе чувала дори от устата на жена, откриваше съкровени тайни и те я накараха да пламне от стеснение и да благодари наум, че лицето му е сведено надолу.
	Тя го помилва по главата, както правеше с малкия Бо, и пророни:
	— Замълчете, капитан Бътлър. Не бива да ми казвате тези неща. Вие не сте на себе си. Замълчете!
	Ала отприщеният поток на безумното му излияние не секваше и той се бе вкопчил в роклята й, търсейки надежда. Обвиняваше се в неща, които й бяха неясни; промърмори името на Бел Уотлинг и ненадейно я разтърси буйно с отчаян вик:
	— Аз убих Скарлет. Аз я убих. Вие не разбирате. Тя не искаше това дете и…
	— Трябва да престанете. Ума ли сте си изгубили? Как тъй не е искала детето? Та всяка жена иска…
	— Не, не! Вие искате деца, но тя не. Или поне не от мен.
	— Не бива повече да говорите тъй!
	— Не разбирате, тя не искаше дете, а аз я принудих. Това… това бебе… само аз съм виновен за него, проклет да бъда. Ние изобщо не спяхме заедно…
	— Замълчете, капитан Бътлър! Не е редно…
	— Бях пиян и обезумял, исках да я нараня, защото ми беше причинила болка… Нарочно исках да го сторя… и го сторих… но тя не ме искаше. Никога не ме е искала, никога! А аз мислех, че ще успея… мъчих се…
	— О, моля ви!
	— До онзи ден не знаех нищо… Чак когато падна… Тя нямаше представа къде се намирам, за да ми пише и да ме извести… а и да знаеше, нямаше да ми пише. Уверявам ви… уверявам ви, че веднага щях да се върна, само да знаех… все едно дали тя го иска, или не…
	— О, разбира се, сигурна съм, че точно тъй бихте постъпили!
	— Господи, та аз бях луд през тези няколко седмици, луд и нетрезвен! А когато тя ми съобщи на стълбите… какво сторих? Какво й казах? Изсмях се и продумах: „По-бодро, може и да пометнеш.“ И тогава тя…
	Мелани внезапно побледня и очите й, разширени от ужас, се втренчиха в чернокосата глава, извиваща се мъчително в скута й. Лъчите на следобедното слънце струяха през отворения прозорец и изведнъж тя забеляза, сякаш за първи път, колко едри, силни и гъсто обрасли с черни косми са мургавите му ръце. Неволно изпита страх от тях. Изглеждаха тъй хищни и безжалостни и в същото време бяха вкопчени в полата й с някакво отчаяние и безпомощност.
	Възможно ли бе той да е чул нелепата лъжа за Скарлет и Ашли и да е повярвал? Наистина напусна града веднага след скандала, но… Не, сигурно не това бе причината. Капитан Бътлър си имаше навика да отпътува ненадейно по своите дела. Не можеше да допусне, че е дал ухо на клюките. Той беше толкова разумен. Та ако бе воден от ревност, нали щеше да извика Ашли на дуел? Или поне би поискал обяснение.
	Не, не можеше да е това. Просто бе пийнал повече и изтощен от напрежението, бълнуваше в несвяст. Мъжете не бяха тъй устойчиви в тежки моменти като жените. Нещо го бе разстроило, вероятно някаква незначителна препирня със Скарлет, която той преувеличаваше. А може би някои от нещата, дето казваше, отговаряха на истината. Ала далеч не всички. Поне последното — в никакъв случай! Та никой мъж не би изрекъл нещо подобно на жена, в която е влюбен тъй страстно, както този човек пред нея бе влюбен в Скарлет. Мелани никога не беше се сблъсквала със злина и жестокост и сега, когато ги срещаше за пръв път в живота си, й се виждаха тъй невероятни, че отказваше да повярва. Той беше просто пиян и болен. А болните деца трябваше да бъдат обсипвани с ласки и търпение.
	— Хайде, недейте! Недейте тъй! — гальовно продума тя. — Аз ви разбирам. Замълчете сега.
	Той рязко повдигна глава, изгледа я с кръвясалите си очи и яростно отблъсна ръцете й.
	— Не, за Бога, вие нищо не разбирате! Не можете да разберете! Вие сте… вие сте прекалено добра, за да го проумеете. Не вярвате на думите ми, но знайте, че всичко е истина и аз съм едно презряно псе. Знаете ли защо го направих? Бях просто луд, побеснял от ревност. Тя никога не ме е обичала, а аз се надявах, че ще успея да събудя любов у нея. Но това не стана. Тя не ме обича. Никога не ме е обичала. Влюбена е в…
	Пламналият пиянски поглед срещна нейния и той млъкна с отворена уста, сякаш чак сега си даде сметка пред кого говори. Нейното лице беше бледо и напрегнато, ала очите й го гледаха внимателно, пълни с нежност, съчувствие и недоверие. Някаква бляскава ведрина се излъчваше от тях и невинността, струяща от меките им кафяви дълбини, го сепна като удар през лицето, поизбистри замъгленото му съзнание и го принуди да преглътне безумните жестоки слова, напиращи на устните му. Извърнал очи от нея, той промърмори нещо несвързано и млъкна, а клепачите му запремигваха бързо, докато се мъчеше да прогони замайването.
	— Мръсник съм аз — отрони той, като отново уморено отпусна главата си в скута й. — Но не чак такъв мръсник. А и да бях ви казал, вие пак нямаше да го повярвате, нали? Толкова сте добра, че не бихте могли… Никога преди не съм срещал такава безмерна доброта у някого. Нямаше да ми повярвате, нали?
	— Не, нямаше да ви повярвам — утешително промълви Мелани и пак започна да го милва по косата. — Тя ще се оправи. Хайде, капитан Бътлър, не плачете! Ще оздравее, ще видите.


>>	Глава LVII

	Месец по-късно Рет качи на влака за Джоунсбъро една бледа и слаба жена. Уейд и Ела, които щяха да пътуват с нея, бяха притихнали, разтревожени от неподвижното тебеширенобяло лице на майка си. Бяха се вкопчили плътно в Приси, защото дори те с детския си ум долавяха студената отчужденост, надвиснала между майка им и втория им баща, и това ги плашеше.
	Въпреки че бе слаба и отпаднала, Скарлет отиваше в бащиния си дом в Тара. Чувстваше, че би се задушила, ако остане още един ден в Атланта и продължи да терзае умореното си съзнание с натрапчиви мисли за безизходицата. Болезнено изтощение бе обзело и тялото, и духа й; усещаше се като безпомощно дете, изгубено в непозната страна, населена с враждебни духове, без никакъв ориентир, който да я насочи по пътя й.
	Тъй както някога бе побягнала от Атланта, за да се спаси от настъпващата армия на завоевателите, бягаше и сега в стремеж да изтласка надълбоко в съзнанието си тревогите и неприятностите, скрита от света зад своя стар спасителен щит: „Ще обмисля всичко утре в Тара. И утре е ден.“ Струваше й се, че добере ли се веднъж до покоя на родните зелени памукови полета, всичките й грижи ще изчезнат от само себе си, ще успее да се изтръгне от отчайващата безпътица на собствените си мисли и да открие опора, която ще й върне наново изгубения живец.
	Рет остана загледан във влака, додето той се изгуби от очи, а мрачното му угрижено изражение подсказваше, че мислите му не са весели. После въздъхна, освободи каретата и яхнал коня си, пое към дома на Мелани на Бръшлянената улица.
	Беше топла утрин и Мелани седеше под надвисналата зеленина на верандата, поставила край себе си панер, пълен с чорапи за кърпене. Когато зърна Рет да слиза от коня си и да мята поводите върху чугунената фигурка на негърчета край пътеката, обзе я безпокойство и нервност. Не беше го срещала насаме още от онзи кошмарен ден, когато Скарлет бе толкова болна, а той — толкова… ами… толкова пиян. На Мелани бе неприятно дори в мислите си да изрече тази дума. Бе разменяла само незначителни реплики с него през времето, когато Скарлет се възстановяваше, и тогава откри, че й е трудно да срещне очите му. Той обаче бе неизменно учтив, какъвто го знаеше отпреди; и не намекваше нито с поглед, нито с дума за случилото се помежду им. Веднъж Ашли й бе казал, че мъжете често забравят какво са говорили или вършили в пияно състояние, и Мелани се молеше от все сърце онзи момент да се е изтрил от паметта на капитан Бътлър. Ужасяваше се при мисълта, че той може да е запазил спомена за своето излияние. Обхваната бе от плахост и смущение и алени вълни заляха страните й, додето той приближаваше към нея. Ала може би идваше просто да попита ще пусне ли Бо да прекара деня с Бони. Надали бе способен на такава нетактичност, че сега да й благодари за проявеното съчувствие!
	Тя стана да го посрещне и за кой ли път се учуди на лекотата, с която се движеше този едър мъж.
	— Замина ли вече Скарлет?
	— Да. В Тара ще се разведри — отвърна той с усмивка. — В това отношение понякога ми напомня Антей, който черпил сили от всяко съприкосновение с майката Земя. Скарлет не може дълго да понася разлъката с любимите си хълмове от червена глина. Гледката на растящите памукови храсти ще й помогне много повече от всички укрепващи лекове на доктор Мийд.
	— Седнете, моля — покани го Мелани, без да може да успокои треперенето на ръцете си. Той беше толкова снажен и мъжествен, а такива хора винаги й внушаваха известен смут. Те сякаш излъчваха сила и жизненост, които я караха да се усеща още по-мъничка и слаба. А мургавият капитан Бътлър изглеждаше направо страховит с широките си мускулести плещи, които изопваха бялото му ленено сако. Бе просто неспособна да повярва, че в един момент е станала свидетелка на сгромолясването на цялата тази сила и дързост, че е държала в скута си тъмнокосата му глава!
	„О, Боже!“ — рече си тя объркана и отново се изчерви.
	— Мис Мели — меко продума той, — смущава ли ви моето присъствие? Бихте ли предпочели да си тръгна? Моля ви, бъдете откровена!
	„О, значи той помни! — помисли тя. — Напълно ясно му е колко съм разстроена!“
	Тя умолително вдигна поглед към него и неочаквано безпокойството и смущението й затихнаха. Очите му бяха тъй кротки, добри и разбиращи, че тя се зачуди откъде се е взело глупавото й притеснение. Лицето му изглеждаше уморено и както тя изненадана откри, доста тъжно. Как й бе хрумнало изобщо, че ще отвори дума за това, когато и двамата предпочитаха да го забравят?
	„Бедничкият, той е тъй разтревожен заради Скарлет“ — каза си тя и като направи усилие да се усмихне, промълви:
	— Седнете, моля, капитан Бътлър.
	Той се отпусна тежко и се загледа в ръцете й, които отново се заловиха за иглата.
	— Мис Мели, дойдох да ви помоля за една голяма услуга и да ви направя съпричастна — той сви устни в насмешлива гримаса — на измама, макар да съм уверен, че това ще ви смути.
	— На измама ли?
	— Да. Всъщност имам с вас делови разговор.
	— О, Господи! В такъв случай е по-добре да се срещнете с мистър Уилкс. Аз съм съвършено невежа, що се отнася до делови въпроси. Не съм умна като Скарлет.
	— Боя се, че Скарлет е дори прекалено умна, за нейно нещастие — каза той, — и аз всъщност искам точно това да обсъдя с вас. Знаете колко… болна беше тя. Когато се върне от Тара обаче, отново ще запретне ръкави и ще се залови с магазина си и с тези дъскорезници, а моето най-съкровено желание е те да хвръкнат във въздуха някоя нощ. Страхувам се за нейното здраве, мис Мели.
	— Да, тя наистина се преуморява. Трябва да я убедите да престане да работи и повече да се грижи за себе си.
	Той се изсмя.
	— Знаете колко е своенравна. Аз дори не правя опит да споря с нея. Тя е като някое твърдоглаво дете. За нищо на света не би ми позволила да й помогна… На никого не ще позволи. Помъчих се да я убедя да продаде своя дял в дъскорезниците, но тя не е съгласна. А сега, мис Мели, идвам до същността на разговора. Уверен съм, че Скарлет би продала предприятието си единствено на мистър Уилкс и на никой друг, затова искам мистър Уилкс да го изкупи от нея.
	— О, боже мой! Това ще е много хубаво, но… — Мелани млъкна и прехапа устни. Не можеше да обсъжда парични въпроси с външен човек. А кой знае защо, въпреки печалбите от дъскорезницата средствата все не им достигаха. Тревожеше я обстоятелството, че толкова малко успяват да заделят настрана. Просто не разбираше къде отиват парите. Ашли й даваше достатъчно за поддръжка на домакинството, но стигнеше ли се до извънредни разходи, често се озоваваха в затруднение. То се знае, по сметките на нейните лекари отиваха твърде солидни суми, а книгите и мебелите, които Ашли й поръчваше от Ню Йорк, също струваха пари. При това обличаха и хранеха несретниците, на които даваха подслон в зимника. Ашли пък никога не можеше да откаже заем дори на непознат, стига да беше служил навремето в конфедерационната армия. И още…
	— Мис Мели, аз искам да ви заема пари — заяви Рет.
	— Много сте мил, но ние едва ли ще успеем да ви се издължим някога.
	— Не желая да ми се издължавате. Не ми се обиждайте, мис Мели! Моля ви да ме изслушате. За мен ще е достатъчна отплата Скарлет да престане да се изтощава, като обикаля тези дъскорезници всеки ден. Магазинът й стига, за да погълне усилията й и да я кара да се чувства щастлива… Не разбирате ли?
	— Как да ви кажа… Имате право… — колебливо отвърна Мелани.
	— Искате момченцето ви да има пони, нали? Ще се радвате да го изпратите в колеж, а после в Харвард и на пътешествие в Европа?
	— О, разбира се — възкликна Мелани, чието лице просия, както винаги, щом станеше дума за Бо. — Искам той да има всичко, но… в наши дни хората са толкова бедни, че…
	— Един ден мистър Уилкс би могъл да натрупа солидно състояние от дъскорезниците — каза Рет — и аз ще бъда доволен Бо да получи онова, което му се полага.
	— О, капитан Бътлър, вие сте един много ловък мошеник! — извика с усмивка тя. — Да се възползвате тъй от майчината ми гордост! Нищичко не можете да скриете от мен.
	— Дано да се лъжете — отвърна Рет и за пръв път очите му блеснаха дяволито. — Ще се съгласите да приемете парите от мен, нали?
	— Но къде е измамата в цялата история?
	— Ще направим един таен заговор с вас и ще измамим едновременно и Скарлет, и мистър Уилкс.
	— О, господи! Аз не мога да сторя това!
	— Ако Скарлет узнае, че кроя нещо зад гърба й, та макар и за нейно добро… е, вие познавате нейния нрав. А освен това се боя, че мистър Уилкс категорично ще отхвърли всякакъв заем, предложен от мен. Тъй че не е нужно те двамата да знаят откъде идват парите.
	— Но аз не вярвам мистър Уилкс да откаже, когато разбере за какво точно става дума. Той е много привързан към Скарлет.
	— Не се и съмнявам — заяви с равен глас Рет. — Въпреки това той ще откаже. Нали знаете колко горди са Уилксови?
	— Боже мой! — възкликна съкрушена Мелани. — Бих искала… Капитан Бътлър, за нищо на света не мога да измамя съпруга си.
	— Значи не искате да помогнете на Скарлет? — Рет изглеждаше много наскърбен. — А тя толкова ви обича!
	Сълзи затрептяха на миглите на Мелани.
	— Знаете, че всичко бих сторила за нея. Никога, никога не ще мога дори наполовина да й се отплатя за онова, което направи за мен. Вие го знаете добре.
	— Да — отвърна той. — Зная какво е направила тя за вас. Не бихте ли могли да кажете на мистър Уилкс, че тези пари са ви оставени в наследство от някой роднина?
	— О, капитан Бътлър, всичките ми роднини са бедни като църковни мишки!
	— Тогава, ако изпратя телеграфически сумата до мистър Уилкс, без да споменавам никакво име, ще се погрижите ли тя да бъде използвана за покупка на дъскорезниците, а не… не, да речем, в полза на мизерстващите бивши конфедерати?
	Отначало тя, изглежда, се засегна от последните му думи, защото сякаш долови в тях критика, отправена по адрес на Ашли, но той се усмихваше с такова разбиране, че тя също му отвърна с усмивка.
	— Ще го направя, разбира се.
	— Тогава въпросът е уреден. Тази тайна ще си остане между нас.
	— Но аз никога не съм имала тайни от съпруга си!
	— Не се и съмнявам в това, мис Мели.
	Вгледана в него, тя си помисли, че никога не се е лъгала по отношение на характера му за разлика от другите хора, които го съдеха погрешно. Всеобщото мнение бе, че той е невъзпитан присмехулник и грубиян и че дори е безчестен. А сега най-достойните граждани бяха признали заблудата си. Но тя самата винаги бе хранила убеждението, че той е прекрасен човек. При всички обстоятелства се бе държал с нея крайно почтително, внимателно и благородно, неизменно бе проявявал разбиране! А колко силно обичаше Скарлет! Трогателни бяха усилията му по този заобиколен начин да облекчи товара, с който тя се бе нагърбила!
	Внезапно разнежена, Мелани възкликна:
	— Скарлет е щастливка, че има тъй грижовен и добър съпруг!
	— Така ли смятате? Боя се, че ако ви чуе, не би се съгласила. Освен това аз искам и към вас да съм добър, мис Мели. На вас правя по-голяма услуга, отколкото на Скарлет.
	— На мен ли? — попита тя озадачена. — О, вие имате предвид Бо.
	Той взе шапката си и стана. Стоя тъй изправен един миг, свел поглед към невзрачното сърцевидно личице, обрамчено в скромна прическа, и към сериозните тъмни очи. Едно неземно лице, незащитено срещу живота.
	— Не, нямам предвид Бо. Опитвам се да ви дам нещо повече от това, ако можете да си го представите.
	— Не мога — призна тя още по-объркана. — На този свят за мен няма нищо по-скъпо от Бо освен Аш… освен мистър Уилкс.
	Рет не отговори, а остана загледан в нея с неподвижно лице.
	— Много сте добър, че искате да направите нещо за мен, капитан Бътлър, но всъщност аз съм такава щастливка, че имам всичко, което би могла да си пожелае една жена.
	— Това е чудесно — промълви Рет, внезапно помръкнал. — Аз пък лично ще се погрижа да го запазите.


	Когато Скарлет се завърна от Тара, нездравата бледност бе напуснала лицето й, бузите й се бяха закръглили и леко поруменели; зелените й очи отново искряха живо и тя за пръв път от много седмици се засмя с глас, когато Рет и Бони дойдоха на гарата, за да посрещнат нея, Уейд и Ела — засмя се едновременно възмутена и развеселена. На шапката на Рет бяха закичени две килнати пера от пуяк, а Бони, облечена в безнадеждно съдрана рокличка, всъщност една от най-хубавите й празнични дрешки, имаше по лицето следи от диагонални сини линии и едно пауново перо в къдриците, дълго едва ли не колкото нея самата. По всичко личеше, че са играли на индианци, когато е дошло време да посрещат влака, и от шеговитата безпомощност, изписана по лицето на Рет, както и от възмутения вид на Мами, бе ясно, че Бони е отказала да се преоблече дори в чест на майчиното си завръщане.
	Скарлет промърмори: „Ама че парцаланка!“, докато целуваше детето и поднесе страната си към устните на Рет. На гарата бе пълно с хора иначе тя никога не би му дала възможност за такава ласка. При цялото си смущение от вида на Бони не можеше да не забележи, че всички в тълпата се усмихват на чудноватата двойка, която представляваха баща и дъщеря — усмихват се не подигравателно, а весело и добродушно. За града не беше тайна, че третото дете на Скарлет върти баща си на малкия си пръст, а Атланта гледаше на този факт с умиление. Голямата любов на Рет към дъщеря му бе златното ключе към благосклонността на общественото мнение.
	По пътя към къщи Скарлет изсипа цял куп новини от окръга. Горещото сухо време бе толкова благоприятно за памука, че човек почти го чувал как расте, но Уил казал, че тази есен цената му щяла да падне. Сюелин отново очаквала бебе — тя го съобщи тъй, че децата да не я разберат, — а Ела се показала като истинско зверче и ухапала най-голямата си братовчедка. Все пак, както отбеляза Скарлет, Сузи си го заслужила напълно, тъй като по нрав била точно копие на майка си. Сюелин обаче се вбесила от случката и двете със Скарлет доста се посдърпали, също както едно време. Уейд съвсем самичък уби водна змия. Ранда и Камила Тарлтън преподавали в училището — ама че смехория! Та нито една от сестрите Тарлтън не можела да напише без грешка и най-простата дума! Бетси Тарлтън се омъжила за някакъв еднорък дебеланко от Лъвджой и заедно с Хети и Джим Тарлтън отгледали доста добра реколта памук в Китния хълм. Мисис Тарлтън се сдобила с кобила за разплод и жребец и била толкова щастлива, сякаш имала състояние от милиони. А в старото имение на Калвъртови живеели негри! Били цял орляк, при това плантацията била тяхна законна собственост. Никой не знаел къде са заминали Катлийн и нейният непрокопсан съпруг. А пък Алекс щял да се жени за Сали, вдовицата на собствения му брат! Просто невероятно, след като живели толкова години под един и същи покрив! Всеобщото мнение било, че това е брак по принуда, тъй като хората ги одумвали вече, че живеят сами, откак Старата и Младата мис починали. Димити Мънроу била просто съсипана от това решение, но така й се падало. Ако имала малко ум в главата, отдавна щяла да си хване някого, вместо да чака Алекс да се позамогне, та да се ожени за нея.
	Скарлет бъбреше весело, но в окръга имаше и други неща, които тя премълчаваше, защото мисълта за тях я измъчваше. Беше обиколила цялата околност с Уил и се бе старала да изгони от съзнанието си спомена за ония времена, когато хилядите плодородни акри бяха изцяло покрити със зелени храстчета памук. А сега плантациите една след друга бяха поглъщани от горите и пред погледа се ширеха мрачни пространства, обрасли с ракитак, хилави дъбове и нискорасли борчета около мрачните развалини на именията и на мястото на някогашните памукови полета. На сто акра, обработвани с плуг навремето, сега се падаше най-много един. Бе изпитала чувството, че се движи из безкрайно гробище.
	— Този район няма да се възстанови поне петдесет години, ако изобщо се възстанови — беше казал Уил. — Тара е най-доброто стопанство в окръга благодарение на теб и мен, Скарлет, но все пак си е примитивно стопанство, а не плантация. След Тара се нарежда имотът на Фонтейнови, а после на Тарлтънови. Не печелят кой знае колко, но преживяват и важното е, че са куражлии. Ала повечето от другите съседи и стопанствата им…
	Не, Скарлет не искаше да си припомня гледката на запуснатия окръг. Сега, когато си мислеше за нея, виждаше й се още по-тъжна на фона на оживената и процъфтяваща Атланта.
	— А тук случило ли се е нещо? — попита тя, когато най-после стигнаха у дома си и седнаха на предната веранда.
	През целия път към къщи бе говорила бързо и непрестанно от страх да не настъпи неловко мълчание. Не бе разменила една дума с Рет насаме от деня, когато падна по стълбите, и никак не изгаряше от нетърпение да останат сами двамата. Нямаше представа какво изпитва към нея. По време на бавното и мъчително съвземане той бе самата доброта, но това бе добротата на някакъв безлик страничен човек. Предугаждаше всичките й желания, държеше децата настрани, за да не я безпокоят, наглеждаше магазина и дъскорезниците. Ала нито веднъж не й каза: „Съжалявам за станалото.“ Може би всъщност и не съжаляваше. Може би все още си мислеше, че нероденото дете не е било негово. Как би могла да отгатне какви мисли се въртят зад безстрастното мургаво лице? Все пак за пръв път през брачния им живот бе показал склонност към кавалерско великодушие и желание нещата да бъдат оставени да се развиват тъй, сякаш нищо неприятно не се е случило помежду им — сякаш, както Скарлет си мислеше безрадостно, изобщо нищо не се е случило помежду им. Е, щом той го искаше така, тя също щеше да си изиграе ролята в тон с него.
	— Всичко наред ли е? — повтори въпроса си тя. — Получи ли новите керемиди за магазина? Размени ли мулетата? За Бога, Рет, махни тия пера от шапката си. Имаш много глупашки вид с тях, а сигурно ще забравиш да ги свалиш, преди да излезеш на улицата.
	— Не — заяви Бони и грабна шапката на баща си с отбранителен жест.
	— Тук всичко беше както трябва — отвърна Рет. — Бони и аз си прекарахме много весело и доколкото ми е известно, косата й не е ресана още откакто ти замина. Недей да смучеш перата, любов моя, може да не са чисти. Да, керемидите са поставени вече, а с мулетата направих много добра сделка. Всъщност нищо ново няма. Животът си върви скучно постарому.
	А после, сякаш току-що му бе хрумнало, добави:
	— Почитаемият Ашли се отби снощи у дома. Интересуваше се дали ти би се съгласила да му продадеш твоята дъскорезница и дела, който притежаваш от неговата.
	Скарлет, която се поклащаше в люлеещия се стол и си вееше с ветрило от пуйчи пера, рязко застина на място.
	— Да продавам ли? Че откъде е успял Ашли да се сдобие с пари? Те нямат пукнат цент. Мелани тутакси похарчва всичко, което той успее да спечели.
	Рет сви рамене.
	— Винаги съм я смятал за твърде пестелива и скромна, но аз, разбира се, не съм тъй добре запознат с интимните страни от живота на Уилксови, както, изглежда, си ти.
	Това вече отново бе предишният Рет и тя взе да изпитва раздразнение.
	— Тичай да си поиграеш, мила — каза тя на Бони, — мама иска да поговори с татко.
	— Не — заяви решително Бони и се покатери на коленете на Рет.
	Скарлет се смръщи срещу детето, но то й отвърна с гримаса, която толкова много напомняше Джералд О’Хара, че Скарлет едва сдържа смеха си.
	— Нека да остане — помирително се намеси Рет. — А колкото до въпроса откъде е взел парите, изглежда, му ги е изпратил някакъв човек, за когото Ашли се грижил в Рок Айланд, докато онзи боледувал от дребна шарка. Вярата ми в хората започва да се възражда, като виждам, че на тоя свят още съществува благодарност.
	— Кой е бил? Не го ли познаваме?
	— Писмото не е имало подпис и е пристигнало от Вашингтон. Ашли съвсем не може да си представи кой може да го е изпратил. Но какъвто е всеотдаен и на всяка крачка върши добри дела, естествено, че не може да ги запомни всичките.
	Ако не беше толкова изненадана от неочакваното щастие на Ашли, Скарлет сигурно щеше да приеме хвърлената ръкавица, макар по време на престоя си в Тара да бе решила, че никога вече няма да влиза в разпра с Рет заради Ашли. По този въпрос почвата под краката й бе твърде несигурна и докато не си изяснеше какво точно е отношението на двамата мъже към нея, не възнамеряваше да поема никакви рискове.
	— Значи той иска да купи предприятието ми?
	— Да. Аз, разбира се, му казах, че ти няма да се съгласиш.
	— Ще ти бъда задължена, ако ме оставиш сама да вземам решения относно делата си.
	— Нали знаеш, че няма да се разделиш със своите дъскорезници. Казах му, че както е известно на него самия, ти умираш да си вреш носа навсякъде, а ако му продадеш дъскорезниците, вече няма да можеш да го командваш как да си гледа работата.
	— Ти си посмял да му говориш тъй за мен?
	— Защо пък не? Да не би да не е истина? Доколкото схващам, той е напълно съгласен с мене, но какъвто е джентълмен, никога няма да го признае гласно.
	— Това е лъжа! Аз ще му ги продам! — сърдито извика Скарлет.
	До този миг дори не й беше идвало наум, че може да се раздели с дъскорезниците. Имаше ред причини, поради които желаеше да ги задържи. И най-незначителната от тях беше търговската им цена. През последните няколко години по всяко време можеше да ги продаде срещу добра сума, ала за нея те бяха живото доказателство за онова, което бе успяла да постигне съвсем сама, и то спъвана от големи трудности, тъй че се гордееше с тях и със себе си. Най-вече не искаше да ги продава, защото те й отваряха единствената пътечка към Ашли. Ако дъскорезниците излезеха изпод контрола й, тя щеше да го вижда много рядко и най-вероятно никога насаме. А Скарлет държеше да се среща с него насаме. Не можеше повече да понася неизвестността и да се лута в догадки относно сегашното му отношение към нея, да се пита дали чувството на срам след вечерта на онова кошмарно тържество не е задушила любовта му. По време на съвместната им работа би могла да намери много удобни моменти за разговор, без да проличи, че го търси умишлено. Беше уверена, че ако й се даде време, ще си възвърне изгубеното място в сърцето му. Ала ако продадеше дъскорезниците…
	Не, тя не искаше да ги продава, но жегната от мисълта, че Рет я е представил пред Ашли в тази неблагоприятна светлина, мигновено взе решението. Ашли щеше да получи дъскорезниците, и то на толкова ниска цена, че да не остави у него никакви съмнения относно своето великодушие.
	— Ще ги продам! — яростно извика тя. — Я да те видя какво ще кажеш сега!
	В очите на Рет блесна почти незабележимо тържествуващо пламъче, което той скри, като се наведе да върже обувката на Бони.
	— Мисля, че ще съжаляваш — подхвърли той.
	А тя вече съжаляваше за прибързаните си думи. Ако ги бе казала пред който и да е друг, а не пред Рет, по най-безсрамен начин би се отметнала. Защо ли бе избухнала тъй? Тя погледна Рет сърдито смръщена и видя, че той я наблюдава с познатия напрегнат взор на котарак, вторачил се в мишата дупка. Внезапно той се разсмя на киселата й гримаса и белите му зъби блеснаха. У Скарлет се появи смътното чувство, че той съвсем обмислено я е изиграл.
	— Ти имаш ли нещо общо с тази работа? — гневно процеди тя.
	— Аз? — Той повдигна вежди в престорена изненада. — Би трябвало по-добре да ме познаваш. Никога не върша добрини на тоя и оня, стига да мога да го избягна.


	Същата вечер тя продаде на Ашли дъскорезниците и целия си дял в печалбите им. Продажбата не й причини финансова загуба, тъй като Ашли отказа да се възползва от първоначално предложената му ниска цена и й даде сума, надхвърляща всичките й очаквания. Когато подписа документите, с което окончателно загуби всички права над дъскорезниците, и Мелани поднесе чашки вино на Рет и Ашли, за да полеят сделката, Скарлет се почувства ограбена, сякаш бе продала едно от децата си.
	Дъскорезниците бяха нейната радост и гордост, плодът от труда на малките и обсебващи ръце. Беше започнала с една нищо и никаква работилничка в онези черни дни, когато Атланта едва се надигаше от развалините и пепелищата, когато оскъдицата озъбваше насреща й грозния си лик. Беше водила борба за тях, кроила бе какви ли не планове, кътала ги бе през мрачния период на заплаха от конфискация — период, в който пари се печелеха трудно и мнозина умни мъже се бяха провалили. А когато белезите от раните на Атланта позараснаха, когато навред се издигаха нови постройки и в града всеки ден се изсипваха пришълци, тя притежаваше две чудесни дъскорезници, два склада за дървен материал, цяла дузина впрягове мулета и евтина работна ръка — затворниците. Да се сбогува с всичко това, бе като да захлопне завинаги вратата си към един период от живота си, наистина горчив и нелек, ала тя винаги щеше да си спомня за него с тъга и задоволство.
	Сама беше създала това предприятие, а сега го бе продала и се чувстваше потисната от увереността, че без нейното ръководство Ашли ще загуби всичко, което бе съградила с такъв труд. Ашли на всекиго се доверяваше и все още не можеше да отличи мертек от греда. А занапред тя щеше да бъде лишена от възможността да му помага със съвети — само защото Рет бе казал, че тя обича да командва навсякъде.
	„Проклет да е!“ — помисли си тя и докато го наблюдаваше, убеждението, че той стои в дъното на цялата тази история, се затвърди. По какъв начин точно, тя не знаеше. Рет разговаряше с Ашли и внезапно думите му рязко я изтръгнаха от унеса й.
	— Предполагам, че веднага ще изпратите затворниците обратно — каза той.
	Да изпрати затворниците обратно? Що за идея беше това? Рет чудесно знаеше, че именно евтиният труд на работниците носи големите печалби от дъскорезниците. И как можеше Рет да предвижда с такава убеденост бъдещите стъпки на Ашли? Какво знаеше той за него?
	— Да, ще си заминат веднага — отвърна Ашли и отклони очи от смаяния поглед на Скарлет.
	— Да не си си изгубил ума? — викна тя. — Ще трябва да платиш неустойка по наемния договор, а и откъде ще вземеш други работници?
	— Ще използвам освободени негри — каза Ашли.
	— Освободени негри! Дрън-дрън шикалки! Знаеш ли колко скъпо ще ти излязат надниците им, да не говорим, че янките непрекъснато ще ти висят над главата, да проверяват дали им даваш печено пиле по три пъти на ден и дали ги завиваш с пухени юргани. Ако пък плеснеш някой негър един-два пъти с камшик, та да се размърда, янките тъй ще вреснат, че ще се чуе чак в Долтън, и ще свършиш в затвора. Ами че единствено каторжниците…
	Мелани сведе очи към ръцете си, скръстени в скута. Ашли явно бе нещастен, но непреклонен. Един миг той не проговори. После погледите им с Рет се кръстосаха и Ашли сякаш прочете в очите му разбиране и насърчение — безмълвен диалог, който не остана незабелязан от Скарлет.
	— Няма да карам затворници да ми работят, Скарлет — промълви той.
	— Тъй значи! — Тя чак се задъха. — И защо не? Боиш се, че хората ще започнат да одумват и теб като мене ли?
	Ашли повдигна глава.
	— Не се боя от приказките на хората, стига да знам, че съм прав. А колкото до затворническия труд, открай време го чувствам като несправедливост.
	— Но защо…
	— Не мога да печеля пари от насилствен труд, нито от злочестината на други хора.
	— Но навремето семейството ти притежаваше роби!
	— Те не бяха злочести. Пък и когато татко умря, щях да ги освободя всички, ако войната не ги беше освободила вече. Но това е съвсем различно, Скарлет. Подобна система отваря вратите към твърде много беззакония. Може би не ти е известно, но е тъй. Аз зная със сигурност, че Джони Галахър е убил поне един от хората си. Може и повече да са, но кой го е грижа за един затворник повече или по-малко? Той твърди, че човекът е убит при опит за бягство, но всички останали говорят друго. Зная също, че принуждава болни да вършат непосилна работа. Наречи го ако щеш суеверие, но аз не мисля, че пари, спечелени от чуждото страдание, могат да донесат щастие.
	— Мътните го взели, искаш да кажеш… Господи, Ашли, да не би да си се нагълтал с прочувствените изявления на преподобния Уолас за опетнените пари?
	— Не ми беше необходимо да се нагълтвам с тях. Това е мое убеждение, създадено дълго преди неговите проповеди.
	— Тогава сигурно си мислиш, че всичките ми пари са опетнени — извика Скарлет, започнала вече да се нервира. — Понеже използвам затворници и държа кръчма, и…
	Тя внезапно млъкна. Уилксови изглеждаха не на шега смутени, а Рет се бе ухилил до уши. „Дявол да го вземе! — рече си ядно Скарлет. — Той пак мисли, че си завирам носа в чуждите работи, а и Ашли е на това мнение. Ще ми се да им блъсна главите една в друга!“ Тя преглътна гнева и опита да си придаде горд и безразличен вид.
	— Естествено, това няма никакво значение за мен — заяви тя.
	— Скарлет, не мисли, че те осъждам! Не е така. Просто ние двамата гледаме на нещата по различен начин и онова, което е добро за теб, може да е неприемливо за мен.
	Внезапно й се поиска да бъдат сами, изпита горещо желание Рет и Мелани да са в този миг на другия край на света, за да може да му извика: „Но аз искам да гледам на нещата по същия начин! Обясни ми какво точно имаш предвид, за да те разбера и да бъда като теб!“
	Ала в присъствието на разтрепераната от притеснение Мелани и изтегналия се в креслото Рет, усмихващ се лукаво насреща й, Скарлет успя само да каже с тон на оскърбено достойнство:
	— Разбира се, това си е твоя работа, Ашли, и аз съм далеч от мисълта да ти се меся. Дължа да ти кажа все пак, че не разбирам нито отношението ти по въпроса, нито забележките ти.
	О, ако бяха сами, нямаше да е принудена да изрече тези студени слова, които го караха да се чувства нещастен!
	— Аз те обидих, Скарлет, а не исках. Трябва да ми повярваш и да ми простиш. Нищо загадъчно няма в думите ми. Просто съм убеден, че парите, за които сме готови на всичко, рядко носят щастие.
	— Но ти грешиш! — извика тя, неспособна да се въздържа повече. — Та погледни мен! Знаеш откъде дойдоха парите ми. Известно ти е какво бе положението, преди да се сдобия със средства! Нали помниш оная зима в Тара, когато беше толкова студено, че режехме килимите да си увиваме краката, когато храната не достигаше и се чудехме как ще успеем да осигурим за Бо и Уейд някакво образование? Помниш ли…
	— Помня — уморено отвърна Ашли, — но бих предпочел да забравя.
	— Е, не би могъл да твърдиш, че тогава някой от нас е бил щастлив, нали? А виж как е сега! Имате дом и пред вас се открива добро бъдеще. Притежава ли някой по-хубава къща от моята или по-красиви дрехи, или по-яки коне? Ничия трапеза не е по-изобилна, никой не дава по-скъпи приеми, а децата ми имат всичко, което пожелаят. Откъде дойдоха парите, които направиха възможно всичко това? Да не съм ги набрала от някое дърво? Не, нищо подобно! Дойдоха от затворниците, от наемите на кръчмата, от…
	— Не пропускай и убития янки — намеси се кротко Рет. — Та нали неговите пари поставиха началото.
	Скарлет рязко се извърна към него, а гневните думи напираха на устните й.
	— И парите те направиха много, много щастлива, нали така, любима? — попита той с жлъчна благост.
	Скарлет застина с отворена уста и погледът й бързо обходи лицата на тримата. Мелани едва не плачеше от смущение, Ашли изведнъж бе станал мрачен и отчужден, а Рет я наблюдаваше през дима на пурата си с насмешливо равнодушие. Понечи да извика: „Разбира се, че ме направиха щастлива!“
	Но кой знае защо, не можа да отрони нито звук.


>>	Глава LVIII

	През периода след болестта си Скарлет забеляза у Рет промяна, но не беше сигурна дали тя й допада. Съпругът й бе винаги трезвен, много сдържан в поведението си и някак умислен. Сега по-често си идваше у дома за вечеря, отнасяше се по-внимателно към прислугата и беше по-нежен с Уейд и Ела. Никога не отваряше пред нея дума за минали събития, били те приятни или не, и сякаш мълчаливо я възпираше да засяга и тя самата подобни теми. Скарлет поддържаше създадените мирни отношения, защото смяташе, че е по-разумно да не нарушава задоволителното равновесие, тъй че поне на повърхността животът й потече гладко. Рет продължаваше да поддържа спрямо нея неутралната любезност от дните на оздравяването й и вече не подмяташе подигравки или язвителни реплики с мекия си провлечен глас. Тя започна да си дава сметка, че макар да я е вбесявал със злобните си забележки и да я е докарвал на моменти до изстъпление, вършил го е, защото думите и постъпките й го засягат, а сега я глождеше съмнение, че той изобщо е престанал да се интересува от нея. Държеше се учтиво и равнодушно и неочаквано за себе си тя усети, че й липсва неговата заинтересованост, под каквато и дразнеща форма да бе поднесена, че й липсват някогашните им заяждания и пререкания.
	Сега той бе мил и вежлив с нея, почти като към случайна позната, а очите му, които навремето я следяха тъй напрегнато, сега бяха устремени само към Бони. Сякаш бурният поток на живота му неусетно бе отклонен в тясно русло. Понякога Скарлет си мислеше, че ако Рет й отделя поне половината от вниманието и нежността, с които обсипваше Бони, животът щеше да е по-различен. На моменти й бе трудно да се усмихва, чуеше ли да казват: „Капитан Бътлър обожава детето си!“ Ала ако не се усмихнеше, на хората това щеше да се види странно, а Скарлет дори пред себе си не желаеше да признае, че изпитва ревност към момиченцето, още повече когато това момиченце бе нейната любимка. Скарлет винаги бе желала да е на първо място в сърцата на близките си, а очевидно взаимната любов между Рет и Бони превъзхождаше чувствата към нея.
	Рет често закъсняваше вечер, но винаги се връщаше трезвен. Тя чуваше как тихичко си подсвирква, когато минаваше покрай затворената й врата. Понякога в късни часове водеше със себе си други мъже и сядаха да си приказват в трапезарията пред шише бренди. Това не бяха същите хора, с които той пиеше през първата година на брака им. Отдавна вече не канеше у дома си богати „торбаланковци“, пребоядисани и републиканци. Скарлет на пръсти пристъпваше до перилата на стълбите, ослушваше се и за своя изненада често дочуваше гласовете на Рене Пикар, Хю Елсинг, младежите Симънс и Анди Бонел. А дядо Мериуедър и чичо Хенри бяха постоянни гости. Веднъж за свое изумление долови гласа на доктор Мийд. А някога същите тези мъже твърдяха, че и бесилката е голяма чест за Рет!
	В съзнанието си тя винаги свързваше тази група със смъртта на Франк, а късните завръщания на Рет още по-ясно й припомняха времената преди акцията на клана, при която Франк се прости с живота. С ужас си спомни как Рет бе подхвърлил, че за да го приемат като почтен човек, е готов дори да влезе в проклетия им клан, макар да се надявал, че Господ ще го спаси от такова тежко изпитание. Ами ако и с Рет станеше като с Франк?…
	Една нощ, когато той се забави повече от обикновено, тя не можа да издържи на напрежението. Щом чу превъртането на ключа му, метна на раменете си един пеньоар, излезе в осветения от газени лампи вестибюл и застана край стълбите. Когато я видя, на унесеното му замислено лице в миг се изписа учудване.
	— Рет, аз трябва да знам! Настоявам да разбера дали ти… дали е свързано с клана?… Затова ли закъсняваш толкова? Ти участваш ли…
	— Много си изостанала от времето — отвърна той. — Сега в Атланта няма клан. Вероятно и в цяла Джорджия не съществува вече. Наслушала си се на разкази за зверствата на клана от своите приятели, „торбаланковците“ и пребоядисаните.
	— Няма клан? Опитваш се да ме успокоиш, затова лъжеш, нали?
	— Скъпа моя, кога изобщо съм се опитвал да те успокоявам? Казвам ти, че няма клан. Решихме, че носи повече вреда, отколкото полза, тъй като само наостря янките и налива вода във воденицата на губернатора Булок. Той знае, че може да се задържи на власт само докато съумява да убеди федералното правителство и пресата на янките, че Джорджия кипи от бунтовнически настроения и че зад всяко храстче се спотайва член на ку-клукс-клан. А за да се задържи на власт, отчаяно разпространява разни небивалици за изстъпления на клана — как предани републиканци увисват на бесилото и как почтени негри са линчувани за изнасилване. Всъщност стреля по несъществуваща мишена и това му е добре известно. Задължен съм ти за притеснението по мой адрес, но кланът престана да съществува малко след превръщането ми от пребоядисан негодник в смирен демократ.
	Повечето от онова, което той каза за губернатора Булок, влезе от едното й ухо и излезе от другото, защото облекчението, че вече не съществува клан, измести всичко останало от ума й. Рет нямаше да сподели злочестата съдба на Франк; тя самата нямаше да изгуби магазина и богатството на мъжа си. Ала тогава в съзнанието й изплува една дума. Той беше казал „ние“ и по този начин свързваше себе си някак естествено с онези, които някога бе наричал „старата гвардия“.
	— Рет — попита тя неочаквано, — ти имаше ли пръст в разтурянето на клана?
	Той я изгледа продължително и очите му засвяткаха игриво.
	— Да, любов моя, нещата стоят точно тъй. Разтурянето му се дължи главно на Ашли Уилкс и на мене.
	— На Ашли… и на тебе?
	— Да, колкото и да е банално, все пак е вярно, че политиката може да накара дори кучето и котката да се заобичат. Не че с Ашли много сме се заобичали, но… Ашли беше против клана, защото не приема насилието в каквато и да било форма. Аз пък бях против клана, защото той е чиста глупост и чрез него никога няма да постигнем онова, което искаме. Съществуването му беше един сигурен начин да си останем подвластни на янките до второ пришествие. И така, двамата с Ашли успяхме да убедим лудите глави, че много повече ще спечелим, ако наблюдаваме, изчакваме и вършим едно-друго, отколкото ако наденем белите наметала и издигнем огнените кръстове.
	— Искаш да кажеш, че момчетата са се вслушали в твоя съвет, след като ти…
	— След като съм бил спекулант? Пребоядисан? Съмишленик на янките? Забравяте, мисис Бътлър, че сега съм един уважаван демократ, предан до последна капка кръв на благородната цел да изтръгнем любимия ни щат от лапите на насилниците. Съветът ми беше добър, затова те го приеха. Мнението ми относно други политически въпроси също заслужава внимание. Сега разполагаме с демократическо мнозинство в Законодателното събрание, нали така? А скоро, любов моя, някои от добрите ни приятелчета републиканци ще попаднат зад решетките. Твърде много се увлякоха в алчността си напоследък и станаха непредпазливи.
	— Ти ще действаш да отидат в затвора? Та те бяха твои приятели! Уредиха ти участие в онази сделка с железниците, от която спечели хиляди!
	Внезапно на лицето на Рет се появи някогашната присмехулна гримаса.
	— О, аз не храня лоши чувства към тях. Ала сега съм на противниковата страна и ако мога по някакъв начин да помогна те да получат каквото им се полага, ще го направя. В каква добра светлина би ме представила подобна заслуга! Известни са ми достатъчно подробности от кухнята на тези сделки, за да дам ценни показания, когато в тях се разровят законодателните власти, а както съдя от положението, този момент не е много далеч. Ще проучват и губернатора и стига да успеят, като нищо ще го тикнат в затвора. Не е лошо да предупредиш добрите си приятели Гелертови и Хъндънови да имат готовност спешно да напуснат града, защото, след като самият губернатор е в опасност, и на тях няма да им се размине.
	Скарлет дълги години бе свидетелка на властта на републиканците в щата, подкрепяна от армията на янките, та не повярва на шеговито подхвърлените му думи. Губернаторът се бе укрепил твърде здраво, за да го застрашава някакво си законодателно събрание, камо ли да го хвърлят в затвора.
	— Приказваш си само — подметна тя.
	— Ако не попадне в затвора, то поне няма да бъде преизбран. Следващия път за разнообразие смятаме да поставим демократ на неговия пост.
	— И сигурно отново ти ще се намесиш в тая работа? — иронично попита тя.
	— Точно тъй, сърце мое. Аз и сега имам пръст в нея. Затова и се прибирам толкова късно вечер. Работя по-усилено дори отколкото по времето на златната треска, за да помогна при организирането на изборната кампания. При това — зная, че ще ви причиня болка, мисис Бътлър, но няма как — аз подпомагам организацията със солидна парична сума. Помниш ли как ми заяви преди години в магазина на Франк, че било безчестно от моя страна да задържа златото на Конфедерацията? Най-после и аз самият дойдох на твоето мнение, тъй че конфедерационното злато ще бъде използвано, за да върне конфедератите на власт.
	— Хвърляш парите си на вятъра.
	— Какво? За теб делото на демократичната партия е вятър? — Очите му блеснаха присмехулно, а след това отново върнаха спокойния си безизразен поглед. — Пукната пара не давам кой ще спечели тези избори. Важното е, че всички знаят колко труд и средства съм хвърлил в кампанията. Един ден хората ще си го спомнят и Бони само ще спечели от това.
	— А пък аз за малко да се уплаша от благочестивите ти приказки, че си рекъл да ставаш нов човек, но сега виждам, че и със своите демократи не си по-искрен, отколкото във всяко друго отношение.
	— Изобщо нямам намерение да ставам нов човек. Нова е само козината ми. Нали знаеш, че вълкът мени козината си, но нрава си — не.
	Събудена от гласовете във вестибюла, Бони се обади сънена, но с повелителен тон: „Татенце!“ — и Рет се забърза към стаята.
	— Рет, почакай малко. Искам още нещо да ти кажа. Трябва да престанеш да водиш Бони по тези политически събрания следобед. Не смятам, че това е редно. Да водиш едно малко момиченце по такива места! Изглежда много глупаво отстрани. Не бях си и помисляла, че я водиш, додето чичо Хенри не ми спомена, защото сигурно си мислеше, че зная и…
	Той се извърна към нея с изопнато лице.
	— Как може да откриваш нещо нередно в това, че едно дете седи на коленете на баща си, докато той разговаря с приятели? На тебе може и да ти изглежда глупаво, но не е. Хората с години ще помнят, че Бони е седяла в скута ми, когато съм помагал републиканците да бъдат изхвърлени от този щат. С години ще помнят… — Физиономията му изгуби своята напрегнатост и в очите му заигра лукаво пламъче. — Знаеш ли, че когато я питат кого обича най-много, тя отговаря: „Татко и демократите“, а на въпроса кого мрази заявява: „Пребойдисаните.“ Слава Богу, хората дълго пазят подобни спомени.
	Скарлет гневно повиши глас:
	— Не се и съмнявам, че си ме представил пред нея като пребоядисана!
	— Татенце! — извиси се възмутено тъничкото гласче и Рет със смях тръгна към стаята на дъщеря си.


	През октомври същата година губернаторът Булок напусна поста си и избяга от Джорджия. По време на неговото управление злоупотребите с обществените фондове, разсипничеството и покварата достигнаха такива размери, че подкопаха безвъзвратно основите на администрацията му. Разцепление имаше дори в собствената му партия — тъй се бе разраснало всеобщото негодувание. Сега демократите имаха мнозинството в Законодателното събрание и това означаваше само едно. Тъй като съзнаваше, че ще бъде разследван и се боеше от тежките обвинения, които щяха да бъдат предявени срещу него, Булок реши да изпревари събитията. Той уреди бягството си спешно и тайно, тъй че напускането му да стане публично достояние едва когато бъде вече в безопасност в Северните щати.
	Заминаването му бе оповестено една седмица по-късно и Атланта бе обхваната от лудешка възбуда и радост. По улиците се тълпяха хора, мъжете се смееха и си стискаха ръцете, жените се целуваха една друга и плачеха от щастие. Уреждаха се безброй тържества, а пожарната команда непрекъснато сновеше из града, за да потушава пламъците, плъзнали от огньовете на открито, които ликуващите хлапета палеха навред. Опасността бе почти отминала! Виждаше се краят на преустройството! То се знае, приемникът на Булок в губернаторското кресло бе пак републиканец, но през декември предстояха избори и никой не се съмняваше какви ще са резултатите. А когато минаха изборите, въпреки отчаяните усилия на републиканците Джорджия отново имаше губернатор демократ.
	И градът пак бе обзет от радост и възбуда, но по-различни, отколкото при новината, че Булок си е плюл на петите. Радостта не бе тъй буйна, но затова пък по-дълбока и искрена — едно вдъхновено чувство на благодарност, което караше хората да изпълват църквите и ведно със свещениците да славят Бога за избавлението на щата. Към възторга и щастието се примесваше и гордост от това, че въпреки всички старания на Вашингтон, на армията, на „торбаланковците“, пребоядисаните и местните републиканци Джорджия бе успяла да вземе в свои ръце управлението си.
	Седем пъти Конгресът бе издавал унищожителни укази срещу щата, за да запази статута му на завоювана провинция, три пъти армията бе установявала военно положение. В Законодателното събрание бяха проникнали негри, алчни чужденци безскрупулно се бяха разпореждали с управлението, частни лица бяха забогатявали от обществените фондове. Джорджия се бе озовала в безпомощно положение и най-безмилостно бе подлагана на тормоз, беззакония и разорение. Ала сега щатът отново принадлежеше на джорджийците и те го бяха извоювали със собствените си усилия.
	Неочакваният поврат в съдбата на републиканците зарадва далеч не всички. В редовете на пребоядисаните, „торбаланковците“ и републиканците настана униние. Гелертови и Хъндънови, очевидно узнали за оставката на Булок преди оповестяването й, ненадейно напуснаха града и потънаха в неизвестността, от която се бяха и появили. Другите „торбаланковци“ и пребоядисани, които останаха, се чувстваха уплашени и несигурни, затова постоянно търсеха успокоение в компанията си и се лутаха в догадки доколко разследването на законодателните власти ще успее да хвърли светлина върху собствените им тъмни дела. Те съвсем не се държаха вече с предишната високомерна наглост. Бяха стреснати, объркани и плахи. А дамите, които посещаваха Скарлет, неспирно повтаряха:
	— Но кой би помислил, че така ще се обърнат нещата? Ние смятахме, че губернаторът е изключително влиятелен. Сигурни бяхме, че ще се задържи на власт. Мислехме, че…
	Скарлет бе не по-малко слисана от този обрат в събитията въпреки предупрежденията на Рет. Тя съвсем не съжаляваше, че губернаторът Булок си е заминал и че демократите отново са дошли на власт. Колкото и невероятно да би изглеждало на околните, тя също изпитваше някакво мрачно задоволство, задето господството на янките е отхвърлено. Все още бе жива в паметта й отчаяната борба за оцеляване през първите дни на преустройството, жив беше споменът за страха, че войниците и „торбаланковците“ ще конфискуват парите и имота й. Не беше забравила своята безпомощност и паниката, породена от нея, нито омразата си към янките, довели Юга до разорение. Тази омраза никога нямаше да отслабне в сърцето й. Ала в усилията си да постигне успех и пълна сигурност се бе озовала в лагера на завоевателите. Независимо от своята неприязън се бе оградила с тях, откъснала се бе от старите приятели и някогашния начин на живот. А сега завоевателите бяха изгубили своята власт. Бе заложила на могъществото на Булок, на трайното просъществуване на неговия режим и бе загубила.
	Докато се оглеждаше наоколо през Коледата на 1871 година, най-щастливата за щата през последните десет години, тя се почувства обезпокоена. Невъзможно бе да не забележи, че Рет, навремето най-презреният човек в Атланта, сега е един от най-почитаните граждани, защото смирено се бе отрекъл от републиканската ерес и бе отдал цялото си време, средства, труд и ум в името на голямата цел — Джорджия да поеме съдбата си в свои ръце. Когато яздеше по улиците, усмихнат и любезно поздравяващ, а малката фигурка в синьо — това бе Бони, — кацнала пред него на седлото, всички му отвръщаха с усмивка, охотно спираха да разговарят с него и с умиление поглеждаха момиченцето. Докато тя, Скарлет…


>>	Глава LIX

	У никого не бе останало съмнение, че колкото повече расте, Бони Бътлър става все по-необуздана и че има нужда от твърда ръка, ала тъй като бе всеобща любимка, на околните не им даваше сърце да проявят нужната строгост. Бяха я изтървали още през месеците, когато замина с баща си. По време на престоя им в Ню Орлиънс и Чарлстън й се позволяваше вечер да седи до колкото си поиска, тъй че често заспиваше в ръцете на Рет по театри, ресторанти и пред игралната маса. По тази причина сега трябваше да се действа със сила, за да си легне едновременно с покорната Ела. Докато отсъстваха от Атланта, Рет й разрешаваше да се облича по свой избор и оттогава тя вдигаше къщата на главата си при всеки опит на Мами да й сложи памучна рокличка и престилка вместо любимите й рокли от синя тафта с дантелени якички.
	Изглеждаше просто невъзможно да се наваксат пропуските във възпитанието й, допуснати по време на отсъствието на детето от къщи и по-късно, когато Скарлет се възстановяваше от болестта си в Тара. Бони растеше и Скарлет се опитваше да я стегне малко, да й внуши, че не бива да бъде тъй упорита и своенравна, но усилията й бяха безуспешни. Рет винаги вземаше страната на дъщеря си, колкото и нелепи да бяха желанията й, колкото и възмутително да бе поведението й. Той я насърчаваше да говори, отнасяше се с нея като с голям човек, изслушваше мнението й с най-сериозна физиономия и си даваше вид, че се ръководи от него. В резултат на това Бони прекъсваше възрастните, когато си искаше, противоречеше на баща си и го мъмреше строго. А той само се смееше и не позволяваше на Скарлет дори да я плесне укорно през ръката.
	„Ако не беше толкова сладко и мило същество, щеше да е непоносима — мрачно размишляваше Скарлет, осъзнала най-после, че е родила дете, чийто нрав не отстъпва на нейния. — Тя обожава Рет и той, стига да иска, може да я поукроти.“
	Ала Рет изобщо не бе склонен да превъзпитава Бони. Той одобряваше безрезервно всичките й постъпки и ако тя поискаше да й свали луната, не би срещнала никаква съпротива от негова страна, ако това бе по силите му. Гордостта му от нейната красота, от къдриците, трапчинките и грациозните й жестове беше безгранична. Обожаваше я, задето бе тъй дръзка и палава, задето тъй мило му показваше своята любов и привързаност. Колкото и да бе разглезена и своенравна, тя бе много обичливо дете и той не можеше да се насили да я ограничава в нищо. Баща й бе нейният идол, центърът на мъничкия й свят, а за него това беше твърде ценно, за да рискува да го изгуби заради наставления и укори.
	Момиченцето следваше баща си навред като сянка. Сутрин го будеше рано, когато още не му се ставаше, седеше до него на масата, като хапваше ту от своята, ту от неговата чиния, яздеше пред него на коня и не позволяваше никому освен на Рет да я съблича и да я слага в креватчето, поставено до неговото легло.
	Скарлет се чувстваше развеселена и трогната, като наблюдаваше как най-малкото й дете командва и разиграва баща си. Кой би помислил, че не някой друг, а Рет ще се отнесе тъй сериозно към ролята си на баща? Ала понякога я пронизваше ревност, тъй като Бони, макар и само четиригодишна, разбираше Рет много по-добре от нея самата и умееше да се справя с него далеч по-успешно.
	Когато Бони навърши четири години, Мами взе да мърмори колко неприлично било едно момиченце „да яха кон кат мъж пред татко си и полата му да се дига нагоре“. Рет не остави без внимание тази забележка, както изобщо се съобразяваше с всички забележки на Мами относно правилното отглеждане на малките момиченца. В резултат на това се появи едно дребно шотландско пони на кафяви и бели петна с дълга копринена грива и опашка, както и миниатюрно дамско седло, инкрустирано със сребро. Естествено, понито бе подарък и за трите деца, тъй че Рет купи седло и за Уейд. Ала Уейд хиляди пъти предпочиташе своето санбернарско куче, а Ела изпитваше страх от всякакви животни. И така, понито стана собственост на Бони и беше кръстено „Мистър Бътлър“. Единственото, което помрачаваше радостта на Бони, бе, че не може да язди по мъжки като баща си, но след като той й обясни колко по-трудно е да се язди странично, бе напълно удовлетворена и бързо напредна в уроците. Рет бе донемайкъде горд от добрата й стойка и умелите й ръце.
	— Чакайте само да порасне, че да тръгне на лов — хвалеше се той. — Няма да има равна на себе си. Тогава ще я отведа във Вирджиния. Там става истинският лов. А също и в Кентъки, където добрите ездачи са на почит.
	Когато се стигна до костюма й за езда, както обикновено тя имаше решаващата дума за избора на цвета и както обикновено избра синьо.
	— Но, пиленцето ми, синьото кадифе не става за тая работа! От него аз ще си шия официална рокля — засмя се Скарлет. — Малките момиченца носят костюмчета от хубаво черно сукно. — И като видя как черните й веждички се смръщват, добави: — За Бога, Рет, обясни й, че е неподходящо, при това много ще се цапа.
	— Е, щом й харесва синьото кадифе, нека да е тъй. А като се изцапа, ново костюмче ще ушием — безгрижно заяви Рет.
	И така, Бони получи своята амазонка от синьо кадифе с дълга пола, чийто шлейф се спускаше отстрани на понито, и черна шапка, украсена с червено перо, тъй като разказите на леля Мели за перото на Джеб Стюарт й бяха направили силно впечатление. В слънчеви дни човек можеше да ги види по Прасковената улица — Рет, който придръпваше юздите на едрия си черен кон, за да забави ход, и редом с него дъщеря му, яхнала малкото си дебеличко пони. Понякога препускаха по тихите пътища в покрайнините на града и подплашваха кокошки, кучета и деца — Бони удряше с камшика си Мистър Бътлър и обърканите й къдрици се развяваха от вятъра, а Рет задържаше коня си с твърда ръка, за да остане тя с впечатлението, че надбягването е спечелено от Мистър Бътлър.
	Когато се увери, че Бони е овладяла вече стойката, че държи добре юздите и няма никакъв страх, Рет реши, че е дошло време да я научи на ниски прескоци, които бяха във възможностите на късокракия Мистър Бътлър. За тази цел той постави преграда в задния двор и плащаше на Уош, един от малките племенници на чичо Питър, по двайсет и пет цента на ден, за да научи Мистър Бътлър да скача. Започнаха тренировките с летва, закрепена на пет сантиметра от земята и постепенно стигнаха до височина трийсет сантиметра.
	Замисълът обаче срещна неодобрението на трите пряко засегнати страни — Уош, Мистър Бътлър и Бони. Уош се боеше от коне и единствено царското заплащане го убеди да заставя упоритото пони да прескача бариерата по петнайсет пъти на ден; Мистър Бътлър, който се оставяше със завидно хладнокръвие на малката си господарка да го тегли за опашката и постоянно да преглежда копитата му, не беше на мнение, че Бог го е създал, за да прехвърля дебелото си туловище през летва; а Бони, която не можеше да гледа спокойно как друг язди нейното пони, подскачаше нетърпеливо по време на обучението.
	Щом Рет реши, че понито вече достатъчно добре е усвоило уроците, за да му повери Бони като ездачка, въодушевлението на момиченцето нямаше граници. Тя направи триумфално първия си скок и от този момент ездата редом с баща й вече изобщо не я привличаше. Скарлет не можеше да сдържи смеха си пред перченето и ентусиазма на баща и дъщеря. Мислеше си все пак, че като й омръзне новото занимание, Бони ще насочи интереса си към нещо друго и кварталът ще мирне. Ала малката си оставаше все тъй страстно увлечена в това забавление. От беседката в горния край на задния двор до бариерата се появи утъпкана пътечка и там по цяла сутрин ехтяха възбудени крясъци. Дядо Мериуедър, обиколил цялата страна през 1849 година, твърдеше, че те досущ напомнят бойните викове на апахите, успели да се сдобият с нечий скалп.
	След първата седмица Бони започна да води преговори за по-висока летва, която да е поне на половин метър от земята.
	— Като станеш на шест години — отвърна й Рет. — Тогава ще можеш да правиш по-високи скокове и аз ще ти купя по-голям кон. Краката на Мистър Бътлър не са достатъчно дълги.
	— Как да не са? Нали прескочих розовите храсти на леля Мели, пък те са страшно много високи!
	— Не, трябва да изчакаш — за пръв път прояви твърдост Рет.
	Ала постепенно твърдостта му взе да се топи пред неспирните й настойчиви молби и бурни сръдни.
	— Е, добре — отстъпи той със смях една сутрин и повдигна по-високо тънката бяла летва. — Само че ако паднеш, да не почнеш да ревеш и на мен да се сърдиш.
	— Мамо! — изкрещя възторжено Бони към прозореца на Скарлет. — Мамо! Гледай ме сега! Татко каза, че може!
	Скарлет се приближи до прозореца с гребен в ръка и не можа да сдържи усмивката си пред картината, която представляваше мъничката фигурка, облечена в изцапана синя амазонка.
	„Вече наистина трябва да й направя нов костюм — каза си тя. — Макар че един Господ знае как ще я накарам да свали тая дрипа.“
	— Гледай ме, мамо!
	— Гледам, скъпа — засмяна отвърна Скарлет.
	Когато Рет повдигна детето и го постави върху понито, Скарлет изпита внезапен прилив на гордост при красивата му осанка и вирната главица и извика:
	— Много си хубава, съкровище мое!
	— И ти също — великодушно откликна Бони и като заби пети в ребрата на Мистър Бътлър, препусна през двора към беседката.
	— Мамо, виж как ще го направя тоя прескок! — провикна се тя с размахан камшик.
	_Виж как ще го направя тоя прескок!_
	В съзнанието на Скарлет прозвуча смътен и далечен спомен. Имаше нещо злокобно в тези думи. Но защо ли? Как не можеше да се сети в момента! Погледна към малката си дъщеря, препускаща на понито с такава лекота и грация, и внезапна дълбока отвесна бръчка проряза челото й, а в гърдите си усети леден полъх. Бони се носеше стремително с развети черни къдри и блеснали сини очи.
	„Има очите на татко — помисли си Скарлет, — същите сини ирландски очи, а и във всичко останало прилича на него.“
	В същия миг мисълта за Джералд накара неясния спомен, който я измъчваше секунди по-рано, да се втурне в главата й ярък и стряскащ като лятна светкавица, озаряваща всичко наоколо с ослепително и неестествено сияние. Тя чу гръмогласната ирландска песен, разтърсващия тропот на бързо препускащи копита, носещ се откъм пасището на Тара, чу безразсъдния вик, толкова силно напомнящ този на собственото й дете. „Елен! Виж как ще го направя тоя прескок!“
	— Не! — изкрещя тя. — Не! О, Бони, спри!
	Едва успяла да се наведе от прозореца, чу страшния пукот на разцепено дърво, придружен с дрезгавия вик на Рет и пред очите й като в мъгла се мярнаха политащо към земята кълбо от синьо кадифе и вирнати копита. Миг по-късно Мистър Бътлър се изправи с усилие и се отдалечи в тръс с празно седло.


	На третата вечер след смъртта на Бони Мами с клатушкане се качваше по стълбите към задния вход на Уилксови. Цялата бе в черно — от грамадните мъжки обуща, срязани отпред, за да има място за пръстите й, до траурното боне на главата. Помътнелите й старчески очи бяха зачервени и подпухнали; скръб се излъчваше от цялата й исполинска фигура. Лицето й бе застинало в изражение, напомнящо тъжна стара маймуна, ала устните й бяха решително стиснати.
	Тя размени полугласно няколко думи с Дилси, която кимна съчувствено, сякаш отколешната им вражда бе прекъсната от безмълвно уговорено примирие. Дилси остави съдовете с ядене, които държеше в ръце, и безшумно се насочи през килера към трапезарията. След минута в кухнята се появи Мелани със салфетка за хранене в ръка. Лицето й бе тревожно.
	— Да не би мис Скарлет…
	— Мис Скарлет се държи тя, кат сякога — натъртено рече Мами. — Хич не исках да ви дигам посред вечеря, мис Мели. Аз мога да поседя, додето свършите, пък тогаз ще ви река кво съм си наумила.
	— Вечерята може да почака — отвърна Мелани. — Дилси, сервирай на останалите. А ти, Мами, ела с мен.
	Мами се заклати след нея по коридора и двете минаха покрай трапезарията, където Ашли бе седнал начело на масата, малкият му син Бо беше до него, а насреща двете деца на Скарлет шумно тракаха с лъжиците си. Щастливите гласчета на Уейд и Ела изпълваха стаята. За тях такова дълго гостуване у леля им Мели бе истински празник. Леля Мели бе винаги толкова добра, а сега дори повече от всякога. Смъртта на малката им сестричка не ги бе засегнала силно. Бони беше паднала от понито си, мама дълго беше плакала и леля Мели ги отведе у дома си, за да си играят с Бо в задния двор и да ядат сладкиши колкото си поискат.
	Мелани влезе в малката дневна, чиито стени бяха скрити от лавици с книги, затвори вратата след Мами и й предложи да седне на канапето.
	— Канех се да дойда веднага след вечеря — каза тя. — След като майката на капитан Бътлър пристигна вече, предполагам, че погребението ще е утре сутринта.
	— Погребението, казвате. Амче тъкмо там е белята де — въздъхна Мами. — Мис Мели, у дома сички сме се фанали за главата, та съм дошла при вас да диря помощ. Голямо тегло теглим, душице, голямо.
	— Да не би мис Скарлет да се е поболяла? — попита Мелани. — Аз почти не я видях след нещастието с Бони… Затвори се в стаята си, а капитан Бътлър все не си беше у дома и…
	Неочаквано по черното лице на Мами потекоха сълзи.
	— Трява да дойдете да ни помогнете, мис Мели. Аз направих квот можах, ама полза никва.
	— Мис Скарлет…
	Мами изправи приведените си рамене.
	— Мис Мели, вий я знаете мис Скарлет не по-лошо от мен. Кво ли не му дойде до главата на туй дете, ама Господ му дал сила да търпи. Туй последното я съсипа, верно, но ще го понесе и него. Зарад мистър Рет съм дошла аз.
	— Много исках да се видя с него, но всеки път, когато идвах, той или не беше вкъщи, или се беше заключил в стаята си с… А Скарлет прилича на привидение и дума не отронва… Кажи ми бързо какво има, Мами. Нали знаеш, че на драго сърце ще помогна, стига да мога.
	Мами обърса нос с опакото на ръката си.
	— Както ви рекох, мис Скарлет ще го преживее туй, дет е дошло от Бога, щот е навикнала да търпи, ама мистър Рет… Мис Мели, той нивга не е търпял нещо, дето да му иде напротив, чувайте кво ви думам. Та за него повече бера грижа аз, затуй и при вас съм дошла.
	— Но…
	— Мис Мели, трява безпременно да додете с мене таз вечер. — В тона на Мами се усещаше настойчивост. — Може пък вас да послуша мистър Рет. Той много ви зачита думата, тъй си е.
	— Но какво има, Мами? За какво ми говориш?
	Мами се поизправи някак сковано.
	— Мис Мели, мистър Рет май… май си е изгубил ума. Не ни дава да изнесеме от стаята Мънинката мис.
	— Изгубил си е ума? О, Мами, не може да бъде!
	— Право ви думам, не лъжа. Туй си е Божата истина. Не дава да погребеме детето, и толкоз. На, няма и час, откак сам ми го рече.
	— Но той не може… Не е…
	— Нали затуй ви думам, че си е изгубил ума.
	— Но защо…
	— Мис Мели, на вас сичко ще разправя. То не е за приказка пред хора, ама вий сте си от нашта фамилия, пък и няма на кого друг да го река. Сичко ще ви разправя. Нали знаете, той душа даваше за туй дете. Не бях виждала друг мъж — ни черен, ни бял — толкоз да трепери над детето си. Кога дофтор Мийд рече, че си е счупила врата, той сякаш подлудя. Грабна си пищова, хукна навън и гръмна горкото пони. Бога ми, фана ме страх, че и него си ще гръмне. То тогаз и аз без малко не подлудях, щот мис Скарлет беше в несвяс, съседите един през друг влизаха и излизаха от къщата, пък мистър Рет в туй време държеше детето на ръце и се го викаше, даже не ми даде личицето да му умия, дет беше цялото надраскано от камъчетата. После мис Скарлет се свести и аз си рекох: „Слава тебе Господи, сега ще се утешат един друг.“
	Сълзите й отново рукнаха и този път Мами дори не ги изтри.
	— Пък то тя кат дойде на себе си, влезе в стаята, докат той викаше мис Бони, и му рече: „Върни ми детето, дет ми го уби.“
	— О, не! Не може да бъде!
	— Не може, ама на. Тъкмо тъй му рече. И зе, че му повтори: „Ти я уби.“ Пък на мен толкоз ми примъчня за мистър Рет, че се разплаках, щот досущ приличаше на бито куче. Думам му аз: „Дайте го на мене туй дете. Аз не давам таквиз работи да се приказват над Мънинката мис.“ Зех го детето от ръцете му, занесох го в стаята и му умих личицето. Ама пак ги чувах как си говорят и от туй, дет си го рекоха, кръвта ми се смръзна. Мис Скарлет му думаше, че бил убиец, дет я пуснал да скача толкоз нависоко, пък той й рече, че никогаж не била брала грижа за мис Бони, ни за другите си деца…
	— Спри, Мами! Не ми разказвай повече. Не е редно да ми говориш тези неща — извика Мелани, потресена от картината, която думите на Мами бяха породили в съзнанието й.
	— Зная аз, че не ми е работа да разправям, ама тъй ми се е стегнала душата, че не мога да не си го рекна. Подир той я зе и сам я отнесе в погребалното, а сетне, кат я върна, тури я на леглото й в неговата стая. Мис Скарлет му рече, че мястото й е в ковчега в гостната, и тогаз се подплаших, че мистър Рет може да я удари. Ама той само й отвърна с един такъв леден глас: „Мястото й е в мойта стая.“ После се обърна към мене и ми заръча: „Мами, твойта грижа е да вардиш никой да не я бута оттук, додет се върна.“ Метна се на коня и замина нанейде, та чак по мръкнало си дойде. Видях го от вратата още, че е пил, и то здравата, ама се държеше, щот той много носи на пиене. Втурна се в къщата и не продума ни на мис Скарлет, ни на мис Пити, ни на другите дами, дет бяха дошли, а хукна нагоре по стълбите, блъсна вратата на свойта си стая и зе да ме вика. Аз се затичах колкот ми държат краката и кат стигнах горе, той беше застанал до леглото, ама толкоз тъмно беше в стаята, щот и капаците бяха дръпнати, че едвам го виждах. Пък той кат зе, че ми кресна: „Отвори ги тез капаци. Много е тъмно тука.“ Отворих ги аз, а той ме гледа едно таквоз… Бога ми, мис Мели, чак коленете ми се разтрепераха, щот много особлен ми се видя. Рече ми: „Донеси свещи. Много свещи. И варди да не угаснат. Да не си смяла да пускаш ни щори, ни капаци. Ти кат че не знаеш колко се бои от тъмното мис Бони.“
	Мелани впери ужасен поглед в Мами, а тя кимна печално.
	— Тъкмо тъй го рече. „Мис Бони се бои от тъмното.“
	Мами потрепера.
	— Отнесох му аз десетина свещи, а той ми рече: „Вън сега!“ После се подключи вътре и се там седи с Мънинката мис, та и на мис Скарлет не отваря, даже кога тя почна да вика и да блъска с юмруци по вратата. Тъй е от два дена вече. Хич не ще и да чуе за погребение. А таз заран излезе, ама заключи зад него си, а подир се метна на коня и отиде нанейде. Дойде си по залез слънце, пак пиян, и пак се подключи в стаята си. Ни е хапнал, ни очи е склопил. Оставете друго, ами зеха, че надойдоха хора — старата мис Бътлър от Чарлстън и мис Сюелин, и мистър Уил от Тара, а той хич даже не ще да им продума. Жива ужасия, мис Мели! Май и по-лошо ще има да става. А хората как ще ни одумват — туй не ща и да си го помисля. А пък таз вечер… — Мами млъкна, за да си издуха носа с ръка. — Таз вечер мис Скарлет го посрещна във вестибюла, когат се връщаше, влезе с него в стаята и му рече: „Погребението е уредено за утре заран.“ Пък той й вика: „Само да си смяла, знай, че ще те убия.“
	— О, той съвсем е обезумял!
	— Туй ви думам де. Сетне зеха да приказват по-тихо, та не можах сичко да чуя. Само разбрах, че той пак разправя колко се плашела мис Бони от тъмното, пък в гроба било много тъмно. А след малко чух как мис Скарлет му рече: „Много ти прилича да приказваш тъй, след кат ти я уби зарад твойта пуста гордост.“ Пък той й вика: „Ти милост нямаш ли?“ А тя му вика: „Нямам. И дете си нямам веч. Ти разбираш ли, че ме съсипа с твойто държане, откак Бони се уби. Целият град теб одумва. Се си пиян и ако мислиш, че аз не знам къде ходиш по цял ден, значи си глупак. При оназ никаквица се влачиш, при Бел Уотлинг.“
	— О, Мами, недей!
	— Ей на`, честен кръст. Тъй му рече. Пък и аз го знам, мис Мели, че не е лъжа туй. Черните сума неща научават преди белите хора, та и аз отдавна си го знам, ама зъб не съм обелвала. Че той и мистър Рет не го отрече. Вика й: „Точно тъй. Там ходя, пък ти няма кво да дигаш пара, щот знам, че хич не те е грижа. Оня бардак е същински рай пред таз къща, дет стана ад. Пък за Бел ще ти река, че има златно сърце. Тя не ме кори, че аз съм убил сам мойто си дете.“
	— О! — извика Мелани, поразена до дъното на душата си.
	Нейният собствен живот бе блажен и спокоен, заобиколена бе от хора, които я обсипваха с любов и добри чувства, тъй че не можеше да вникне докрай в казаното от Мами и да му повярва. И все пак в съзнанието й пропълзя един спомен, една картина, която тя побърза да отхвърли, сякаш бе станала свидетел на нечия срамна голота. Рет й бе говорил за Бел Уотлинг в деня, когато плака с глава в скута й. Ала той обичаше Скарлет. Не бе възможно да се е заблудила през същия онзи ден. А и Скарлет, разбира се, също го обичаше. Какво се бе изпречило помежду им тогава? Как можеха двама съпрузи да си нанасят такива болезнени рани един на друг?
	Мами въздъхна тежко и продължи да разказва:
	— Подир малко мис Скарлет излезе от стаята пребеляла кат платно, ама със стиснати уста и кат ме видя да стоя там, рече ми: „Погребението ще бъде утре, Мами.“ После ме отмина кат някой призрак. Думам ви, сърцето ми се сви, щот мис Скарлет кат си науми нещо, прави го. Ама и мистър Рет не пада по-долу. Рече й, че ще я убие, ако го стори туй. Много ми се стегна душата, мис Мели, щот и аз си имам един грях, дет мира не ми дава. Мис Мели, аз я наплаших Мънинката мис от тъмното.
	— О, Мами, това няма значение… вече не.
	— Как да няма? Че оттам иде цялата беля. Рекох си, че е по-добре да му го кажа на мистър Рет, па макар и да ме убие, щото много ми тежеше на душата. Та пъхнах се аз бързешком през вратата, преди да е сварил да я заключи, и му викам: „Мистър Рет, дойдох да ви се изповядвам.“ Пък той се обърна към мене съвсем кат някой луд и ми кресна: „Вън!“ Бога ми, нивга не съм била толкоз уплашена. Добре, ама му думам: „Моля ви се, мистър Рет, нека да ви го река, че инак ще умра. Аз бях виновна Мънинката мис да се наплаши от тъмното.“ И тогаз си наведох главата, мис Мели, кат чаках той да ме удари. Само че той нищичко не рече. Думам му още: „Аз уж за добро, мистър Рет, щот туй дете си нямаше страх от нищо и пет пари си не даваше. Надигаше се от леглото, след кат сички бяха заспали вече, и босо обикаляше къщата. Пък мене ме беше страх да не се удари някъде. Затуй й рекох, че в тъмното има духове и страшилища.“ И знаете ли кво направи той, мис Мели? Лицето му стана едно таквоз добро, приближи се до мене и си тури ръката на рамото ми. Никогаж преди не беше го правил. Рече ми: „Тя беше много смела, нали? Освен от тъмното от нищо се не боеше.“ Аз тогаз се разплаках, а той ми вика: „Хайде, Мами, недей тъй.“ И ме потупа по рамото. „Хубаво направи, че ми каза. Знам, че ти обичаш мис Бони, та затуй няма страшно, дето тъй си сторила. Важното е кво усеща човек в сърцето си.“ Кат ми рече тъй, аз мънинко се поуспокоих и добих кураж да се обадя. „Мистър Рет — викам му, — кво ще стане с погребението?“ А той ме изгледа кат побеснял с онез ми ти святкащи очи и викна: „Боже Господи! Пък аз си мислех, че ти поне ще разбереш, ако не някой друг. Как ти дойде на ума, че ще пусна детето си в тая тъмница? Че аз и сега я чувам как пищи, когат се пробуди нощем и не свети. Няма да дам да ми се плаши.“ Тогаз, мис Мели, го разбрах, че си е изгубил ума. Се пиян, ни мигна, ни залък тури в уста, ама не е само от туй. Съвсем е пощурял, казвам ви. Изблъска ме през вратата и ми кресна: „Марш оттук, дяволите да те вземат!“ Слязох аз долу и кат се размислих, страх ме фана. Той вика, че нямало да има погребение, мис Скарлет пък вика, че утре заран щяло да бъде, а той нали се закани, че ще земе да я гръмне. Не стига туй, ами къщата е пълна с рода и съседите вече кат нищо каканижат кой знай кви приказки. Та се сетих за вас, мис Мели. Трява да дойдете да помогнете.
	— О, Мами, как мога да се меся в тези неща?
	— Че кой друг да се намеси, ако не вий?
	— Но какво бих могла да сторя, Мами?
	— Хич не зная, мис Мели, ама се нещо ще сторите. Що не поговорите с мистър Рет, пък той, току-виж, ви чул. Той много ви слуша вас. Вий може да не го знаете, ама тъй е. Хиляда пъти съм го чувала да вика, че от сички жени само вас ви има за истинска дама.
	— Но…
	Мелани се изправи объркана, със свито сърце при мисълта, че й предстои да се срещне с Рет. Цяла се смръзна, като си помисли, че трябва да убеждава един човек, обезумял от скръб, както го представи Мами. Как да влезе в ярко осветената стая, където лежеше малкото момиченце, нейната любимка? Какво може да стори? Какво да каже на Рет, та да го утеши в безумната му мъка и да го върне към здравия разум? Седеше, обзета от нерешителност, и тогава през затворената врата до нея долетя звънливият смях на сина й. Като нож в сърцето я прониза мисълта, че той би могъл да е мъртъв. Представи си своя Бо да лежи горе с неподвижно студено телце и секнал завинаги весел смях.
	— О! — възкликна тя гласно в уплахата си и мислено притисна момченцето до сърцето си. Разбираше какво чувства Рет. Ако Бо бе умрял, как би го оставила сам в непрогледния мрак, под дъжда и вятъра?
	— О! Горкият, нещастният капитан Бътлър! — проплака тя. — Ще ида при него още сега, веднага.
	Втурна се към трапезарията, прошепна нещо на Ашли и слиса Бо, като го притисна силно до гърдите си и обсипа с целувки русите му къдрици.
	Излезе от къщи без шапка, все още стиснала в ръка салфетката за хранене, тъй забързана, че Мами едва успяваше да я настига със старческите си крака. Когато се озова във вестибюла на Скарлет, кимна мимоходом на събраните в библиотеката хора — уплашената мис Питипат, представителната възрастна мисис Бътлър, Уил и Сюелин. Продължи веднага по стълбите, а Мами я следваше задъхана. За миг се спря пред затворената врата на Скарлет, но Мами я предупреди с остър шепот:
	— Не, мис Мели, недейте.
	Вече по-бавно Мели пристъпи към стаята на Рет. Там спря колебливо, сякаш й се щеше да побегне обратно. После, напрегнала всичките си сили като малък войник, комуто предстои битка, почука на вратата и тихо се обади:
	— Пуснете ме, моля ви, капитан Бътлър. Аз съм, мисис Уилкс. Искам да видя Бони.
	Вратата мигновено се отвори и Мами, отскочила назад в сянката, видя огромната и тъмна фигура на Рет, открояваща се сред ярко осветената стая. Той се олюляваше и Мами отдалеч долови лъхащата миризма на уиски. Погледът му за миг остана сведен към Мели, а после той я хвана за ръката, дръпна я в стаята и затвори вратата.
	Мами се прокрадна на пръсти до едно кресло край вратата и уморено отпусна безформените си телеса. Седеше неподвижна и разплакано шепнеше молитви. От време на време повдигаше крайчеца на роклята си и бършеше очи. Колкото и да се ослушваше, не можа да разбере нито дума от разговора в стаята, а само откъслечно дочуваше приглушени гласове.
	След безкрайно чакане вратата най-после се открехна и отвътре се показа бледото и измъчено лице на Мелани.
	— Бързо донеси кана кафе и няколко сандвича.
	Когато дяволът й влезеше под кожата, Мами можеше да се движи с бързината на шестнайсетгодишна стройна девойка, а от любопитство да узнае какво става в стаята на Рет стана още по-пъргава. Ала надеждите й бяха излъгани, когато Мели съвсем леко отвори вратата и пое подноса от ръцете й. Мами дълго напряга острия си слух, но не можа да долови нищо освен потракването на сребърни прибори по чиниите и тихия нежен глас на Мелани, която редеше нещо неразбрано. А после чу скърцането на леглото, когато едно тежко тяло се събори върху него, и изтропването на ботуши върху пода. След малко на прага се показа Мелани, но колкото и да се стараеше, Мами не успя да надзърне над рамото й в стаята. Мелани изглеждаше уморена и на миглите й блестяха сълзи, ала лицето й бе възвърнало ведрото си спокойствие.
	— Иди да кажеш на мис Скарлет, че капитан Бътлър няма нищо против погребението да стане утре сутринта — прошепна тя.
	— Слава Богу! — възкликна Мами. — Ама как изобщо…
	— Не говори толкова високо. Той ще спи сега. Освен това, Мами, кажи на мис Скарлет, че ще прекарам тук цялата нощ, и ми направи кафе. Тук го донеси.
	— В таз стая?
	— Да, обещах на капитан Бътлър, че ако легне да спи, аз ще бдя цяла нощ над нея. Иди сега да кажеш на мис Скарлет, та да не се тревожи повече.
	Мами понесе тежкото си тяло и подът на вестибюла се разтресе, а сърцето й пееше от облекчение: „Алилуя! Алилуя!“ Спря замислена пред вратата на Скарлет, обладана от смесено чувство на благодарност и любопитство.
	„Хич не проумявам как свари да го предума мис Мели. Дано сички ангели и светци да я закрилят. Ще й река на мис Скарлет, че погребението ще стане утре заран, ама май по-хубаво да не споменавам, че мис Мели ще седи таз нощ при Мънинката мис. На мис Скарлет хич няма да й стане драго.“


>>	Глава LX

	Нещо не беше наред с този свят, нещо злокобно и страшно витаеше във въздуха и обграждаше Скарлет неусетно, но безпощадно като непрогледна мъгла. Това усещане за нещо сбъркано сякаш извираше много по-дълбоко от смъртта на Бони, защото непоносимата в началото болка бе преминала вече в тъжна примиреност с трагичната загуба. И все пак смътното предчувствие за бъдни злочестини не изчезваше и тя непрекъснато живееше с усещането, че някаква страшна черна фигура я дебне заплашително изотзад, че твърдата почва под краката й всеки миг може да се превърне в плаващи пясъци, които да я погълнат.
	Никога по-рано не бе изпитвала подобен страх. През целия си живот се водеше неотклонно от здравия разум и се плашеше само от реални, осезателни опасности, от физическа злополука, от глад, от бедност, боеше се да не изгуби любовта на Ашли. С непригодения си за дълбоки разсъждения ум сега се опитваше да си изясни какво става в собственото й съзнание, но безуспешно. Беше изгубила най-обичното си дете, но тя имаше сили да понесе тази мъка, както бе понесла толкова други сломяващи загуби. Беше в цветущо здраве, притежаваше богатство, което напълно я задоволяваше, и все още имаше Ашли, макар че през тези дни го виждаше все по-рядко. Дори надвисналата между тях неловкост от деня на злополучното тържество не я тревожеше, защото знаеше, че това ще отмине. Не, не я плашеха нито болка, нито глад, нито съмнения в любовта на Ашли. Някога тя изпита всички тези страхове, но те не я угнетяваха тъй силно, както сегашното усещане за нещо нередно — тази опустошаваща душата тревога, по странен начин наподобяваща чувството, познато от стария й кошмар с гъстата пъплеща мъгла, през която тичаше отчаяна като изгубено дете в търсене на скрития рай.
	Спомняше си как някога Рет винаги бе успявал да я разсмее, да я накара да забрави страховете си. Спомняше си успокоението, което й носеше прегръдката на силните му ръце, допира до яките му мургави гърди. Сега за пръв път от седмици отвори очите си за него и бе потресена от промяната, която откри. Този човек никога вече нямаше да се смее, нито да я утешава.
	Известно време след смъртта на Бони тя изпитваше силен гняв към Рет и бе твърде погълната от собствената си скръб, тъй че разменяха само по няколко учтиви думи за пред слугите. Бе се отдала изцяло на спомените за топуркащите крачета на Бони и звънкия й заразителен смях, а изобщо не помисляше, че и него терзаят същите възпоминания, че мъката му е дори по-голяма от нейната. При срещите си през всички тези седмици бяха разговаряли с хладна вежливост като двама непознати, събрани от случайността в един и същ хотел, споделящи покрива и трапезата, но никога мислите си.
	Сега, уплашена и самотна, Скарлет би преодоляла разделящата ги преграда, стига да можеше, но се натъкваше на неговата съпротива, сякаш той не желаеше помежду им да бъде изричано нещо повече от повърхностни фрази. Гневът й се бе стопил вече и тя искаше да му каже, че не го вини за смъртта на Бони. Искаше да се наплаче в прегръдките му и да му признае, че и тя самата е изпитвала неудържима гордост от ездаческите способности на детето, че и на нея нерядко се е случвало да се поддава на милите му дяволити капризи. Сега с готовност би му изповядала смирено, че единствено болката я е накарала да го упрекне толкова жестоко с подсъзнателната надежда, че като го нарани, ще облекчи своето страдание. Ала някак все не настъпваше подходящ момент. Рет я гледаше с безизразните си тъмни очи тъй, че не й даваше никаква възможност да заговори. Колкото повече бе отлагано извинението, толкова по-трудно изглеждаше, а накрая й се струваше невъзможно.
	Тя не разбираше защо се бе получило тъй. Рет беше неин съпруг и ги съединяваше онази неразрушима връзка, съществуваща между двама души, които са делили едно легло, заченали и създали обичано дете, а после тъй скоро изпратили го до мрачния му гроб. Само в обятията на баща му тя би намерила утеха, в споделените с него спомени и скръб, от които най-напред щеше да боли, но които единствени щяха да доведат до изцеление. Но сега отношенията помежду им бяха стигнали дотам, че със същия успех би могла да се хвърли в обятията на някой съвсем чужд човек.
	Рет рядко се задържаше у дома. Когато се случваше да се срещнат на вечеря, той обикновено беше пиян. Алкохолът не му се отразяваше като преди, не го подтикваше да става все по-изискан и в същото време по-хаплив, да подхвърля злобнички, но забавни реплики, които я разсмиваха напук на намеренията й да бъде строга и хладна. Сега пиенето го караше да потъва в мрачно мълчание и към края на вечерта да изпада в тъпо вцепенение. Понякога в ранните часове призори тя го чуваше да влиза с коня си в задния двор и да чука по вратата на къщичката за прислугата, та Порк да му помогне да се качи по стълбите и да го сложи в леглото. Да го сложи в леглото! Рет, който можеше да пие, додето цялата му компания се натъркаля под масата, а после, без дори да залитне, им помагаше да си легнат.
	Колкото някога бе изряден в облеклото си, толкова сега бе небрежен и размъкнат, та възмутеният Порк трябваше да полага огромни усилия, за да го предума да се преоблече за вечеря. Уискито вече даваше отражение върху лицето му и изрязаният му овал се бе заличил от нездрава подпухналост, а под кръвясалите му очи се бяха появили торбички. Едрото му тяло с яки мускули сега изглеждаше меко и отпуснато и около кръста му се натрупваха тлъстини.
	Често изобщо не се прибираше през нощта, без да извести, че ще отсъства. Не бе изключено, разбира се, да хърка пиян в някоя от стаичките над кръчмата, но при тези случаи Скарлет винаги бе убедена, че е в заведението на Бел Уотлинг. Веднъж бе срещнала Бел в един магазин — доста наедряла и загрубяла вече жена, у която не бе останало почти нищо от някогашната хубост. Ала въпреки изписаното й лице и крещящо облекло от нея се излъчваше приятна, почти майчинска топлота. Вместо да сведе очи или да я изгледа предизвикателно, както постъпваха обикновено леките жени при среща с почтени дами, Бел й отвърна с поглед, в който личеше напрегнат интерес и сякаш някакво съчувствие, тъй че Скарлет цяла пламна.
	Ала тя не можеше вече да обсипе съпруга си с яростни упреци, да изисква вярност от него или да се опитва да го засрами, както нямаше сили у себе си и да му поиска прошка, задето го е обвинила за смъртта на Бони. Сякаш бе парализирана от странно равнодушие, потънала бе в непонятно отчаяние, по-всеобхватно от всички други чувства, които бе познала в живота си. Беше по-самотна от всякога. Може би преди не бе оставало време да почувства самотата. Но сега я усещаше болезнено и се боеше, защото нямаше към кого да се обърне освен към Мелани. Дори най-здравата й опора, нейната Мами я бе напуснала завинаги, за да се прибере в Тара.
	Мами не даде никакво обяснение за внезапното си решение. Само погледна Скарлет с уморените си старчески очи и я попита колко струва билетът за влака до вкъщи. На сълзите и молбите на Скарлет да остане, Мами отвърна само:
	— Причува ми се как мис Елен ми заръчва: „Мами, иди си у дома. Твойта работа се свърши вече.“ Затуй мисля да си вървя.
	Рет, който присъстваше на разговора, даде на Мами парите и я потупа по рамото.
	— Права си, Мами. И мис Елен е права. Ти свърши работата си тук. Иди си у дома. Ако някога имаш нужда от нещо, обади ми се. — А когато Скарлет се развика, той се обърна към нея: — Замълчи, глупачке! Ще я пуснеш да си върви! Мислиш ли, че на някого му се седи в тази къща… сега?
	Докато й говореше, очите му святкаха тъй диво, че Скарлет се отдръпна уплашено от него.
	— Доктор Мийд, мислите ли, че може да… да си е изгубил ума? — питаше тя малко по-късно, подгонена от собствената си безпомощност да дири съвет при стария лекар.
	— Не — отвърна докторът, — но той се налива като бъчва и ако продължава тъй, ще се убие. Много обичаше детето, Скарлет, и според мен пие, за да не мисли за него. Бих ви посъветвал колкото може по-скоро да му родите друго дете.
	Скарлет си тръгна към къщи, мрачно умислена над последните му думи. Лесно беше да се каже, но как би могло да стане? С радост би родила друго дете, дори още няколко деца, стига този поглед в очите на Рет да изчезне и тя самата да може да запълни болезнената празнота в сърцето си. Едно момченце, мургаво и красиво като Рет, и още едно момиченце. О, какво не би дала за още едно момиченце, за една палава и засмяна кукличка, съвсем различна от отпуснатата празноглава Ела! Но по нищо не личеше, че Рет има желание за други деца. Най-малкото, изобщо не стъпваше в стаята й, макар тя вече никога да не заключваше вратата си, а често дори я оставяше приканващо разтворена. Ала него това сякаш не го интересуваше. Нищо не го интересуваше освен уискито и онази простовата червенокоса жена.
	Очарователните му насмешки сега бяха заменени от постоянна жлъч; нападките му, някога по-приемливи поради чувството му за хумор, бяха станали брутални. След като Бони умря, много от почтените дами в квартала, спечелени от неговата затрогваща любов към дъщеря му, държаха да му изразят искреното си съчувствие. Те го спираха на улицата, за да му изкажат съболезнования, или му се обаждаха иззад живия плет на дворовете си. Ала Бони я нямаше вече и той не виждаше причина да запази любезните си обноски, които бе приел единствено заради нея. Изобщо не желаеше да изслушва дамите и най-грубо прекъсваше съчувствените им излияния.
	Колкото и странно да бе обаче, дамите не му се обиждаха. Те го разбираха или поне така си мислеха. Когато вечер се завръщаше, яхнал коня си, толкова пиян, че едва се държеше на седлото, готов да нагруби всеки, който го заговореше, дамите само въздишаха: „Бедничкият!“ — и удвояваха старанията си да бъдат мили и внимателни с него. Съжаляваха го, задето сърцето му е разбито от скръб, а отгоре на всичко и у дома си не може да намери утеха, защото трябваше да я търси при Скарлет.
	Всички знаеха колко студено и безсърдечно същество е тя. Бяха изпълнени с негодувание от привидната лекота, с която тя се съвзе след смъртта на Бони, без да съзнават или да се помъчат да отгатнат колко усилия й е струвало да надмогне загубата. Градът бе насочил цялото си състрадание към Рет, който нехаеше за хорските чувства, и за Скарлет бе останала само хладната неприязън, а тя за пръв път копнееше за разбиране и добра дума от страна на околните.
	Ала никой от старите приятели не я посещаваше у дома освен леля Пити, Мелани и Ашли. Идваха само новите й познати с лъскавите си карети, които охотно й изказваха съболезнованията си и се опитваха да я развличат с безинтересни клюки за други познати. Всички те бяха пришълци и тя ги чувстваше чужди. А и те не я познаваха, нито някога щяха да я разберат. Нямаха представа какъв е бил животът й, преди да стане прелестната стопанка на разкошната къща, разположена на Прасковената улица. На тях самите не им се щеше да приказват какви са били някога, преди да се сдобият със скъпи дрехи и карети, теглени от хубави коне. Те не подозираха какви битки бе водила, какви лишения бе изтърпяла, каква цена бе платила за притежанието на голямата къща, красивите дрехи, изящното сребро, за щедрите приеми. Нищо не знаеха. Пък и не ги беше грижа тези странници, появили се Бог знае откъде, защото предпочитаха да се плъзгат по повърхността на живота, защото не бяха измъчвани като нея от спомени за войната, за глада и отчаяната борба, защото не бяха свързани неразривно чрез корените си с червената земя.
	Сега в своята самота тя изпитваше желание да прекарва следобедите си с Мейбъл, с Фани, с мисис Елсинг или мисис Уайтинг, та дори и със страховитата войнствена мисис Мериуедър. Защо не и с мисис Бонел или… изобщо с който и да е от старите приятели и съседи? Те бяха познали войната, ужасите, пожара, изгубили бяха без време близки хора; мизерствали бяха без храна и в дрипи, живели бяха на ръба на пропастта. От последни бедняци отново се бяха превърнали в състоятелни хора.
	Колко би се утешила да можеше да поседи с Мейбъл, защото и тя самата бе погребала невръстно детенце, починало по време на паническото бягство от армията на Шърман. Каква разтуха би й донесло присъствието на Фани, след като и двете бяха изгубили съпрузите си през черните дни на военния режим. А с мисис Елсинг биха се посмели тъжно, припомнили си деня, в който падна Атланта, когато от препускащата й през площада карета се бяха изтъркаляли торбите с провизии, задигнати от склада на интендантството. С удоволствие би побъбрила за миналото с мисис Мериуедър, напълно осигурена вече от печалбите на своята пекарна, и с приятно чувство би попитала старата дама: „Помните ли колко зле бяхме веднага след капитулацията? Помните ли как се чудехме какво ще обуем на краката си? А вижте какво постигнахме!“
	Да, хубаво би било. Сега тя разбра защо, когато двама бивши конфедерати се срещнеха, винаги говореха с такова упоение, с такава гордост и носталгия за войната. Сполетени бяха от тежко изпитание, но бяха успели да го преодолеят. Бяха ветерани. Тя самата също беше ветеран, но нямаше приятели, с които да извика в спомените си някогашните битки. О, ако можеше отново да бъде сред своите, сред хората, минали през същите преживелици, които знаеха колко болезнено се отразяват те… колко дълбоко се вкопчват в човешката душа!
	Но всички някак си се бяха отдалечили от нея. Тя съзнаваше, че вината е нейна. Досега това не бе я засягало, но сега Бони бе мъртва, а тя — самотна и уплашена и срещу нея на богатата трапеза седеше един мургав, безчувствен от пиянство непознат, който се погубваше пред очите й.


>>	Глава LXI

	Скарлет беше в Мариета, когато пристигна спешната телеграма от Рет. Влак за Атланта имаше след десет минути и тя успя да се качи на него без никакъв багаж освен чантичката си, а Уейд и Ела остави в хотел под грижите на Приси.
	Атланта беше само на трийсет километра, ала през този дъждовен следобед на ранната есен влакът пълзеше сякаш безкрайно бавно, като на всеки прелез спираше за пътници. Обзета от панически страх при съобщението на Рет и от лудешки стремеж да бърза, Скарлет на всяка спирка беснееше от нетърпение. Покрай прозореца отминаваха гори, бегло докоснати от златисти багри, червени хълмове, все още набраздени от лъкатушещи траншеи, някогашни укрепления, обрасли с бурени, и дълбоки ями, бележещи пътя, по който Джонстън и армията му бяха водили сражения през време на отстъплението си. Всяка гара, всеки прелез, чието название съобщаваше кондукторът, бяха дали име на битка; цялата тази околност някога бе представлявала бойно поле. При друг случай у Скарлет биха се пробудили спомени за изживения ужас, ала сега мислите й бяха съвсем други.
	Съобщението на Рет гласеше:
C>
	„Мисис Уилкс болна. Прибери се веднага.“
C$
	Когато влакът пристигна в Атланта, вече се бе смрачило и ситният дъждец сякаш спускаше завеса над града. Уличните газени лампи приличаха на бледожълти петънца в мъглата. Рет я чакаше с каретата. Видът на лицето му я уплаши още повече от телеграмата. Никога не бе го виждала тъй безизразно.
	— Да не би… — извика тя.
	— Не. Жива е още. — Рет й помогна да се качи в каретата и нареди на кочияша: — До къщата на мисис Уилкс и колкото можеш по-бързо.
	— Какво й се е случило? Аз не знаех да е болна. Миналата седмица изглеждаше съвсем добре. Да не е станала някаква злополука? О, Рет, нали не е чак толкова страшно, колкото ти…
	— Тя умира — отвърна Рет с равен глас, безизразен като физиономията му. — Иска да те види.
	— Не Мели! О, Мели не! Какво е станало с нея?
	— Пометна.
	— Помет… но, Рет, тя… — Скарлет млъкна, онемяла от тази новина, прибавила се към ужаса й.
	— Ти не знаеше ли, че очаква дете?
	Тя дори не можеше да поклати глава.
	— Е, виждам, че сега го научаваш. Не вярвам да е споделила с някого изобщо. Искала е да бъде изненада. Но аз знаех.
	— Знаел си? Не мога да повярвам, че тя ти го е казала.
	— Не беше нужно да ми го казва. Сам го разбрах. Тя беше толкова… щастлива през последните два месеца, че не бих могъл да се излъжа.
	— Но, Рет, докторът твърдеше, че още едно бебе ще я погуби!
	— И то наистина я погуби — продума той. А на кочияша подвикна: — За Бога, не можеш ли по-бързо да караш?
	— Но, Рет, не е възможно тя да умре. Аз… аз не умрях, а пък…
	— Тя няма твоята сила. Никога не е имала сила, а само сърце.
	Каретата се залюля и спря пред схлупената малка къща, а Рет подаде ръка на Скарлет да слезе. Трепереща, уплашена и завладяна от внезапно чувство на самотност, тя се вкопчи плътно в него.
	— Ти ще влезеш ли, Рет?
	— Не — отвърна той и се качи отново в каретата.
	Тя изтича по стълбите, прекоси верандата и стремително отвори вратата. Вътре, на жълтата светлина на лампата, видя Ашли, леля Пити и Индия. През ума на Скарлет мина мисълта: „Какво прави Индия тук? Мелани й каза никога повече да не стъпва в къщата й.“
	Щом я зърнаха, и тримата се изправиха — леля Пити бе прехапала устните си, за да не треперят, а Индия й отправи съкрушен и скръбен поглед, в който нямаше нито капка омраза. Ашли приближи към нея, вял и отпаднал като сомнамбул, и сложи ръка на рамото й, а когато проговори, думите му прозвучаха като бълнуване:
	— Тя питаше за теб — пророни той. — Тя питаше за теб.
	— Мога ли да я видя веднага? — Скарлет се извърна към затворената врата на стаята на Мелани.
	— Не, доктор Мийд е там сега. Хубаво, че дойде, Скарлет.
	— Тръгнах веднага щом научих — рече тя и свали шапката и пелерината си. — Влакът… Нали тя не е чак толкова… Кажи ми, че е по-добре, Ашли. Проговори нещо! Не ме гледай така! Мели не е…
	— Все за теб питаше — повтори Ашли и я погледна в очите, а в погледа му тя прочете отговора на въпроса си. За миг сърцето й замря и после заподскача лудо в гърдите й, изпълнено с непознат страх, по-силен и от тревогата, и от скръбта. „Не може да бъде — сепнато рече Скарлет на себе си и се опита да прогони страха. — И лекарите правят грешки. Няма да повярвам, че е истина. Не бива да вярвам, иначе ще заплача. Трябва да мисля за нещо друго.“
	— Не вярвам! — буйно викна тя и огледа трите посърнали лица предизвикателно, сякаш очакваше да й противоречат. — И защо Мелани не ми е казала? Никога нямаше да ида в Мариета, ако знаех!
	Очите на Ашли се пробудиха и я погледнаха измъчено.
	— Тя не беше казала на никого, Скарлет, и най-вече не искаше ти да го разбереш. Боеше се да не й се караш, ако узнаеш. Искаше да изчака три… додето мислеше, че всичко вече ще е сигурно и безопасно, и тогава да изненада близките и със смях да твърди колко неправи са били лекарите. Беше толкова щастлива. Знаеш я колко мечтаеше за още деца… колко много искаше да си има момиченце. Всичко вървеше тъй добре до… а после без никаква причина…
	Вратата към стаята на Мелани се отвори тихо и във вестибюла влезе доктор Мийд, който затвори зад гърба си. Той постоя един миг с наведена глава, а после погледна към четиримата, които бяха замръзнали на местата си. Очите му се спряха върху Скарлет. Когато приближи към нея, тя видя, че са пълни със скръб, примесена с неприязън и презрение, и от това уплашеното й сърце притихна гузно.
	— Значи дойдохте най-после — процеди той.
	Преди да успее да му отговори, към затворената врата се насочи Ашли, но докторът го спря.
	— Не, ти недей още. Тя иска да говори със Скарлет.
	— Докторе — хвана го за ръкава Индия. Мърдаше устните си почти беззвучно, но умолителното й изражение сякаш крещеше. — Нека я видя за миг. Още от сутринта съм тук и чакам, но тя… Нека я видя за миг. Искам да й кажа… трябва да й кажа… че сбърках за… за едно нещо.
	Когато го изрече, тя не погледна нито Ашли, нито Скарлет, ала доктор Мийд отправи студения си взор към Скарлет.
	— Ще опитам, мис Индия — отвърна делово той, но само ако ми дадете дума да не хабите силите й, като признавате, че сте сбъркали. На нея това й е известно и извинението ви само би я разстроило.
	Пити подзе плахо:
	— Моля, доктор Мийд…
	— Мис Пити, много добре знаете, че ще изпищите и ще припаднете.
	Пити изопна нисичкото си пълно тяло и изгледа доктора от упор. Очите й бяха сухи и от цялата й фигура се излъчваше оскърбено достойнство.
	— Добре, миличка, малко по-късно — поомекна докторът. — Елате, Скарлет.
	Те пристъпиха на пръсти през вестибюла до затворената врата и докторът здраво стисна рамото на Скарлет.
	— А сега, мис — прошепна той остро, — никакви истерии и никакви признания пред смъртния одър или, кълна се в Господ, ще ви извия врата! Хич не ме заблуждавайте с вашите невинни погледи. Много добре знаете за какво ви говоря. Мис Мели трябва да умре спокойно и аз няма да ви позволя да си разтоварвате съвестта, като й се изповядате за Ашли. Никога досега не съм посягал на жена, но ако изтървете нещо… пред мен ще отговаряте.
	Той отвори вратата, преди тя да успее да му отвърне, изтласка я в стаята и отново затвори след нея. Малкото помещение, обзаведено с евтини мебели от черен орех, тънеше в полумрак, тъй като лампата бе покрита с вестник. Стаичката бе скромна като на девойче — тясно легло с ниски табли, простички тюлени завеси, чисти, но избелели парцалени килимчета на пода — тъй различна от пищния разкош в спалнята на Скарлет с нейните масивни резбовани мебели, завеси от розов брокат и осеян с рози килим.
	Мелани лежеше в леглото и под завивките фигурата й изглеждаше смалена и тъничка като на дете. Две черни плитки се спускаха покрай лицето й, а затворените й очи бяха хлътнали и оградени с лилави кръгове. Когато я видя, Скарлет се закова на място и отмаляла се облегна на вратата. Въпреки че стаята бе слабо осветена, тя веднага забеляза восъчножълтия цвят на лицето на Мелани. В него вече нямаше капка кръв, капка живот и дори носът й изглеждаше някак изострен и изтънял. До този миг Скарлет се бе надявала, че доктор Мийд се лъже. Но сега и сама се увери. Твърде много подобни лица бе виждала из болниците по време на войната, за да не си дава сметка какво предвещава този обречен израз.
	Мелани умираше, но за момент съзнанието на Скарлет отказа да приеме тази мисъл. Мелани не биваше да умре. Такова нещо бе невъзможно. Господ нямаше да допусне тя да умре, след като Скарлет толкова се нуждаеше от нея. Никога преди не й бе хрумвало, че се нуждае от Мелани. Ала сега истината проникна до най-скритите дълбини на душата й. Бе разчитала на Мелани като на себе си, но не бе го съзнавала. А сега Мелани умираше и Скарлет разбра колко непосилно трудно ще й бъде без нея. Когато, обзета от паника, се приближи на пръсти до неподвижната фигура в леглото, разбра, че Мелани е нейна сабя и неин щит, утеха и извор на сила в живота й.
	„Трябва да я опазя! Не мога да я изгубя!“ — помисли си тя и коленичи до леглото, а полите й прошумоляха. Грабна припряно безжизнено отпуснатата върху завивките ръка и отново изпита ужас, като усети колко е студена.
	— Аз съм, Мели — промълви тя.
	Мелани поотвори очи, после, сякаш удовлетворена, че това наистина е Скарлет, отново ги затвори. След миг пое дъх с усилие:
	— Обещай ми нещо.
	— О, всичко!
	— Бо… грижи се за него.
	Скарлет успя само да кимне със задавено гърло и в знак на съгласие леко притисна ръката, която държеше.
	— На теб го давам. — На лицето й трепна неуловима слаба усмивка. — Веднъж ти го давах вече… Помниш ли?… Преди още да се роди.
	Дали помнеше? Та би ли могла да забрави някога? За секунда отново почувства ясно задухата и горещината на онзи кошмарен септемврийски следобед, изживя собствения си ужас от янките, чу тропота на отстъпващите войски и гласа на Мелани, умоляващ я да вземе детенцето й, ако тя умре… помнеше още и колко силна омраза изпитваше към Мелани през този ден и как се надяваше тя да умре.
	„Аз я убих — каза си тя, обхваната от безумна суеверна паника. — Толкова често пожелавах смъртта й, че Господ ме е чул и сега ме наказва.“
	— О, Мели, не говори тъй! Знаеш, че ще се съвземеш отново и…
	— Не. Обещай.
	Скарлет преглътна болезнено.
	— Обещавам, разбира се. Ще го имам като свой собствен син.
	— Колеж… — промълви Мелани със слаб и равен глас.
	— О, да! Ще го пратя в университет, и в Харвард, а после и в Европа… Ще има всичко, което пожелае… и… и… пони… и уроци по музика… О, Мели, умолявам те, помъчи се да се съвземеш! Направи усилие!
	Отново настъпи тишина и по лицето на Мелани пролича с каква мъка събира сили, за да проговори пак.
	— Ашли — отрони тя. — Ашли и ти… — Гласът й потрепера и пресекна.
	При споменаването на Ашли сърцето на Скарлет сякаш внезапно спря, натежало като студен камък в гърдите й. Мелани е знаела през всичкото време. Скарлет отпусна глава върху завивката и едно ридание, на което не бе съдено да се излее, стисна гърлото й безмилостно. Мелани знаеше. Скарлет не бе в състояние да изпита нито срам, нито каквото и да било друго чувство освен неудържимо разкаяние, задето в продължение на толкова години бе наранявала това създание, изтъкано от доброта. Мелани беше разбрала… и все пак бе останала докрай нейна вярна приятелка. О, ако можеше да върне изминалото време! Никога не би си позволила дори да срещне погледа на Ашли.
	„О, Боже — трескаво зареди молитва тя, — моля те, много те моля, остави я да живее! Аз ще изкупя греха си пред нея. Ще бъда безкрайно добра. До края на живота си няма да продумам на Ашли, само направи тъй, че тя да оздравее!“
	— Ашли — немощно промълви Мелани и протегна ръка, за да докосне сведената глава на Скарлет. С два пръста тя подръпна косата й, но силиците й не бяха повече, отколкото на едно бебе. Скарлет знаеше какво означава жестът й, знаеше, че Мелани иска да я погледне. Ала тя не можеше, не можеше да срещне очите й, в които щеше да прочете, че е знаела всичко.
	— Ашли — отново прошепна Мелани и Скарлет с усилие се овладя. Едва ли щеше да й бъде толкова тежко, когато в деня на Страшния съд се изправеше пред Божия трон и прочетеше присъдата си в неговите очи. Душата й се гърчеше болезнено, но тя изправи глава.
	Ала отново видя същите изпълнени с обич тъмни очи, хлътнали и унесени от приближаващата смърт, същата нежна уста, която отпаднало се бореше с болката, за да поеме дъх. Никакъв упрек нямаше в това лице, никакво обвинение, никакъв страх — само тревога, че няма да й стигнат сили за нужните думи.
	За миг Скарлет бе тъй вцепенена, че дори не можа да почувства облекчение. А после притисна ръката на Мелани до гърдите си, заляна от гореща вълна на признателност към Бога, и за пръв път от детските си години изрече искрена смирена молитва, в която нямаше ни следа от себичност:
	„Благодаря ти, Господи. Зная, че не го заслужавам, но благодаря ти, че не си позволил тя да разбере.“
	— Какво за Ашли, Мели?
	— Ти… ще се грижиш за него, нали?
	— О, да.
	— Той толкова… лесно простива.
	Отново настана пауза.
	— Грижи се… за неговите дела… нали разбираш?
	— Да, разбирам. Ще го направя.
	Чертите на Мелани се изопнаха от усилието.
	— Ашли не е… много практичен.
	Само пред лицето на смъртта Мелани си бе позволила да отрони нещо подобно на укор по отношение на съпруга си.
	— Грижи се за него, Скарлет… но… никога не му позволявай да го разбере.
	— Няма да изпускам от поглед нито него, нито делата му и той нищо няма да узнае. Просто ще му подхвърлям предложения.
	Мелани успя да събере сили за една слаба усмивка, а в очите й, обърнати към Скарлет, проблясваше тържество. Срещнатите им погледи сякаш удариха печат под сделката, която гласеше, че закрилата на Ашли Уилкс от прекалено суровия за него свят преминава от една жена към друга и че мъжката гордост на Ашли ще е пощадена, като му бъде спестено знанието за това.
	Сега напрегнатото и уморено лице на Мелани се отпусна, сякаш обещанието на Скарлет я бе изпълнило с неземен покой.
	— Ти си толкова умна… толкова храбра… и винаги толкова добра към мен…
	При тези думи потисканото ридание неволно изскочи от гърлото на Скарлет и тя затисна устата си с длан. Сега вече щеше да ревне като дете и да извика: „Та аз съм по-черна и от дявола! А и към тебе бях толкова зла и несправедлива! Никога нищо не съм направила за тебе! Всичко беше заради Ашли!“
	Скарлет рязко се изправи и впи зъби в палеца си, за да се овладее. Отново в съзнанието й изникнаха думите на Рет: „Тя те обича. Нека това бъде твоят кръст.“ Сега кръстът бе станал непосилно тежък. Не стига, че бе прилагала какви ли не хитрини, за да й отнеме Ашли, а в този миг Мелани, която цял живот й бе вярвала сляпо, пред самата си смърт отново й засвидетелстваше своята обич и доверие. Не, тя не можеше да каже нищо. Не можеше да продума дори: „Помъчи се да оживееш.“ Длъжна бе да й позволи да си отиде спокойно от този свят — без борба, без сълзи, без мъка.
	Вратата се отвори тихо, на прага застана доктор Мийд и властно й направи знак да излиза. Скарлет се приведе над леглото, преглъщаща сълзите си, взе ръката на Мелани и я допря до бузата си.
	— Лека нощ — промълви тя и гласът й прозвуча изненадващо спокойно и за самата нея.
	— Обещай ми… — отново долетя шепотът, вече едва доловим.
	— Всичко, милата ми.
	— Капитан Бътлър… бъди добра с него. Той… толкова те обича.
	„Рет?“ — объркана си рече Скарлет, без да схваща никакъв смисъл в думите.
	— Да, разбира се — механично продума тя и като целуна леко ръката на Мелани, положи я на леглото.
	— Кажете на дамите да влязат веднага — прошепна докторът, когато тя тръгна към вратата.
	През плувналите си в сълзи очи видя как леля Пити и Индия последваха доктора в стаята, притиснали с две ръце полите си, за да не шумолят. Вратата се затвори зад тях и къщата онемя.
	Ашли не се мяркаше никъде. Скарлет опря глава на стената като непослушно дете, наказано в ъгъла, и разтърка гърлото си.
	Зад тази врата си отиваше Мелани, а с нея и цялата сила, на която тя несъзнателно бе разчитала през всички тези години. Защо, о, защо по-рано не бе прозряла колко силно обича Мелани и колко много се нуждае от нея? Но кой би могъл да си представи, че дребничката невзрачна Мелани е била такъв здрав опорен стълб? Мелани, която до сълзи се стесняваше пред непознати и бе тъй плаха, че не смееше да изрази гласно мнението си от страх пред неодобрението на възрастните дами, Мелани, дето бе тъй боязлива, че и на мравката сторваше път! И все пак…
	Спомените върнаха Скарлет назад през годините към онова тихо и горещо пладне в Тара, когато над облеченото в синя униформа тяло се изви синкав дим, а Мелани застана в горния край на стълбите със сабята на Чарлс в ръка. Скарлет си припомни, че тогава й мина през ум: „Колко глупаво! Та Мелани дори не може да я повдигне тая сабя!“ Ала сега знаеше, че ако бе се наложило, Мелани щеше да се спусне по стълбите и да убие онзи янки… или сама да загине.
	Да, тогава Мелани бе до нея със сабята в малката си ръка, готова да се сражава заради Скарлет. И като се размисли тъжно, тя осъзна, че Мелани всъщност винаги бе стояла до нея със сабя в ръка, тиха и незабележима като нейна сянка — обичаше я, бореше се заради нея със страстна преданост, бореше се срещу янките, срещу глада и нищетата, срещу общественото мнение и дори срещу собствения си род.
	Скарлет усети как всичката й смелост и увереност се изпаряват при мисълта, че сабята, която я бранеше вярно от всички трудности в този свят, е завинаги прибрана в ножницата.
	„Мели е единствената приятелка, която съм имала някога — мислеше си печално тя, — единствената жена освен мама, която ме е обичала истински. Пък и по всичко останало приличаше на мама. Околните търсеха нейната близост като спасителен бряг.“
	Внезапно изпита чувството, че Елен лежи зад затворената врата, готова всеки миг повторно да се пресели в отвъдното. Сякаш отново се озова в Тара и пак усети как светът пропада под краката й, пак изпита безутешно отчаяние при мисълта, че не би могла да се справи в живота без изумителната сила, присъща тъкмо на слабите, кротките и добросърдечните.


	Тя стоеше във вестибюла, несигурна и уплашена, а отблясъците от огъня в дневната хвърляха неясни сенки по стените наоколо й. Къщата бе съвсем безмълвна и това безмълвие се просмукваше в душата й като ситен студен дъжд. Ашли! Къде беше Ашли?
	Тя тръгна към дневната да го търси като премръзнало животно, устремило се към огъня, ала него го нямаше там. Трябваше да го намери. Бе открила каква сила притежава Мелани и колко много тя самата се е уповавала на нея само за да изгуби всичко това в мига на прозрението, ала все още й оставаше Ашли. Ашли беше силен и мъдър и щеше да й донесе утеха. В него и любовта му щеше да намери подкрепа за своята слабост, щеше да почерпи кураж за уплахата си, облекчение за мъката си.
	„Трябва да е в стаята си“ — помисли тя и като мина на пръсти през вестибюла, почука на вратата му. Никой не й отвърна и тя отвори. Ашли бе застанал пред тоалетната масичка, вперил поглед в чифт изкърпени ръкавици на Мелани. Взе най-напред едната и я огледа, сякаш я виждаше за пръв път. После я върна внимателно на мястото й, като че бе стъклена, и вдигна другата.
	Тя го повика с треперещ глас, а той бавно се обърна и я погледна. Отчужденият сънлив израз бе напуснал сивите му очи и те бяха широко разтворени и незащитени. В тях тя видя отразен собствения си страх — безпомощност, която надвишаваше дори и нейната, безизходно объркване, каквото бе неспособна някога да изпита. Чувството за надвиснала угроза, което я бе овладяло преди малко, се задълбочи, когато зърна лицето му. Приближи до него.
	— Страх ме е — каза тя. — О, Ашли, прегърни ме. Толкова съм уплашена.
	Той не мръдна от мястото си, а само се втренчи в нея, стиснал още по-здраво ръкавицата. Тя сложи ръка на рамото му и прошепна:
	— Какво има?
	Ашли я погледна с жадна надежда, сякаш искаше да намери в очите й нещо, но не го откри. После заговори с несвой глас:
	— Имах нужда от теб — каза той. — Изпитвах желание да се затичам към теб като дете, което търси ласка и утеха… А срещнах в твое лице друго дете, още по-уплашено, устремено за утеха към мен.
	— Не може да бъде… Ти не си уплашен — извика тя. — Никога от нищо не си се боял. С мен е друго, но ти винаги си бил тъй силен…
	— Ако съм бил силен, то е, защото тя беше зад гърба ми — промълви той с пресекващ глас, сведе очи към ръкавицата и започна да изглажда пръстите й. — А сега… сега… цялата сила, която притежавах, си отива с нея.
	В тихия му глас звучеше нотка на такова дълбоко отчаяние, че тя свали ръка от рамото му и отстъпи назад. Сред тежката тишина, надвиснала помежду им, тя почувства, че най-после, за пръв път в живота си, го е разбрала докрай.
	— Но ти… — поде тя бавно — ти си я обичал, Ашли, не е ли тъй?
	Той продума с усилие:
	— Тя е единствената от мечтите ми, която бе въплътена в живо същество и която не бе смазана от жестоката действителност.
	„Мечти! — помисли си тя и усети как някогашното й раздразнение отново се пробужда. — Вечно с тези негови мечти! Въобще не може да разсъждава разумно!“
	Тя въздъхна с натежало сърце и известна горчивина.
	— Ти беше такъв слепец, Ашли. Как не можа да разбереш, че тя струва милион пъти повече от мен?
	— Скарлет, моля те! Ако знаеше само какво съм изживял, откакто докторът…
	— Какво ти си изживял! А не ти ли идва наум, че аз… О, Ашли, преди години още трябваше да осъзнаеш, че в нея си бил влюбен, а не в мен. Защо си бил толкова заблуден? Сега всичко щеше да е съвсем различно, съвсем… Трябваше да схванеш каква е истината, а не да ме оставяш в заслепение с твоите приказки за чест и саможертва! Ако ми го бе казал преди години, бих могла… Това признание щеше да ме съсипе, но все някак щях да го понеса. А ти го разбираш чак сега, когато Мели умира и е твърде късно. О, Ашли, та тези неща трябва да се осъзнават от мъжете, а не от жените! Толкова лесно е било да прозреш, че нея си обичал през цялото време, а мен си желал както… както Рет желае онази жена Уотлинг!
	Той трепна при думите й, но все пак вдигна към нея очи, молещи за милостиво мълчание и утеха. Всяка черта на лицето му сякаш изричаше признание, че казаното от нея е истина. Дори само по отпуснатите му рамене личеше, че самообвиненията му са по-жестоки от укорите, които тя би могла да му отправи. Той стоеше смълчан пред нея, стиснал ръкавицата, като че бе ръка, даряваща го с разбиране и съчувствие, и в тишината, последвала думите й, нейното негодувание се стопи и отстъпи място на състрадание, примесено с презрение. Изпита разкаяние, задето нанесе удар на един победен, беззащитен човек, а при това бе обещала на Мелани, че ще се грижи за него.
	„И веднага след като й обещах, му наприказвах всички тия обидни и тежки думи, след като вече няма полза да бъдат изричани нито от мен, нито от когото и да било друг. Той знае истината и тя е убийствено мъчителна за него — мислеше си тя с отчаяние. — Изобщо не е зрял човек. Същото дете като мен е и се е поболял от страх, че я изгубва. Мели знаеше как ще се почувства… Мели го е познавала много по-добре, отколкото аз. Ето защо с еднакво безпокойство ме помоли да закрилям и Бо, и Ашли. Как изобщо би могъл Ашли да понесе това? Аз самата ще успея. Аз всичко мога да понеса. Толкова много съм изтърпяла в живота си. Ала той е неспособен да понесе каквото и да било… когато тя не е до него.“
	— Прости ми, скъпи — меко промълви тя и протегна ръце към него. — Зная колко страдаш. Но не забравяй, че тя нищо не знае… нито за миг не е изпитала подозрение… Господ поне това добро ни направи.
	Той бързо пристъпи към нея и я обгърна с ръце в някакъв унес. Тя се вдигна на пръсти и утешително допря топлата си буза в неговата, а ръката й помилва косата му.
	— Не плачи, мили. Тя би искала да бъдеш смел. След миг само ще пожелае да те види и трябва да й се покажеш спокоен. Не бива да разбере, че си плакал. Това ще я разтревожи.
	Той продължаваше да я притиска силно, тъй че тя едва успяваше да диша, и в ухото й прозвуча задавеният му глас.
	— Какво да правя? Аз… аз не мога да живея без нея!
	„Аз също не мога“ — каза си тя и потрепера при мисълта за дългите идни години без Мелани. Ала мигом напрегна всичките си сили да се съвземе. Ашли разчиташе на нея, Мелани разчиташе на нея. И отново си спомни как някога в Тара бе лежала, окъпана в лунна светлина, съборена от изтощението и алкохола, и си бе мислила: „Носят бремето онези, чиито плещи са достатъчно здрави.“ Да, тя имаше здрави плещи, а Ашли — не. Изправи раменете си, за да поеме товара и със самообладание, каквото съвсем не изпитваше вътрешно, целуна мократа му страна без трескав жар, без страстен копнеж, а само със спокойна нежност.
	— Ще се оправим… все някак — промълви тя.
	Внезапно във вестибюла рязко се отвори врата и доктор Мийд извика с остра настойчивост:
	— Ашли! Бързо!
	„Боже мой! Тя си е отишла! — помисли Скарлет. — А Ашли не успя и да се сбогува с нея. Но може би…“
	— Бързай! — извика тя и го бутна, защото той стоеше вцепенен и неподвижен. — Бързай!
	Отвори вратата и го изтласка навън. Подтикнат от думите й, той се втурна през вестибюла, все още стиснал ръкавицата. Тя чу бързите му стъпки и после затварянето на вратата.
	„Боже мой!“ — повтори си тя и като пристъпи бавно към леглото, отпусна се на него и зарови глава в дланите си. Изведнъж се усети уморена, по-уморена, отколкото през целия си живот досега. При звука на затворилата се врата сякаш се изпари цялото напрежение, което я бе държало до този момент и й бе давало сила. Почувства се изтощена физически и лишена от всякакви чувства. Сега не изпитваше нито мъка, нито угризения, нито страх, нито почуда. Беше просто уморена и в съзнанието си долавяше тъпо механично цъкане като от часовника на полицата.
	В ума, обзет от апатия, се породи една-единствена мисъл. Ашли не я обичаше, никога не бе я обичал истински, но разбрала това, тя не усещаше никаква болка. А би трябвало да страда. Естествено беше да се почувства отчаяна, съкрушена, възмутена от несправедливата съдба. Толкова дълго се бе уповавала на неговата любов — единствената светлинка, крепила я през безбройните трудности. Ала сега съзираше истината. Той не я обичаше и тя ни най-малко не се измъчваше от това. Не се измъчваше, защото и тя самата не го обичаше. Не го обичаше, тъй че той не би могъл да я нарани с нито една своя постъпка или дума.
	Скарлет се отпусна на леглото и морно положи глава на възглавницата. Безсмислено беше да протестира срещу тази мисъл, безсмислено беше да убеждава себе си: „Но аз го обичам. От години изпитвам любов към него. Невъзможно е любовта да премине в безразличие само за един миг.“
	Ала, изглежда, това беше възможно и точно тъй бе станало.
	„Той всъщност никога не е съществувал освен в моето въображение — рече си вяло тя. — Обичала съм нещо, измислено от самата мен, нещо, у което няма повече живот, отколкото у Мели в този момент. Направих един красив костюм и се влюбих в него, а когато Ашли дойде онази сутрин, яхнал коня си, тъй хубав и различен от останалите, аз му надянах този костюми и го принудих да го носи, без да ме е грижа дали му приляга или не. Изобщо не го виждах такъв, какъвто е в действителност. През всичките години съм обичала красивия костюм, а не него самия.“
	Сега тя смело можеше да извика в паметта си стария спомен и да погледне себе си: облечена в ефирна зелена рокля на цветчета, стои на слънчевата веранда на Тара, изпълнена с трепет при вида на младия ездач с неговата блестяща като сребрист шлем руса коса. Чак след толкова време си даваше сметка, че всичко е било само детинска фантазия, не по-значителна от суетното й желание да притежава обиците с аквамарин, които бе изкопчила дяволито от Джералд. Защото, получила веднъж обиците, напълно бе загубила интерес към тях, както губеше интерес към всичко, станало нейно притежание, освен към парите. В такъв случай и неговият ореол веднага би изчезнал, ако в онова далечно минало бе получила удовлетворението да му откаже при предложение за женитба. Ако бе успяла да го постави под своя власт и бе го накарала да прояви страст, настойчивост и ревност, да бъде ту сърдит и отчаян, ту умоляващ и изпълнен с надежда като останалите й обожатели, буйното й увлечение по него би се разпръснало като лека мъгла под слънчевите лъчи и вятъра веднага щом срещнеше друг мъж.
	„Каква глупачка съм била — мислеше си горчиво тя. — А сега трябва да плащам скъпо. Онова, което тъй често бях пожелавала, се случи. Повтарях си, че искам Мели да умре, за да го имам за себе си. Ето сега тя е мъртва и аз го имам, но не изпитвам нужда от него. Проклетото му чувство за чест ще го принуди да ме попита не съм ли съгласна да се разведа с Рет и да се омъжа за него. Да се омъжа за него? Не бих го взела, ако ще и на златна тепсия да ми го поднесат! И все пак ще го мъкна като воденичен камък на врата си, додето съм жива. Вечно ще трябва да се грижа за него, да го пазя от лишения и от хорски обиди. Той ще се улови за полата ми като същинско дете. Изгубих любим и се сдобих с още едно дете. Да не бях обещала на Мели, все едно щеше да ми бъде дали ще му видя очите повече.“


>>	Глава LXII

	Скарлет чу шепнещи гласове наблизо и като отиде до вратата, видя уплашените негри, скупчени в задния вестибюл — Дилси, с увиснали надолу ръце под тежестта на заспалия Бо, разплакания чичо Питър и готвачката, бършеща с престилка мокрото си широко лице. И тримата отправиха към нея очи с ням въпрос: какво да правят? Тя погледна към отворената дневна и зърна леля Пити и Индия — стояха безмълвни, хванали се за ръце, а Индия за пръв път бе изгубила гордия си надменен вид. Също като негрите и те се втренчиха умолително в нея с очакване да чуят нарежданията й. Тя влезе в дневната и двете жени веднага се устремиха насреща й.
	— О, Скарлет, какво… — започна леля Пити с треперещи, пълнички като на дете устни.
	— Не ми говори нищо или ще се разкрещя — прекъсна я Скарлет. Поради изопнатите й нерви гласът й прозвуча рязко, а отпуснатите й ръце бяха конвулсивно свити в юмруци. При мисълта да заговорят за Мелани в този миг или да се заловят с неизбежните след всяка смърт приготовления гърлото й отново се стегна. — Нито дума не искам да чувам от никого.
	При властната груба нотка в гласа й те отстъпиха назад умърлушени и безпомощни. „Не бива да плача пред тях — каза си Скарлет. — Не бива да рухвам сега, защото те също ще се разплачат, а негрите мигом ще започнат да вият и всички ще полудеем. Трябва да се съвзема. Толкова много работа ме чака. Предстои ми да се срещна с агента от погребалното бюро, да уредя погребението, да се погрижа къщата да е чиста и да посрещам хората, които ще плачат на рамото ми. Ашли не е в състояние да свърши тези неща, нито Пити и Индия. Аз съм длъжна да се заема с всичко. О, колко е тежко това бреме! Но на мене никога не е било леко и непрекъснато съм поемала върху себе си нечий чужд товар!“
	Тя погледна наскърбените объркани физиономии на Индия и Пити и тутакси я обзе разкаяние. На Мелани не би й се понравило, че Скарлет се държи зле с онези, които я обичаха.
	— Много съжалявам, че се троснах тъй — с мъка продума тя. — Аз просто съм… Извинявай, че така ти отговорих, леличко. Ще изляза за минута на верандата. Искам да бъда сама. А после ще се върна и тогава ще…
	Тя помилва леля Пити и бързо се насочи към външната врата, защото знаеше, че няма да издържи, ако още миг остане вътре. Имаше нужда да бъде сама. Трябваше да излее сълзите си, иначе сърцето й щеше да се пръсне.
	Излезе на тъмната веранда и затвори вратата зад себе си, мигом усетила как влажният нощен въздух охлажда лицето й. Дъждът бе престанал и пълната тишина бе нарушавана само от звука на капчуците. Всичко наоколо бе обгърнато от плътна мъгла, в която се усещаше почти недоловим мразовит полъх и смътният познат мирис на залязваща година. Отвъд улицата къщите тънеха в мрак и само от един прозорец струеше светлина, чийто немощен лъч прорязваше с усилие мъглата и я разсипваше в танцуващи златисти прашинки. Сякаш целият свят бе обвит в неподвижен покров от сив пушек и никога нямаше да излезе от притисналото го безмълвие.
	Тя опря глава на една от колоните и се отпусна, готова да заплаче, но сълзите не идваха. Покрусата й бе тъй дълбока, че дори тази горчива утеха се оказа непостижима. Тялото й се тресеше в тръпки. Съзнанието й бе запълнено изцяло със страшното сгромолясване на двата стълба, които й бяха давали подкрепа и закрила в живота. Тя се опита да призове на помощ старото изпитано заклинание: „Ще мисля за това утре, когато събера повече сили да го понеса.“ Ала заклинанието бе изгубило своята мощ. Трябваше да мисли за две неща, и то в същия момент — за Мелани, за това колко силно я обичаше и се нуждаеше от нея; за Ашли и за упоритата й слепота, попречила й да види истинския му лик. Защото знаеше, че и на другата утрин, и през всички останали утрини, които я очакваха, болката, причинявана от тези мисли, няма да отслабне.
	„Не мога да се върна и да разговарям с никого сега — каза си тя. — Не мога да се изправя пред Ашли и да го утешавам тази вечер. Не и тази вечер! Утре сутринта ще дойда рано и ще свърша всичко, което е нужно, ще изрека утешителните думи, очаквани от мен. Но не тази вечер. Нямам сили. Сега ще си ида у дома.“
	А домът й бе съвсем близо, само на пет пресечки. Нямаше да чака разплакания Питър да запрегне кабриолета, нито доктор Мийд, който също можеше да я закара до вкъщи. Не можеше да понесе сълзите на единия и нямото порицание на другия. Тя заслиза бързо по тъмните стълби и се втурна в мъгливата нощ без наметка и шапка. Зави зад ъгъла и пое по дългия хълм към Прасковената улица, съвсем сама във влажния мрак, и дори собствените й стъпки бяха безшумни като в сън.
	Докато се изкачваше по стръмнината, с гърди, стегнати от сълзите, които не можеха да се излеят, обзе я чувство на нереалност — чувство, че и по-рано се е озовавала съвсем самичка при подобни обстоятелства, обгърната от потискаща студена влага, и то не веднъж, а много пъти. „Колко глупаво“ — помисли си тя притеснена и ускори крачка. Изглежда всичко се дължеше на опънатите й нерви. Ала въпреки усилията да го отпъди, чувството не изчезваше и някак неусетно изпълни цялото й съзнание. Тя се озърна неуверено, обладавана все по-силно от това смътно, но познато усещане. Дали отново сънуваше, или вечният й кошмар се бе сбъднал?
	За миг бе напусната от съзнанието за реалност и сякаш изгуби почва под краката си. Ужасът, тъй често изпитван насън, я заля по-осезателен от всякога и сърцето й лудо запрепуска. И сега бе оградена изцяло от мъртвешката пустош, както в съня си виждаше Тара. Светът някак внезапно се бе обезсмислил, целият й живот бе разбит и в сърцето й като мразовит вятър нахлу студ и паника. Враждебната, изтъкана от незнайни опасности мъгла стисна гърлото й с ледена ръка. Тогава тя затича. Бягаше слепешком, подтиквана от безименен страх, без сама да знае накъде, както стотици пъти в сънищата си, устремена отчаяно към спасителния остров, притулен нейде в сивата мъгла.
	Тичаше нагоре по тъмната улица под заплашително надвесените клони на дърветата, с туптящо сърце и овлажнели от нощния въздух устни. Някъде, неизвестно къде, сред това просмукано от влага мъртвило я чакаше избавлението! Бързаше по хълма, задъхана до припадък, и мокрите студени поли лепнеха по глезените й, а ребрата й, притиснати от корсета, сякаш се забиваха в сърцето.
	И тогава в далечината нещо проблесна пред очите й — цяла редица от светлини, трепкащи и мъждиви, но несъмнено истински. В кошмара й никога не се бе появявал и най-слаб лъч, само сива мъгла. Съзнанието й се вкопчи в тези светлини. Та те означаваха безопасност, хора, връщане към действителността. Внезапно престана да тича, стисна юмруци и се помъчи да се овладее и да прогони паниката си, втренчена настойчиво в пламъчетата на газените лампи, които бяха доказателство, че се намира на Прасковената улица в Атланта, а не в кошмарна непозната страна, населена с видения.
	Задъхана, тя се отпусна на един крайпътен камък и се опита да обуздае нервите си, но сякаш безуспешно се мъчеше да се залови за въжета, изплъзващи се бързо между дланите й.
	„Но аз тичах… тичах като някоя побъркана! — каза си тя с потръпващо от отстъпващия страх тяло и неприятно замаяна от силните забързани удари на сърцето си. — И накъде всъщност се бях втурнала?“
	Сега по-леко си поемаше дъх и притиснала ръка отстрани, където усещаше болка, се вгледа в Прасковената улица. Там, на върха на хълма, бе нейният дом. От всички прозорци струяха светлини, отправящи сякаш предизвикателство към мъглата да се пребори с блясъка им. Нейният дом! Там беше истината! Изпълнена с благодарност и копнеж, тя устреми взор към неясните далечни очертания на къщата и духът й мигом бе докоснат от блажено успокоение.
	У дома! Ето къде искаше да иде. Натам се бе затичала. У дома при Рет!
	Това просветление сякаш я освободи от невидими тежки вериги, а с тях изчезна й страхът, преследвал я в сънищата й от нощта, когато със сетни сили се добра до Тара само за да открие, че е настъпил свършекът на света. В края на дългия си път до Тара узна, че е изгубила всичката сигурност, сила, мъдрост, любеща нежност и отзивчивост, чието живо въплъщение бе Елен — нейната опора и закрила в моминските години. И макар по-късно да постигна материална осигуреност, в сънищата си оставаше все тъй уплашеното дете, търсещо изгубената сигурност в един залутан свят.
	Сега Скарлет знаеше какво представлява онзи рай, който бе дирила в сънищата си, онова кътче на сигурност и топлота, оставало винаги скрито в мъглата. Това не беше Ашли. О, съвсем не! У него нямаше повече топлота, отколкото в призрачната светлина над блатата, нито повече сигурност, отколкото в плаващите пясъци. Беше Рет — Рет, който имаше силни ръце, за да я прегърне, и здрави гърди, за да приюти на тях морната й глава. Рет, чиято насмешливост караше всичко в живота й да застане на мястото си. Та и кой друг би могъл да я разбере по-добре от него, след като и той като нея виждаше истината такава каквато е, а не замъглена от наивни идеи за чест, саможертва и упование в доброто начало на човешката природа? Той я обичаше! Защо не го отгатна въпреки всичките му заядливи забележки, говорещи точно обратното? Мелани го бе разбрала и с последен дъх отрони: „Бъди добра с него.“
	„О, Ашли не е единственият слепец — помисли си тя. — Аз бях длъжна да прозра истината.“
	От години се опираше на любовта на Рет като на непоклатима каменна стена и несъзнателно я приемаше за нещо естествено, както любовта на Мелани, а в същото време се ласкаеше, че само от себе си черпи сила. И тъй, както малко по-рано същата вечер осъзна, че Мелани я е поддържала и крепила във всичките й горчиви битки с живота, в този момент разбра, че Рет открай време безмълвно и неусетно за нея я е дарявал с любов, разбиране и помощ. Рет отгатна нетърпението в очите й на благотворителния базар и я поведе в кадрила; Рет я освободи от сковаващата роля на опечалена вдовица, Рет я изведе през пожара и взривовете в нощта, когато падна Атланта; пак той й зае пари, с които тя сложи начало на успешните си дела; утешаваше я, когато се будеше нощем разплакана и ужасена от кошмарните си сънища — та кой мъж би извършил всичко това за една жена, ако не я обичаше до полуда!
	От дърветата върху нея се ръсеха ситни капчици, мъглата се стелеше на талази, но Скарлет не усещаше нищо. Тя мислеше за Рет, с неговото мургаво лице и зорки черни очи, и я обземаше трепет.
	„Аз го обичам — помисли си тя и както винаги прие истината, без да се учудва много, също както децата приемат подаръците. — Не зная откога, но съм уверена, че е тъй. И ако не беше Ашли, отдавна да съм го разбрала. Досега изобщо не съм могла да съдя правилно, защото Ашли ми е пречил.“
	Тя обичаше Рет такъв, какъвто си беше — мошеник, негодник, без скрупули и чувство за чест (поне както Ашли разбираше честта). „По дяволите проклетата чест на Ашли — каза си Скарлет. — Тя винаги ме е подвеждала. Да, още от самото начало, когато все идваше да ме вижда, макар да е знаел, че семейството му очаква от него да се ожени за Мелани. А Рет никога не ме е предавал. Дори на онази ужасна забава, дадена от Мелани, когато имаше пълното право да ми извие врата. Та и когато ме остави на пътя за Тара, е знаел, че вече няма страшно, че все някак ще се добера до дома. Дори и в затвора на янките, когато искаше да ме сплаши, че ще трябва да се отплащам за парите, взети в заем. Всъщност нищо не би сторил против волята ми. Само ме изпитваше. Обичал ме е от самото начало, а аз бях лоша. Непрекъснато съм му причинявала болка, но той е много горд, за да го покаже. А когато Бони умря… О, как можах!“
	Тя се изправи и погледна към къщата на хълма. Преди половин час си бе мислила, че с изключение на парите, е изгубила всичко на този свят, което би могло да придаде смисъл на живота й — Елен, Джералд, Бони, Мами, Мелани и Ашли. Трябваше да остане без ни един от тях, за да осъзнае, че обича Рет — обича го, защото е силен и прям, страстен и земен като нея самата.
	„Всичко ще му кажа — реши тя. — Той ще разбере. Винаги ме е разбирал. Ще му обясня каква глупачка съм била, колко го обичам и как ще сторя всичко, за да изкупя вината си пред него.“
	Внезапно усети прилив на сила и щастие. Сега не се страхуваше от мрака и мъглата и при мисълта, че те никога вече няма да я плашат, сърцето й запя. Каквито и мъгли да я обгръщаха занапред, тя знаеше къде да търси своето спасение. Пое бодро по улицата към къщи, а разстоянието й се струваше огромно, безкрайно. Тя подхвана поли и затича с лека стъпка. Ала този път не я гонеше страхът. Тичаше, защото в края на улицата я чакаха за прегръдка ръцете на Рет.


>>	Глава LXIII

	Входната врата бе открехната и Скарлет се втурна във вестибюла, ала поспря под запаления полилей с безброй призмички, преливащи във всички цветове на дъгата. Въпреки че бе тъй ярко осветена, къщата изглеждаше съвършено безмълвна, но това не бе ведрата тишина на потънало в спокоен сън жилище; тук се усещаше напрегнатост и някакво злокобно предчувствие. С един бърз поглед тя установи, че Рет го няма нито в гостната, нито в библиотеката, и сърцето й се сви. Ами ако бе отишъл някъде… при Бел или на кой знае кое друго място, където прекарваше голяма част от времето си, след като, тъй или иначе, не се появяваше на вечеря? За такава възможност изобщо не бе подготвена.
	Тя понечи да се качи по стълбите и да го потърси, когато видя затворената врата на трапезарията. В същия миг в душата й нахлу болезнено чувство на срам, тъй като си припомни как много вечери наред през последното лято Рет бе седял там самичък и се бе наливал едва ли не до безсъзнание, та трябваше Порк да го подканя да си легне. Вината за това бе нейна, но тя щеше да я изкупи. Отсега нататък всичко щеше да се промени… „О, Боже, дано не е много пиян в този момент. Ако е пиян, няма да ми повярва и ще ми се надсмее, а това ще ме съсипе.“
	Тя тихичко открехна вратата на трапезарията и надзърна вътре. Той седеше отпуснат на едно кресло, а на масата пред него имаше запушена гарафа и неизползвана чаша. Слава Богу, трезвен беше! Тя отвори широко вратата и с усилие се въздържа да не се хвърли към него. Ала когато той вдигна очи към нея, погледът му я накара да се закове на прага и да преглътне думите, напиращи на устните й.
	Рет впери в нея тъмните си очи с отпуснати от умора клепачи и този път тя не видя пламъчета, танцуващи в зениците му. Макар косата й да бе разпиляна по раменете, макар да дишаше тежко и полите й да бяха опръскани с кал чак до коленете, в изражението му не се появи нито изненада, нито въпрос, нито насмешка. Седеше все тъй отпуснат на креслото с костюм, набран около натежалата му фигура, и целият му вид подчертаваше промяната в някогашното атлетично тяло и волево лице. Пиянството и разгулният живот бяха оставили отпечатъка си върху чертите му и профилът му вече не наподобяваше лика на млад езически принц, изсечен върху лъскава златна монета, а по-скоро напомняше съсипан от пороци римски император върху изтъркана от употреба медна пара.
	Докато стоеше изправена, притиснала ръка до сърцето си, той продължаваше да я гледа спокойно, с някакъв странен израз на кротост и доброта, който я уплаши.
	— Влез и седни — каза той. — Тя е мъртва, нали?
	Скарлет кимна и неуверено пристъпи към него, озадачена от непривичното му изражение. Без да става, Рет отмести с крак съседното кресло и тя се отпусна на него. Щеше й се да не бе отварял тъй скоро дума за Мелани. Сега не й се искаше да говори за нея и да пробужда отново мъчителната болка, изживяна през последния час. Пред себе си имаше дълги години живот, през които да говори за Мелани. Ала в този миг, овладяна от необуздан порив да му извика: „Обичам те“, й се струваше, че разполага с тази единствена вечер, дори с този единствен час, за да излее сърцето си пред Рет. Ала зърна в лицето му нещо, което я въздържа и я накара да изпита срам от желанието си да говори за любов, когато Мелани още не е изстинала.
	— Нека почива в мир — тежко изрече той. — Тя бе единствената ангелска душа, която съм познавал.
	— О, Рет! — изплака тя безутешно, защото думите му я накараха да си припомни ясно всички добрини, които Мелани бе сторила за нея. — Защо не дойде с мен? Беше ужасно… аз имах такава нужда от теб!
	— Нямаше да го понеса — простичко отвърна той и замълча. После промълви с усилие: — Една истинска дама.
	Угасналият му мрачен поглед мина покрай нея и тя зърна нещо, което й припомни лицето му, осветено от пламъците в нощта на бягството им от Атланта, когато бе съобщил, че ще се присъедини към отстъпващата армия — изненадата на човек, уверен, че много добре се познава, а сега, внезапно открил у себе си неподозирана привързаност и чувствителност, се вижда едва ли не смешен в собствените си очи.
	Той гледаше вглъбено някъде над рамото й, сякаш съзираше как Мелани мълчаливо прекосява стаята и се отправя към вратата. В погледа му, с който като че се сбогуваше с нея, нямаше нито мъка, нито болка, просто замислена почуда пред пробуждането на чувства, погребани още в юношеските му години — и от устните му отново се отрони:
	— Една истинска дама.
	Скарлет потрепера и в сърцето й угасна пламъкът, помръкна окриляващият възторг, понесъл я към къщи. Тя успя донякъде да схване какво чувства Рет, докато се прощава в душата си с единствената личност, към която бе хранил уважение, и отново изживя отчаяние от безвъзвратната загуба, този път чрез душата на друг човек. Тя не можеше докрай да проумее какво точна изпитва Рет, но под властното въздействие на неговите преживявания сякаш сама усети как край нея прошумоляват поли и я докосват леко като последна милувка. През погледа на Рет осъзнаваше, че от живота си е отишъл не просто човек, а легенда — една от онези кротки, незабележими жени, изковани от най-издръжлива стомана, жени, на които Югът се бе опирал през войната и в чиито горди и любещи прегръдки бе приласкан след поражението.
	Очите му се върнаха отново върху нея и гласът му се промени. Сега той звучеше небрежно и хладно.
	— И тъй, тя е мъртва. Това за теб, скъпа, е чудесно, нали?
	— О, как можеш да кажеш такова нещо? — извика тя уязвена и очите й мигом се наляха със сълзи. — Знаеш колко много я обичах!
	— Не бих казал, че съм знаел. Това е твърде неочаквано изявление, но чест ти прави, като се има предвид колко си падаш по разни бели нищожества, че най-после си успяла да я оцениш.
	— Как ти дава сърце да говориш тъй? Разбира се, че я оценявах. Аз, а не ти. Ти не я познаваше, както аз я познавах. На човек като теб не е дадено да разбере нея… с нейната доброта…
	— Тъй ли? Е, може и да не е дадено.
	— Тя мислеше за всички освен за себе си. Ами че дори и последните й думи бяха за теб.
	Той се обърна към нея и в очите му проблесна неподправено вълнение.
	— Какво каза тя?
	— О, недей сега, Рет.
	— Кажи ми.
	Гласът му бе спокоен, но той беше стиснал до болка китката й. Тя мълчеше. Не бе възнамерявала по този начин да му заговори за любовта си към него, но ръката му беше настоятелна.
	— Каза… каза… „Бъди добра с капитан Бътлър. Той толкова те обича.“
	Рет остана загледан за миг в нея и отпусна китката й. После сведе клепачи, а лицето му някак потъмня и стана безизразно. Внезапно той се надигна, отиде до прозореца, дръпна завесата и се взря напрегнато през стъклото, сякаш навън можеше да се види нещо освен непрогледната мъгла.
	— Каза ли друго? — попита той, без да извърне глава.
	— Помоли ме да се грижа за малкия Бо и аз й обещах, че ще го гледам като свое собствено дете.
	— Какво още?
	— Каза… за Ашли… помоли ме и за него да се погрижа.
	Той помълча, после тихо се изсмя.
	— Е, няма що, удобно е да имаш позволението на първата съпруга.
	— Какво искаш да кажеш?
	Той се обърна и дори в объркването си тя бе смаяна, задето в изражението му не се четеше ни следа от насмешка. В него не личеше никакъв интерес, а по-скоро отегчението на човек, наблюдаващ последното действие на не особено забавна комедия.
	— Мисля, че се изразявам от ясно по-ясно. Мис Мели е мъртва. Ти, естествено, разполагаш с всички улики, които са ти нужни, за да се разведеш с мен, а името ти и бездруго не е съвсем безупречно, тъй че един развод не може да ти навреди. Религията също няма значение за теб, което прави напълно несъществени възраженията на църквата. В такъв случай няма никакви пречки мечтите ти за Ашли да се сбъднат, при това с благословията на мис Мели.
	— Развод? — извика тя. — Не! Не! — За момент бе неспособна да продума, а после изтича към него и се вкопчи в ръката му. — О, ти се лъжеш! Ужасно се лъжеш! Аз не искам развод. Аз… — Тя млъкна, защото не намираше никакви думи.
	Той хвана брадичката й, леко извърна лицето й към светлината и се взря в очите й. Скарлет вдигна към него поглед, в който се четеше цялата й душа и устните й потрепераха, щом понечи да заговори. Ала никакви думи не идваха в ума й, защото търсеше да открие в лицето му някакво ответно чувство, лъч на надежда, радостен трепет. Той несъмнено бе разбрал вече! Ала единственото, което срещнаха трескавите и питащи очи, бе мрачната непроницаемост, стъписвала я тъй често. Той пусна брадичката й, отиде до креслото и пак рухна уморено на него, като сведе глава към гърдите си и я загледа проучващо, но безучастно.
	Тя го последва до мястото му и се изправи пред него, като нервно кършеше пръсти.
	— Ти грешиш — подзе тя отново, като търсеше думи. — Рет, тази вечер, когато разбрах истината, тичах през целия път до вкъщи, за да ти я кажа. О, мили мой, аз…
	— Ти си уморена — каза той, без да сваля поглед от нея. — По-добре иди да си легнеш.
	— Но аз трябва да ти кажа!
	— Скарлет — тежко изрече той, — не желая да чувам… каквото и да било.
	— Но ти не знаеш за какво ще ти говоря!
	— Миличка, та то е изписано съвсем ясно на лицето ти. Нещо, а може би някой те е накарал да осъзнаеш, че горкият мистър Уилкс е мъртъв товар, прекалено тежък дори за твоя гръб. И същото това нещо внезапно е представило мен и моите прелести пред очите ти в нова и привлекателна светлина. — Той леко въздъхна. — А на тази тема няма смисъл да се говори.
	Тя рязко пое дъх, закована от смайване. Но да, той винаги бе отгатвал мислите й без затруднение. Преди тази му способност й бе крайно неприятна, но сега, след като първоначалното стъписване премина, сърцето й се изпълни с радост и облекчение. Той всичко знаеше, всичко разбираше и нейната задача бе улеснена като по чудо. Нямало смисъл да се говори! Е, той навярно бе огорчен, задето тъй дълго го бе пренебрегвала, и проявяваше естествено недоверие при този неочакван обрат в чувствата й. Трябваше да го обсипе с нежност, да го убеди със страстно признание и щеше да го стори с огромна наслада.
	— Любими, искам всичко да ти кажа — заговори тя и като стисна здраво подръчника на креслото му, се отпусна на колене до него. — Била съм тъй заблудена, такава наивна глупачка…
	— Скарлет, по-добре престани. Недей да се унижаваш пред мен. Нека запазим поне малкото достойнство и сдържаност, които са останали в брака ни. Спести ми тази сцена на раздяла.
	Тя трепна като опарена и се изправи. На раздяла ли? За каква раздяла говореше той? Защо раздяла? Та те едва сега започваха, това бе тяхната истинска среща.
	— Не, не, ще ти кажа — подхвана тя забързано, сякаш се боеше, че ще й запуши устата с ръка. — О, Рет, аз толкова те обичам, любими мой! Сигурно съм те обичала от години, но бях тъй глупава, че не го съзнавах. Рет, трябва да ми повярваш!
	Стоеше изправена пред него и той я загледа, сякаш проникваше до дъното на душата й. В очите му зърна доверие към думите й, но нито капка интерес. Нима тъкмо в този момент бе решил да си отмъщава? Нима щеше да я измъчва, да й върне всичко с лихвите?
	— О, аз ти вярвам — проговори най-после той. — А какво стана с Ашли Уилкс?
	— Ашли! — възкликна тя и махна нетърпеливо. — Аз… сигурна съм, че от цяла вечност ми е безразличен. Просто… просто някакъв навик, останал от момичешките години, ме е теглил към него. Рет, та на мен никога изобщо не би ми хрумнало да го харесам, да бях знаела какво представлява всъщност. Той е едно безпомощно и малодушно същество въпреки всичките му дрънканици за вярност и чест…
	— Не — прекъсна я Рет. — Ако наистина искаш да го видиш такъв, какъвто е в действителност, съди го поне справедливо. Той е благороден по душа и възпитание човек, озовал се в свят, където не му е мястото, и макар да съзнава, че старанията му са предварително обречени на провал, опитва се да живее по нормите на един погребан вече бит.
	— О, Рет, нека не говорим за него! Какво значение има той сега? Не си ли щастлив да узнаеш… искам да кажа сега, след като аз…
	Когато уморените му очи, срещнаха нейните, тя млъкна смутено като свенливо девойче пред първия си обожател. Копнееше за най-малкия знак на ответност от негова страна. Копнееше той да протегне ръце, за да се сгуши в скута му, изпълнена с благодарност, и да склони глава на гърдите му. Устните й, жадуващи за целувка, щяха да изразят много повече от обърканите й, несвързани приказки. Но когато го погледна, разбра, че той я отблъсква не от желание да й отмъщава и да я измъчва. Изглеждаше тъй изцеден от всякакви чувства, че би останал безразличен и към най-нежните й слова.
	— Щастлив ли? — промълви той. — Някога бих благодарил горещо на Бога, ако чуех това от теб. Ала сега то е без значение.
	— Без значение? Какво говориш? Та това е единственото, което има значение. Рет, ти ме обичаш нали? Сигурно ме обичаш. Мели също го каза.
	— Била е права, но само до едно време. Скарлет, не ти ли е идвало наум, че и най-страстната любов може да угасне?
	Тя го погледна, неспособна да продума, а устните й бяха застинали в нямо възклицание.
	— Моята любов угасна — продължи той, — потушена от Ашли Уилкс и от безразсъдната ти упоритост, принуждаваща те да се вкопчваш като булдог в онова, което решаваш, че искаш да имаш… Да, любовта ми угасна.
	— Но любовта не може да угасне!
	— Не стана ли същото и с твоето чувство към Ашли Уилкс?
	— Но аз всъщност никога не съм обичала Ашли!
	— В такъв случай доста добре си се преструвала на влюбена до тази вечер. Скарлет, аз нито те порицавам, нито те обвинявам; не ти се и сърдя. Мина това време. Така че спести ми твоите оправдания и обяснения. Ако мислиш, че можеш да ме изслушаш няколко минути, без да ме прекъсваш, ще ти разтълкувам какво имам предвид, макар че, Господ ми е свидетел, не виждам никакъв смисъл от това. Истината е съвсем очевидна.
	Тя седна и ярката светлина на газената лампа обля побледнялото й объркано лице. Огледа се в очите му — уж тъй добре познати, но все още неразгадаеми за нея, — заслуша се в тихия му глас, редящ думи, в които най-напред тя не откри никакъв смисъл. За пръв път той й говореше по този начин — като едно човешко същество на друго, съвсем както говореха другите хора, без сянка от несериозност, насмешка или загадки.
	— Дали си се досещала някога, че изпитвах към теб най-силната любов, която мъж може да изпитва към жена? Че те обичах дълги години, преди най-после да те имам? През войната често заминавах и се мъчех да те забравя, но не можех и винаги бивах принуден да се върна. След войната пренебрегнах опасността, че мога да бъда арестуван, и дойдох само за да открия теб. Толкова влюбен бях, че ако Франк Кенеди не бе срещнал смъртта си тогава, сигурно щях аз да го убия. Обичах те, но не можех да допусна да го узнаеш. Защото ти си жестока към тези, които те обичат, Скарлет. Ти приемаш любовта им и я размахваш ката бич над главите им.
	От всичко казано само това, че я е обичал, означаваше нещо за нея. При страстния отзвук в тона му отново започна да я изпълва удоволствие и възбуда. Тя седеше, затаила дъх в очакване да чуе следващите му думи.
	— Когато се ожених за теб, знаех, че не ме обичаш. Та нали ми беше известно всичко за Ашли. Но като истински глупак повярвах, че ще успея да пробудя твоите чувства. Смей се, ако искаш, но аз изпитвах нужда да се грижа за теб, да те пазя, да угаждам на всичките ти желания. Щеше ми се да те закрилям като твой съпруг и да ти дам пълна свобода във всичко, което би те направило щастлива — също както се държах и с Бони. Ти бе водила такава тежка борба с живота, Скарлет. Никой не знаеше по-добре от мене какво си преживяла, затова исках да ти дам възможност да си отдъхнеш, а аз да продължа да се боря вместо теб. Исках да те оставя да лудуваш като дете, защото ти си дете — едно храбро, но уплашено вироглаво дете. И мисля, че все още не си се променила. Само едно дете може да бъде тъй нечувствително и своеволно.
	Гласът му беше спокоен и уморен, ала нещо в тона му пробуди у Скарлет смътен спомен. Тя бе чувала вече такъв глас в някакъв критичен момент от живота си. Къде ли? Гласът на друг мъж, който гледаше на себе си и на своя погазен свят отстрани, съвсем безучастно, без боязън и надежда.
	Но… но да… това бе Ашли в овощната градина на Тара през онзи ветровит зимен ден, когато говореше за живота и за театъра на сенките с примирение, от което лъхаше по-голяма обреченост, отколкото и от най-горчивото отчаяние. Както някога гласът на Ашли я бе смразил от страх пред неясните за нея слова, тъй и сега от гласа на Рет сърцето й се сви. Да, именно гласът и начинът, по който говореше, а не смисълът на казаното я разтревожи и я накара да разбере, че радостното вълнение, обхванало я в началото, е било неуместно. Загложди я опасение, че нещата отиват на зле. Тя не си даваше сметка какво точно не е в ред, но го слушаше напрегнато и вгледана в мургавото му лице, очакваше да чуе думи, които да разпръснат страховете й.
	— Беше толкова ясно, че сме създадени един за друг. Аз несъмнено бях единственият измежду всичките ти познати, който можеше да продължава да те обича, след като е опознал истинската ти същност — това, че си тъй сурова, алчна и безогледна, какъвто съм и аз. Обичах те и се възползвах от случая да те направя своя. Мислех, че образът на Ашли ще избледнее в съзнанието ти. Уви — повдигна рамене той, — опитах всичко, което беше по силите ми, но безуспешно. А толкова много те обичах, Скарлет. Да беше ми позволила, щеше да получиш от мен любов и нежност, с каквито никой мъж не е дарявал друга жена. И все пак не можех да ти го покажа, защото знаех, че ще приемеш любовта ми за слабост и ще се опиташ да я използваш срещу мене. И вечно… вечно този Ашли. Това ме подлудяваше. Просто не можех да понасям да седя срещу тебе на масата вечер, след като ми бе ясно, че изгаряш от желание той да е на моето място. Нощем ми бе непосилно да те държа в прегръдките си и да съзнавам, че… Както и да е, вече няма значение. Сега дори се учудвам как съм могъл да страдам толкова. Тъкмо това ме тласна към Бел. Човек намира някакво скотско утешение в общуването с жена, която го обича всеотдайно и се прекланя пред неговото благородство, дори когато тази жена е една неграмотна проститутка. Това ласкаеше самочувствието ми. А ти никога не си била ласкава, скъпа моя.
	— О, Рет — подзе тя, съкрушена само при споменаването на Бел, но той и направи знак да замълчи и продължи:
	— А после — онази нощ, когато те отнесох на ръце в спалнята ти… мислех си… надявах се… тъй много се надявах, че се страхувах да те видя на следващата сутрин, за да не би да се окаже, че съм се излъгал и че ти не ме обичаш. Толкова се боях да не ми се надсмееш, че се махнах от къщи и се напих. А когато се върнах, просто умирах от притеснение и ако ти бе откликнала поне мъничко, мисля, че бих се хвърлил да целувам краката ти. Но ти не го стори.
	— О, Рет, да знаеш как те чаках, но ти се държа тъй зле! А аз копнеех за теб! Мисля, че… да, изглежда, тогава за пръв път разбрах, че те обичам. Ашли… след онази нощ престанах да мечтая за Ашли, ала ти беше толкова лош с мене, че…
	— Е, няма какво — прекъсна я той. — Май сме се разминали в такъв случай. Но сега това е без значение. Говоря ти тези неща, за да не оставаш в недоумение. А когато беше болна и вината беше изцяло моя, стоях пред вратата ти и очаквах да ме повикаш, но ти не го направи. Тогава чак разбрах какъв глупак съм бил и осъзнах, че всичко е свършено.
	Той млъкна и я погледна, но на нея й се стори, че взорът му е зареян нейде надалеч, както често бе долавяла същото у Ашли; сякаш бе съзрял нещо невидимо за нея. А тя можеше само да седи безмълвна, вторачена в умисленото му лице.
	— Ала, от друга страна, съществуваше Бони, а това означаваше, че все пак не всичко е свършено. Приятно ми бе да откривам теб у Бони — онова малко момиченце, което си била, преди войната и бедността да те изкривят. Тя толкова приличаше на теб, беше тъй своенравна, смела, весела и жизнена и аз можех да я галя и глезя — както исках да галя и глезя теб. Поне в едно отношение не си приличахте — тя ме обичаше. За мен беше истинска благословия, че можех с любовта си, която ти не приемаше, да обсипя нея… Но тя си отиде и отнесе всичко със себе си.
	Ненадейно тя изпита към него жалост, всепроникваща жалост, която изтласка от сърцето й и скръбта, и страха от неразгадаемия смисъл на думите му. За пръв път в живота си съчувстваше някому, без да усеща нито капчица презрение към него, защото за пръв път успя поне донякъде да прояви разбиране и да се постави на мястото на друг човек. Вникваше в умелата му предпазливост, толкова подобна на нейната, в упоритата му гордост, която му пречеше да признае любовта си от страх да не бъде отблъснат.
	— О, любими — промълви тя и пристъпи с надежда, че той ще протегне ръце и ще я привлече на коленете си. — Любими, толкова съжалявам, но аз напълно ще изкупя вината си пред теб. Можем да бъдем безкрайно щастливи, след като вече знаем истината един за друг, а и… Рет… погледни ме, Рет! Ще си имаме… ще си имаме и други деца… не като Бони, но…
	— Не, благодаря — отвърна Рет, сякаш отказваше филия хляб. — Не желая да подлагам сърцето си на риск за трети път.
	— Рет, не говори тъй! О, какви думи да изрека, та да те накарам да разбереш? Казах ти колко много съжалявам и…
	— Мила моя, ти си истинско дете. Смяташ, че като кажеш „съжалявам“, можеш да заличиш всички грешки, че можеш да премахнеш болката, причинена през изминалите години, да изтеглиш отровата от раните. Вземи моята кърпа, Скарлет. Не съм запомнил в критични моменти на живота си да си имала подръка носна кърпа.
	Тя я взе, издуха носа си и седна. Очевидно беше, че той няма намерение да я приласкае в прегръдките си. Започваше да разбира също тъй, че всичките му приказки за това колко я е обичал не водят към нищо. Сякаш ставаше дума за някаква минала история, която не се бе случила с него. Усети как отново я обзема страх. Той я гледаше замислено и почти съчувствено.
	— На колко години си, скъпа моя? Нито веднъж не пожела да ми отговориш на този въпрос.
	— На двайсет и осем — унило отвърна тя със заглушен от кърпичката глас.
	— Не бих казал, че си престаряла. Рядко се срещат хора, които в тази ранна възраст са успели вече да завоюват света и да погубят душата си. Недей да се стряскаш. Не искам да намекна, че ще гориш в пламъците на ада заради историята с Ашли. Просто се изразявам образно. Още откакто те познавам, си искала две неща — Ашли и богатство, което да ти позволи да пратиш целия свят по дяволите. Е, ти си достатъчно богата, не си спести остроти по адрес на света, а сега можеш да имаш и Ашли, стига още да го желаеш. Но като че ли всичко това вече не ти се вижда достатъчно.
	А тя бе уплашена, но не от пламъците на ада. Единствената й мисъл беше: „Ако не успея да задържа Рет, наистина ще погубя душата си, защото нищо друго няма значение. Нито приятели, нито пари… нищо! Ах, ако можеше да бъде мой, бих се съгласила отново да живея в бедност. Нека пак да мръзна, нека гладувам дори. Но той сигурно не иска да каже, че… О, не може да бъде!“
	Тя изтри очи и промълви с отчаяние:
	— Рет, след като тъй силно си ме обичал преди, невъзможно е да не си запазил някакво чувство към мене!
	— Единственото, което запазих, едва ли ще те зарадва, защото то е жалост и необяснимо състрадание.
	Жалост! Състрадание! „О, Боже мой!“ — съкрушено си помисли тя. Би приела всичко, но не жалост и състрадание. Винаги когато някой човек пробуждаше у нея тези емоции, редом с тях вървеше и презрението. Дали и той не я презираше? Само това нямаше да понесе. Би търпяла и хладния му цинизъм от годините на войната, и пиянското безумие, обладало го в онази нощ, когато я понесе по стълбите, и железните му пръсти, оставящи синини по тялото й, и провлечените му язвителни думи, които бяха прикривали (едва сега го съзнаваше) нещастната му любов. С всичко би се примирила, но не и с това безучастно снизхождение, тъй ясно изписано по лицето му.
	— Тогава… тогава значи ти искаш да кажеш, че аз съм разрушила всичко… и ти изобщо не ме обичаш повече?
	— Точно така.
	— Но… — подхвана тя с непримиримостта на дете, уверено, че щом е пожелало нещо, на всяка цена трябва да го получи — но аз те обичам!
	— Там ти е бедата.
	Тя бързо го погледна, за да види дали в думите му не се крие подигравка, но нямаше нищо такова. Той просто й посочваше истината, ала подобна истина тя не желаеше и не можеше да приеме. Прикова в него издължените си очи, в които гореше отчаяна непреклонност, нежният й овал се измени от упорито стиснатите челюсти и внезапно във физиономията й се мярна ликът на Джералд.
	— Не бъди глупав, Рет. Аз мога да те накарам…
	Той размаха ръце в престорен ужас и черните му вежди се вдигнаха в познатата иронична гримаса.
	— Недей, Скарлет. Решителният ти вид ме плаши. Виждам, че замисляш да прехвърлиш бурните си страсти от Ашли към мен, и съм силно загрижен за свободата и душевния си покой. Не, Скарлет, аз няма да се оставя да бъда преследван като бедния Ашли. Освен това заминавам.
	Брадичката й потрепера и тя побърза да стисне здраво зъби. Той заминаваше? Не, всичко друго, само не и това! Как щеше да живее без него? Всички, на които държеше, я бяха напуснали, единствен Рет й бе останал. Той не биваше да си отива. Но как можеше да го спре? Усещаше се безсилна пред хладния му разум и равнодушните му приказки.
	— Заминавам. Чаках да се върнеш от Мариета, за да ти го кажа.
	— Ти ме изоставяш?
	— Недей да разиграваш трогателни сцени и да се преструваш на онеправдана съпруга, Скарлет. Тази роля не ти подхожда. Доколкото разбирам, ти не си съгласна на развод, нито дори на раздяла? Е, в такъв случай ще се връщам достатъчно често, за да не предизвиквам хорските одумки.
	— По дяволите хорските одумки! — извика невъздържано тя. — Аз искам тебе. Вземи ме със себе си!
	— Не — отвърна той и гласът му прозвуча категорично.
	За миг тя бе готова да ревне с глас като дете. Прииска й се да се тръшне на пода, да пищи, да проклина и да рита с крака. Ала някакъв проблясък на гордост и здрав разум я накара да се опомни. Помисли си: „Ако направя такова нещо, той само би се изсмял или би ме наблюдавал с безразличие. Не бива да крещя, не бива да умолявам, не мога да се излагам пред него, защото рискувам да си навлека презрението му. Той трябва да ме уважава, дори… дори да не ме обича.“
	Тя повдигна брадичка и събра сили да попита тихо:
	— Къде отиваш?
	В погледа му се мярна бегло възхищение.
	— Вероятно в Англия… или в Париж. А може да ида и в Чарлстън и да се опитам да се помиря с роднините си.
	— Но ти ги мразиш! Толкова пъти съм те чувала да им се надсмиваш и…
	Той сви рамене.
	— Аз все още им се надсмивам в себе си… но за мен времената на волно скиталчество свършиха, Скарлет. На четирийсет и пет години съм, една възраст, в която човек започва да цени неща, отхвърлени с лека ръка в младостта — сплотеността на рода, достойнството, сигурността, дълбоките непоклатими корени… О, не! Не се разкайвам и не съжалявам за нищо, което съм сторил. Забавлявах се чудесно, но в един момент дори забавленията омръзват и сега ми се ще някаква промяна. Естествено, тя ще бъде само повърхностна, защото не възнамерявам да стана нов човек. Приискало ми се е да се върна поне към външното подобие на установените норми, към върховната скука на почтеността — почтеността на околните, скъпа, а не моята собствена, — към спокойствието и достолепието, с които се отличава животът на хората от благороден произход, към изтънчената красота на отминалите времена. Преди не съм долавял безметежното очарование на този бит…
	Спомените отново пренесоха Скарлет в овощната градина на Тара, защото погледът на Рет беше същият като погледа на Ашли през онзи ден. В ушите й отчетливо звучаха думите на Ашли, сякаш говореше той, а не Рет. Откъслечни фрази изникнаха в съзнанието й и тя ги издекламира като зазубрен урок:
	— В него имаше блясък… съвършенство, една симетрия, напомняща гръцкото изкуство.
	Рет трепна.
	— Какво говориш? Аз наистина точно за това мислех.
	— Чух го от… Ашли го каза веднъж по повод на миналото.
	Рет сви рамене.
	— Вечно този Ашли — отрони той и помълча един миг. — Скарлет, когато и ти станеш на четирийсет и пет, сигурно ще разбереш какво имам предвид. Възможно е и на теб да ти дотегне тази пародия на знатност, префинени обноски и евтини вълнения. Но, съмнявам се. Струва ми се, че лъскавите дрънкулки винаги ще те привличат повече от истинското злато. Във всеки случай не мога да чакам толкова дълго, та да видя какво ще стане. Пък и нямам желание да чакам. Това просто не ме интересува. Ще тръгна по стари градове и стари места да подиря дали някъде миналото се е съхранило. Достатъчно съм сантиментален, за да го сторя. Атланта е прекалено недодялана за моя вкус, твърде млада.
	— Престани — внезапно се обади тя. Със слуха си бе възприела съвсем малко от казаното, а до съзнанието й не бе достигнало нищо. Ала чувстваше, че вече няма сили да понася равнодушния му глас, лишен от обич.
	Той я погледна насмешливо, изправи се и попита:
	— Да се надявам ли, че си ме разбрала тогава?
	Тя стремително протегна към него ръце с обърнати нагоре длани и в този познат от памтивека умолителен жест сякаш се изля цялата й душа.
	— Не! — извика тя. — Разбрах само, че не ме обичаш и че заминаваш! О, любими мой, ако си отидеш, какво ще стане с мен?
	В един миг той се поколеба, сякаш не можеше да реши дали истината все пак не е по-милостива от лъжата, изречена поради състрадание. После нехайно сви рамене.
	— Скарлет, не е в природата ми да събирам търпеливо отломки, да ги лепя и да убеждавам себе си, че белезите от счупеното не личат. Счупеното си е счупено… и аз предпочитам да запазя спомена за унищожената красота, отколкото да се примирявам до края на дните си с пукнатини. Може би ако бях по-млад… — Той въздъхна. — Но на моята възраст съм твърде скептично настроен към сантименталната илюзия, че човек може да обърне на нова страница живота си. Годините ми правят непосилно за мен бремето на непрестанните лъжи, а то е неизбежно, когато живееш в благонамерена заблуда. Не бих могъл да съжителствам с теб и да те лъжа, а още по-малко бих приел самоизмамата. Та аз дори и сега не съм в състояние да те излъжа. Иска ми се да усещам загриженост и вълнение за бъдещето ти, но не мога.
	Той въздъхна и подхвърли небрежно, но кротко:
	— Пукната пара за нищичко не давам, скъпа моя.
	Скарлет мълком го наблюдаваше как се качва по стълбите към стаята си и усещаше давеща болка в гърлото. Със заглъхващите му стъпки във вестибюла на горния етаж отмираше последното, което имаше значение на този свят. Разбираше сега, че не може да се позове нито на чувства, нито на трезва мисъл, които биха склонили хладния му разум да се откаже от произнесената присъда. Съзнаваше, че той е дълбоко убеден във всичко казано, колкото и безгрижно да бе изрекъл някои думи. Знаеше, че е тъй, защото долавяше у него нещо силно, неподатливо и безпощадно — онези качества, които напразно бе търсила да открие у Ашли.
	Тъй и не бе успяла да разбере мъжете, разпалили любов у нея, затова накрая бе загубила и двамата. Осени я смътно прозрение, че ако бе разбрала Ашли, никога не би го обичала; ако бе разбрала Рет — никога не би го загубила. Питаше се отпаднало и с униние дали изобщо бе съумяла да разбере някого на този свят.
	Слава Богу, съзнанието й бе обзето от вцепенение, ала тя от опит знаеше, че скоро ще нахлуе мъката — така плътта, разрязана от скалпел, за кратък миг е нечувствителна, преди да я прониже болката.
	„Няма да мисля за това сега — мрачно си каза тя, призовала на помощ старото заклинание. — Ще полудея, ако продължавам да си повтарям, че съм го изгубила. Утре ще мисля.“
	„Но как ще го пусна да си иде! — крещеше сърцето й с пробуждаща се болка и заглушаваше заклинанието. — Сигурно има някакъв начин да го задържа!“
	— Няма да мисля за това сега — повтори си тя гласно, в старание да изтласка мъката в дълбините на съзнанието си и да се залови за някаква спасителна опора, за да не я отнесе вълната на неудържима безнадеждност.
	„Аз… ами да, утре ще си ида в Тара“ — реши тя и при тази мисъл духът й се посъживи.
	Един път вече бе потърсила в Тара избавление от страха и поражението и бе почерпила сила и воля за победа от благословената сигурност на бащиното огнище. Може би онова, което бе успяла да постигне веднъж… о, Господи, дано успееше отново! Но как — тя така и не знаеше. Сега не искаше да мисли. Единственото й желание бе час по-скоро да се озове в тихия блажен пристан, където да изживее страданието, да излекува дълбоките рани и да поднови победното си настъпление. При мисълта за Тара сякаш нежна и прохладна ръка помилва изтерзаната й душа. Представяше си ясно как бялата къща я приветства, проблясваща измежду червенеещите есенни листа; усещаше благодатния покой на сумрака, обгръщащ полята; виждаше как безбройните зелени храстчета, осеяни с бели валма, се покриват със сияйни капчици роса; поглъщаше с поглед ярките червени багри на земята и мрачната красота на величавите черни борове по хълмовете.
	Скарлет почувства утеха и прилив на сили от тази картина, изникнала пред очите й; това донякъде облекчи мъката и болезненото разкаяние. Един миг тя остана неподвижна, завладяна от спомена за безброй мили неща — тъмните кедри по алеята на Тара, бухлатите жасминови храсти, грейнали зелени пред белите стени, пърхащите колосани перденца. А и Мами бе там. Ненадейно Скарлет отчаяно закопня за близостта на Мами; закопня да положи глава на мощната й гръд, както някога в детството, да усети по косата си милувката на възлестите черни ръце. Мами — единствената й връзка с миналото.
	У нея пламна борбеният дух на дедите й, несломени и след поражение, и тя гордо вдигна глава. Щеше да си върне Рет. Уверена бе, че ще успее. Не се бе родил мъжът, който да й устои, щом веднъж решеше да го завладее.
	„За всичко това ще мисля утре в Тара. Тогава ще мога да го понеса. Веднъж да дойде утре, ще намеря начин да спечеля Рет отново. Та нали и утре е ден.“
