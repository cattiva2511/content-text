P>
	Не ме гори великата съблазън
	брада да имам в тоз живот,
	но все пак не е зле да съм помазан
	за жрец в светия ни синод.

	Ще смъкна мозъка си чак в корема
	и функции там ще му дам:
	по деветнадесет часа ще дрема —
	останалите пет ще ям.

	Не ще ми натежи подобна участ;
	от труд не ще ми стане зле —
	че за хатър на Дух Свети ще смуча
	весден персийско наргиле.

	И нека вън виелицата злобна
	да развърти камшик от мраз;
	в кушетката изтегнал се удобно,
	ще чакам вечерния час.

	О, вечери на прелестите зимни!
	Снегът танцува над Содом,
	а седем старци в приказки интимни
	изпразват чашите със ром.

	За някоя Мария Магдалина
	ще си припомня през сълзи,
	а морен пламък в тихата камина
	на сини лентици пълзи…

	И дойде ли нечакан някой дякой —
	за блока чул печална вест, —
	ще скоча и ще съчиня разплакан
	към стадото си манифест.

	И пак ще дремна, пак ще ям за двама,
	и пак виното ще се лей,
	а стана ли сто двайсет килограма —
	ще си празнувам юбилей.
P$
