P>
D>
	На Тодор М-ки
D$

#	1. Нощ в Княжево

	Утихнали са прашните сокаци,
	замлъкна вече всяка врява,
	изчезнаха софийските юнаци,
	дошли на шум и пир тъдява.

	Къщурките се гушат плахо в мрака
	като войници във блиндажа,
	мечтающи за пълна топла бака,
	за дом, креват и друго даже.

	Зефир полъхва леко по баира,
	със разни напоен парфюми,
	по борчета и храсти той се спира
	и моли им се с благи думи:

	„Кажете ми какво видяхте днеска,
	кому вий дадохте закрила
	и кой любовната си треска
	е церил тук със свойта мила!“

	А те шумят, шумят — от смях премират.
	Разправят нему разни сцени.
	Звездите сякаш слушат и разбират,
	та все споглеждат се засмени.

#	2. Красно село

	— Насреща ще имате хубава гледка,
	ще гледате Витоша тук постоянно,
	оттатък пък имате млада съседка,
	ще слушате всяка нощ вие пиано.
	— Наляво живее чиновник пък дребен,
	но с ягоди има обширна градина.
	Кажи го, речи го, във тоз кът вълшебен
	малини и ягоди всеки си има!
	— Хазайке, прекрасни са тези градини,
	добре било тука… разправят ми всички,
	но имало още по-сладки малини —
	устата на дивните ви ученички!
P$
