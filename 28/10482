P>
	Загърнат в сив шинел на камъка седи,
	от хладен камък сам изсечен;
	и гледа той с очи — угаснали звезди —
	в пустинята на вечна вечер.
	А пролетта усмихва се като дете,
	земята тръпне сред въздишки
	и слънцето за сватбен накит пак плете
	копринно-меките си нишки.

	Цигулки тайнствени и тих далечен звън
	за обич, за живот пак мамят,
	а той седи студен и в своя ранен сън
	прелиства морната си памят.

	И вижда сенките на сивите беди,
	на дните горестни и трудни
	и бледи лампи, трепкащи като звезди
	сред черния и влажен рудник.

	И вижда той: извил разискрени ръце,
	възбликва в миг пожар подземен.
	Пламти, лети… и лъхва в бледото лице
	целувката на огнен демон.

	… И ето в мрак на камъка седи той: все така
	унесен в сивите печали
	и все тъй бавно, кротко, с ласкава ръка
	приклекналото куче гали.

	А пролетта усмихва се като дете,
	земята тръпне сред въздишки
	и слънцето за сватбен накит пак плете
	копринно-меките си нишки.
P$
