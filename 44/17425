P>
	Прелиствам бавно старите си стихове,
	на чувствата неравните пътеки.
	Нетърпеливи, спомените сипят се,
	с жестока яркост ме пронизва всеки.

	Сиротното ми детство е пред мене,
	познало рано как скръбта убива,
	усмихва се през сълзи, победено
	от простия стремеж да съм щастлива.

	С ревнива жажда в думите заключвах
	тъгата, любовта несподелена.
	От грешките урока ненаучила,
	грешеше пак душата ми ранена.

	На младостта ми радостите прости
	животът равнодушно ми отказа.
	Студът и самотата бяха гости
	на всеки мой неотпразнуван празник.

	Преследвана от чувство за бездомност,
	защо живея трескаво се питах —
	на листа бял, печално, като в гробница
	обречени заспиваха мечтите.

	На много богове неволно служих,
	потънала на делника в безкрая.
	Обзета от непобедима нужда
	жадувах Тебе, Отче, да позная.

	Защо бе нужно да се лутам дълго,
	да търся радостта неизживяна?
	От виковете в себе си погълната
	гласа Ти благ защо не чух по-рано?

	В безпътицата Ти си ми помагал —
	лъч светлина сред облаците гъсти —
	дар си ми дал — в стих болката да слагам,
	сърцето ми за да не се разкъса.

	Как да намеря думите не зная,
	затрогната от тайната едничка,
	че никой друг, дори и да желае,
	не може като Теб да ме обича.
P$
