P>
E>
	The Dry Salvages (Драй Сълвейджис) — вероятно от les trois sauvages, малка група скали с фар край североизточния бряг на Кейп Ан, Масачузетс. Salvages се произнася така, че да се римува с as-suages (ъсуейджис) — смекчавам, уталожвам, успокоявам.*
	[* Бележка на автора — с изключение на курсива.]
E$

#	I

	Не зная много за боговете; но мисля, че реката
	е силен кафяв бог — навъсен, буен и неудържим,
	търпелив донякъде, първоначално виждан като граница,
	полезен, но и неблагонадежден като търговски превоз,
	после — само проблем пред строителите на мостове.
	Щом проблемът бъде разрешен, кафявият бог бива почти забравен
	от обитателите на града — но все пак продължава
	да съхранява годишните си времена и яростта си, разрушител, напомнящ
	какво хората обичат да забравят. Непочитан и неомилостивяван с жертви
	от поклонниците на машината, но чакащ, наблюдаващ и чакащ.
	Неговият ритъм присъства в детската спалня,
	в буйния айлант сред двора през април,
	в аромата на грозде върху есенната маса
	и във вечерния кръг на зимния уличен фенер.

		Реката е в нас, морето е навсякъде около нас;
	морето също е ръбът на земята, гранитът,
	в който то продължава, плажовете, по които подмята
	своите намеци за по-древни или други творения:
	морската звезда, рака, гръбнака на кит;
	локвите, в които задоволява любопитството ни
	с по-нежни водорасли и актинии.
	Нашите загуби ни подмята — разкъсаната мрежа,
	натрошеното кошче за омари, счупеното гребло,
	принадлежности на чуждоземни мъртъвци. Морето има много гласове,
	много богове и много гласове.
						Солта му е по дивата роза,
	мъглата е в елата.
				Воят на морето
	и морското скимтене са различни гласове,
	често дочувани заедно: стонът в платната,
	заплахата и ласката на вълната, която се разбива във вода,
	далечният плисък в гранитните зъби,
	предупредителните вопли на приближаващия нос
	са все гласове на морето, и поклащаната шамандура със сирената,
	с лице все към къщи, и чайката:
	а под гнета на мълчаливата мъгла
	биеща камбана
	отмерва времето — не нашето, — люляно бавно
	от мъртвото вълнение, време
	по-старо от времето на хронометрите, по-старо
	от времето на неспокойните угрижени жени,
	които лежат будни и пресмятат бъдещето,
	опитват се да разплетат, развият, разгадаят
	и да съшият минало и бъдеще,
	между полунощ и зазоряване, когато миналото е измама само,
	бъдещето няма бъдеще, преди утринната вахта,
	когато времето спира, а времето е безкрайно;
	и мъртвото вълнение, което е и е било от самото начало,
	бие
	камбаната.

#	II

		Кога ще дойде край на този плач безмълвен,
	тихото вехнене на есенното цвете —
	то с капещи листа на място все остава;
	кога ще свършат от крушения гредите,
	молитвата на кост сред плаж, неумолимата
	молитва във мига на страшно възвещение?

		Не — няма край, а само диря и допълване:
	пак ново следване на дните, часовете,
	безчувствени, те всяко чувство овладяват,
	години на живот сред мъртвото, разбитото —
	сред туй, което бе за най-надеждно взимано
	и бе презряно по това съображение.

		Следва последно допълнение — напълно
	сломена гордост, гняв за вехнещи разцвети,
	към нищо вяра — за безверие минаваща,
	в лодка, която сред морето е пробита,
	тихо долавяне на неопровержимия
	звън на камбаната за сетно възвещение.

		Къде ще свършат те, рибарите, погълнати
	от сивата мъгла в тила на ветровете?
	Без океани време как да си представим
	и океанско дъно с лодки непокрито?
	Или пък бъдеще, което не е уязвимо,
	щом, както миналото, има направление?

		Ние ги виждаме — източват лодки пълни,
	пътуват, теглят, а на изток бреговете
	тъмнеят — плитки, неразядени, корави;
	на док сушат платна, изкарват си парите;
	-и не за пътешествие незаплатимо,
	и не за улов, който е отвъд сравнения.

		И няма, няма край на този плач безмълвен,
	и винаги увяхва вехнещото цвете,
	и болката се движи, ала все остава,
	морето плиска със останките, гредите,
	и костите се молят на Смъртта си — Бога. И остава
				само трудно, едва изречимата
	молитва за единствено Благовещение.

	С годините започва да ти се струва,
	че миналото има други свойства, то престава да бъде просто поредица —
	или дори развитие: развитието е измама, предубеждение,
	окуражавано от плоски представи за еволюция,
	което в обичайното съзнание става средство за отхвърляне на миналото.
	Миговете на щастие — но не усещането за благополучие,
	за сбъдване, реализация, сигурност или привързаност,
	или дори не за един приятен обед, а внезапното просветление —
	преживявали сме го, но смисълът ни е убягвал,
	а проникването в смисъла възстановява преживяното
	в друга форма, отвъд всякакъв смисъл,
	който бихме приписали на щастието. Вече казах,
	че опитът на миналото, възкресен чрез смисъла,
	не е опит само на един живот,
	а на много поколения — без да забравяме
	нещо, което може би е твърде неизразимо:
	погледът назад, отвъд свидетелствата
	на писмената история, полупогледът назад
	през рамо, към първичния ужас.
	И ние започваме да разбираме, че миговете на страдание
	(независимо дали се дължат на неразбиране,
	на мечти в неправилна посока или на страхове не от каквото трябва)
	са също така непрестанни,
	с непрестанност, присъща на времето. Ние приемаме това по-лесно
	за страданието на другите, почти преживяно и от нас,
	почти съизстрадано, отколкото за нашето страдание.
	Защото нашето собствено минало е покрито с потоците на деянията,
	а мъките на другите са абсолютно преживяване —
	неизхабено от последвалото постоянно покаяние.
	Хората с усмивка отминават: мъката остава.
	Времето-разрушител е времето-пазител,
	като реката със своя товар от мъртви негри, крави, клетки за пилета,
	горчивата ябълка и захапката в ябълката.
	И зъбатата скала в неуморимите води,
	вълни я обливат, мъгли я покриват;
	в ясни есенни дни тя е просто паметник,
	в плавателно време е винаги знак
	за определяне на курса; но в тъмния сезон
	или във внезапната ярост тя е това, което винаги е била.

#	III

	Понякога си мисля за това ли е говорил Кришна —
	между другите неща, — или е просто начин да се каже същото:
	че бъдещето е повехнала песен, Царска роза или лавандулова вейка
	от носталгично съжаление за тях, които още не са тук да съжаляват,
	затисната между жълтеещи листа на книга още неотваряна.
	И пътят нагоре е пътят надолу, и пътят напред е пътят назад.
	Не можеш да приемеш това без смущение, но то е сигурно —
	това, че времето не е лечител: пациента вече го няма.
	Когато влакът тръгва и се настаняват пътниците,
	с плодове, списания и делови писма
	(изпращачите им вече са напуснали перона),
	лицата се отпускат от мъчението в облекчение,
	в сънния ритъм на стотина часа.
	На път, пътешественици! Не за да избягате от миналото
	в друг живот или в някакво бъдеще,
	вие не сте същите хора, които напуснаха оная гара
	или които ще пристигнат на последната спирка,
	сега, когато релсите теснеят, плъзгат се зад вас една към друга;
	също на палуба на тътнещ презокеански кораб,
	когато гледате как дирята се разширява бяла зад вас,
	не трябва да мислите „свърши се миналото“
	или „бъдещето е пред нас“.
	След свечеряване, в платната и антените,
	глас припява от шумящата мида на времето,
	(но не за ухото и не на някакъв език):
	„На път, вие, които мислите, че пътешествате;
	вие не сте онези, зад които пристанището
	се отдалечаваше, нито онези, които ще слязат на сушата.“
	Тук, между по-близкия и по-далечния бряг,
	когато времето се е оттеглило, гледайте към бъдещето
	и към миналото с еднакво чувство.
	В миг, който не е миг на действие или на бездействие,
	това е, което можете да получите: „Сред каквато сфера на битието
	съзнанието на човека е насочено изцяло
	в часа на смъртта“* — това е единственото действие
	[* Според Бхагавадгита, древноиндийската философска поема, чиито герои са бог Кришна и Арджуна човек добива след смъртта това, за което мисли в часа на смъртта, остава в тази сфера на битието.]
	(а часът на смъртта е всеки миг),
	и не мислете за плода на действието.*
	[* Този ред е директно цитиран от Бхагавадгита.]
	На път!
			„О, пътешественици! О, мореплаватели,
	вие, стигналите до пристанище, и вие, чиито тела
	ще изстрадат разпита и присъдата на морето
	или на друго някакво събитие, това е истинската ви цел.“
	Тъй и Кришна поучаваше Арджуна
	на бойното поле.
				Не на добър час,
	а само на път, пътешественици.

#	IV

		Господарке, чието светилище е на носа на кораба,
	моли се за всички, които плават, които
	имат работа с риба, и тези,
	които се занимават със законна търговия
	и които ги превозват.

		Повтори една молитва също
	за всички жени, видели синовете си или съпрузите
	да отплуват, без да се завръщат:
	Figlia del tuo figlio*
	[* Дъщеря на своя син (итал.) — Данте, „Рай“ 33, 1.]
	Царице на небесата.

		Също се моли за тях, които са били по кораби
	и е свършило пътуването им сред пясъка, върху морските устни,
	или в тъмното гърло, което не ще ги отхвърли,
	яли другаде, където няма да ги стигне пак на морската камбана
	непрестанният зов за молитва.

#	V

	Общуването с Марс и разговарянето с духове,
	разказите за живота на морското чудовище,
	съставянето на хороскопи и гадаенето
	по вътрешности на животни или кристал,
	откриването на болести по подписа, оформянето
	на биографии по гънките на дланта,
	трагедии — по пръстите; извличането на поличби
	чрез жребий или чаени листа, разбулването на неизбежното
	чрез карти за игра, залъгването с пентаграми
	или барбитурати, или дисекцирането
	на повтарящия се образ до предсъзнателни страхове —
	изучаването на утробата или гроба, или сънищата, всичко това са
	обичайни забавления, опиати и статии по вестниците:
	и винаги ще бъдат, някои от тях особено
	когато има национални бедствия или затруднения
	някъде — по бреговете на Азия или на Еджуеър Роуд.
	Човешкото любопитство търси минало и бъдеще
	и се придържа към това измерение. Но да се намери
	пресечната точка на безвременното
	с времето — това е работа за светеца.
	И не всъщност работа, а по-скоро нещо дадено
	и отнето — в пожизнена смърт от любов,
	плам, жертвеност и себеотрицание.
	За повечето от нас съществува само случайният
	миг — мигът във времето и вън от времето,
	пристъпът на безумие, когато си изгубен в сноп от слънце,
	дивата мащерка невиждана, зимната светкавица
	или водопадът, или музика, така дълбоко чута,
	че изобщо не е чута, ала ти си тази музика,
	докато музиката трае. Това са само намеци и догадки,
	намеци, последвани от догадки; а останалото
	е молитва, ритуал, дисциплина, мисъл и действие.
	Намекът полуотгатнат, дарът полуосъзнат е Въплъщението.

	Тук е невъзможният съюз
	между сферите на битието.
	Тук и минало, и бъдеще
	са победени и примирени.
	Иначе делата са движение
	на нещо, което е движено —
	без свой вътрешен източник,
	тласкано от бесовски, демонски
	сили. Правилното действие
	е свобода от минало и бъдеще.
	За повечето от нас това е
	стремеж непостижим през живота.
	И не сме победени само
	защото не сме правили опити:
	Ние, доволните накрая,
	ако завръщането ни нахрани
	(близо до тисовия* корен)
	[* Тисът е символ на смъртта.]
	живота на смислена почва.
P$
