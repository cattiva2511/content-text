P>
D>
	На венци
D$
	Чакам ръцете ти силни и твърди,
	носещи ведър покой.
	Чакам те в нашия дом да се върнеш —
	болен, измъчен и мой.

	Чакам гласа ти в зимната вечер
	да ми даде топлина.
	Чакам след думите недоизречени
	сладостната тишина.

	Чакам сърцето ти, да го докосна,
	да му разкажа без глас
	твоето идване тихо и просто
	как съм жадувала аз.

	Чакам те, благодарна на Бога,
	че в милостта Си безкрай
	преобрази този дом на тревоги
	в кътче от земния рай.

	Че подари ни крехкото щастие,
	сгряло живота суров,
	за да познаем поне отчасти
	Неговата любов.
P$
