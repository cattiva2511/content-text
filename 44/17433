P>
E>
	След като се прочете това послание у вас,
	наредете да се прочете и в Лаодикийската църква…*
E$
	[* Послание на св. ап. Павел до Колосяни, 4:16.]

	С корем в калта се излежава
	хипопотам широкогръб.
	Гранитен в нашата представа,
	той всъщност е от плът и кръв.

	От плът и кръв е — слаб и краен,
	от нервни шокове люлян.
	А Истинският Храм е траен —
	стои на камък основан.

	Блуждае по пътеки земни
	хилавоногия ’потам.
	А без да мърда, ще си вземе
	парите Истинският Храм.

	До манговия плод не стига
	под клоните ’потамът стар.
	Към Истинския Храм пристигат
	задморски ананас и нар.

	При съвкупление издава
	хипопотамът глас чудат.
	Ликува паството — възпява
	на Храм и Бог съюза свят.

	Ловува Хипо в доби късни,
	деня прекарва в сън дълбок.
	А Храмът хапва и в съня си —
	по тайнствен път работи Бог.

	Видях — над влажната савана
	лети, възнася се ’потам.
	И рой от ангели „Осанна“
	за Божа слава пеят там.

	Кръв на Агнец ще го умие,
	небесна длан ще го държи,
	между светци — ще видим ние —
	със златна арфа да кръжи.

	От деви праведни целуван,
	ще бъде чист — от сняг по-бял.
	А долу храмът ще си плува
	в зловонни пари, в земна кал.
P$
