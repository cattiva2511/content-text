	[* Латинска, а в нашия превод българска транслитерация на гръцката дума „старче“.]
P>

E>
	Ти нямаш всъщност
	ни младост, нито старост, а и двете
	ги виждаш като в дрямка след обяд.*
E$
	[* У. Шекспир. „Мяра за мяра“. Пасаж от монолога, в който князът убеждава осъдения на смърт Клавдио, че смъртта е по-добра от живота.]

	Ето ме, старец през този месец на засуха,
	едно момче ми чете и чакам дъжд.
	Не съм бил никога пред Горещите порти*,
	[* Превод от гръцки на името Термопили.]
	не съм воювал в топлия дъжд,
	нито с коляно дълбоко в соленото блато, меч издигнал,
	хапан от мухите, съм воювал.
	Моят дом е гниещ дом.
	Над прозореца евреинът се мъдри, собственикът —
	пръкнал се във антверпенска кафетерия,
	окраставял във Брюксел, в Лондон се закърпил и олющил.
	Козелът кашля нощем по полето над главата ми;
	скали, мъх, тлъстига, железа, екскременти.
	Жената домакинства в кухнята, донася чая,
	киха вечер, ръчка гневното огнище.

			А аз съм старец,
	глава помътена сред ветрени пространства.

	Личби минават за чудеса. „Искаме да видим личба!“*
	[* Матей, 12:38. С тези думи невярващите фарисеи карат Христос да докаже своята божественост.]
	Словото вътре в слово, неспособно да (изкаже слово,
	с мрак повито. В младостта на годината
	дойде Христос тигърът

	в покварения май, сред кучи дрян и кестени, цъфтящи юдови дървета,
	за да бъде изяден, да бъде раздаден, да бъде изпит
	между шепоти; от господин Силверо
	с ласкави ръце, в Лимож,
	където крачеше нощем в съседната стая;
	от Хакагава, който се кланя сред Тицианите;
	от мадам Де Торнкис, в тъмната стая
	местеща свещите; от фройлайн фон Кули, Празни совалки
	изтъкават вятъра. Не виждам духове,
	аз — старец в дом, изложен на течения
	под ветрения рид.

	Но след такова знание — какво опрощение? И помисли —
	историята има множество заплетени галерии,
	коварни коридори,
	изходи, прилъгва ни със шепнещи амбиции,
	подвежда ни със суети. И помисли —
	тя дава, но когато сме с разсеяно внимание,
	тя дава, но така измамно, безразборно,
	че даването умножава нашето жадуване. Тя твърде късно дава
	това, което не е вече и за вярване, или ако все още е за вярване,
	е само в спомените — само преразгледан порив. Дава твърде рано
	в незаякналите ни ръце това, което — казваме си — може и без него,
	докато отказът ни породи страха. И помисли,
	че ни страхът, ни смелостта ще ни спасят. Пороци неестествени
	са на героизма ни наследници. Към добродетели
	ни тласкат нашите нагли престъпления.
	Такива сълзи се отрониха от райското, плодящо гняв дърво.

	И ето — тигърът скача в новата година. Нас поглъща. Помисли накрая —
	не сме достигнали до заключение, когато вече аз
	се вкочанясвам в този дом под наем. Помисли накрая —
	аз не безцелно разигравам този театър
	и не защото ме възбуждат
	назадничави демони.
	Бих искал да те срещна откровено.
	Аз, който до сърцето ти бях близък, бях оттам прогонен,
	за да изгубя красотата в страхове и страховете в мъки,
	Изгубих си страстта: нима е нужно да я съхранявам,
	щом съхраняваното винаги се извращава?
	Изгубих зрението си и обонянието, слуха, вкуса и осезанието.
	ще ми помогнат ли да те докосна?

	Те с хиляди дребни измами продължават
	прихода от своето изстинало бълнуване.
	С пикантни сосове, когато чувството изстива,
	дразнят ципата — множат многообразието
	в пустиня от огледала. Ала какво да прави паякът —
	нима ще се откаже да работи? Житоядът
	ще се бави ли? Госпожа Кемъл, Фреска, Де Баяж — завихрят се
	отвъд кръженето на разтрепераната Мечка* — там,
	[* Голямата мечка. Според класическите представи грешниците за наказание били пращани в центробежна орбита, която ги отнасяла отвъд пространството.]
	където атомите се разпадат. Чайка плува срещу вятъра във ветрените проливи
	на Бел Ил или бърза към Хорн. И падат
	бели пера в снеговете, Гълфстриймът зове,
	пасатите отвяват стареца
	към сънен край.

			Наематели на къщата:
	мисли на сухия мозък през сушав сезон.
P$
