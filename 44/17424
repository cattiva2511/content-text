P>
	Ела в моя дом, дето с мене мечтите растяха,
	да слушаме с трепет на лятната вечер гласа.
	Младостта ми отминала чака под родната стряха,
	стаила на спомена жаждата и радостта.

	На моето детство водата шепти като жива,
	за мен най-добра е на въздуха тук свежестта.
	Славеева песен с дъха на липите се слива
	в хармония нежна извира от тях красота.

	В безкрайните вечери, пълни с възторг и ухания,
	от мисли безсънни мечтата за теб изтъках.
	А после — изстрадана радост — дойде любовта ни,
	да стопли житейския наниз от сълзи и смях.

	Под крепка закрила мечтите си с теб поверихме.
	В молитвен покой благодарни сърцата трептят,
	че дал ни е благият Господ пристанище тихо
	за отдих целебен на дните по прашния път.

	Внезапно ни сепват на грижата тихите стъпки,
	със пръсти изкусни тя мрежи от болка плете,
	в лицата, в душите вдълбава ги в нас неотстъпно
	и сякаш не могат да бъдат загладени те.

	Друг дом обещава Спасителят наш в милостта Си,
	за Своите верни приготвил е дом по-желан.
	Виновно ще стихнат на грижата стъпките властни,
	дълбоките бръчки с любов ще изтрие Той сам.

	Спокойно предали съня си в ръцете Господни,
	след миг ще потънем в уханната власт на нощта.
	По вярна пътека ръката Христова ни води
	в дома благодатен на нашия вечен Баща.
P$
