	[* „Пътуване на влъхвите“ е публикувано през 1927 г., а „Анимула“ — през 1929-та.]
P>

	„Настудувахме се тогава,
	точно в най-лошия сезон за пътуване,
	а то беше дълго пътуване:
	пътищата затрупани, времето остро,
	мъртвешка дълбока зима.“
	Ами камилите — изпожулени, с подути крака, вироглави
	лягаха долу в мекия сняг.
	Имаше мигове, в които съжалявахме
	за летните дворци по склоновете; за терасите
	и за милите девойки, дето поднасят шербет.
	После камиларите ругаят, роптаят,
	някои забегнаха, други искаха пиене и жени;
	и нощните огньове догарят и не достига подслон,
	и градовете — враждебни, и паланките — зли,
	и селата — мръсни, и навсякъде високи цени:
	намъчихме се тогава.
	Накрая решихме да пътуваме нощем,
	да спим из канавките и щом задремеш,
	глас запява в ушите ти, казвайки
	„всичко това е лудост“.

	Една заран се спуснахме в мека долина,
	влажна под снежните върхове, ухаеща на злак,
	бълбукаше поток, воденица млатеше мрака,
	три дървета стърчаха под ниския свод.
	И стар бял кон, препуснал в ливадите.
	Дойдохме после до кръчма с асма,
	шест ръце хвърляха зар за сребърници, вратата зееше
	крака ритаха празните винени мехове.
	Но нямаше сведения, затова продължихме
	и пристигнахме привечер, точно навреме
	на мястото; то беше (речи го) добро.
	Всичко бе толкоз отдавна, сещам се аз,
	и пак бих постъпил така, но запишете
	това запишете
	това: за какво бяхме отведени по тоя ПЪТ,
	за Рождество или Смърт? Имаше Рождество, спор няма,
	знак несъмнен ни се даде. Виждал бях и смърт, и рождение,
	но все съм си мислил, че са различни; това Рождество бе
	тежко и горко страдание за нас, като Смърт, като наша смърт.
	Прибрахме се после по разните краища, по своите Царства,
	но вече нямаме мир тук, сред старата вяра,
	с тия диви хора, сграбчили своите идоли,
	Ще ми се втори път да умра.
P$
