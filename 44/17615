P>
	Вред по птичата държава
	мене всеки ме познава —
	чужди думи аз повтарях
	и така си разговарях.

	Но за тая занимавка
	взеха ме на подигравка —
	бил съм чужди думи крал,
	бил съм глупав папагал!
	Никак не ми беше леко
	и от яд веднъж си рекох:
	„Папагале, вземай книги
	и набързо прочети ги!“

	Взех и четох без умора
	думите на умни хора.
	Четох, четох и накрай
	ги запомних, то се знай!
	Тия думи заповтарях
	и така си разговарях.
	Думите пак чужди бяха,
	но за тях не ми се смяха!

	Не, напротив — оттогава
	все нараства мойта слава —
	бил съм много поумнял,
	бил съм учен папагал!
P$
