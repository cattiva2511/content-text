P>
	Ако те мъчи често мисълта
	да бъдеш пръв в житейския театър,
	спомни си, че това е суета
	и гонене на вятър.

	Пази се на успеха от властта,
	на славата от силната прегръдка.
	Отравя виното на гордостта,
	не вкусвай нито глътка.

	Не позволявай бавно завистта
	в сърцето ти гнездо от страх да свие
	и неусетно с лепкава ръка
	доброто да убие.

	Изчезна младостта като мираж.
	В нечакан ден сред грижи и тревоги
	смъртта ще дойде — твоят верен страж
	и кой ще ти помогне?

	Ще свършиш просто земния си път,
	труда ти тежък ще обсебят други.
	Забързан, ще си спомни ли светът
	за твоите заслуги?

	За краткия живот в борби и труд
	смъртта ли ще е най-добра награда
	запитваш се понякога и студ
	в ума ти се прокрадва.

	Повярвай, има Бог на небеса.
	Той никого от нас не е забравил.
	За да смекчи човешките сърца
	лекарство е оставил.

	Свещеното Му слово призови
	да ти говори кротко на душата
	как волята добра се изяви
	на нашия Създател.

	Изстрада Той за своите деца
	на любовта най-хубавата песен —
	чрез Своя Син отвори ни врата
	към царството небесно.

	Ако поискаш пръв да бъдеш там,
	на всички трябва радостно да служиш.
	Как хубаво е, ще откриеш сам
	да си желан и нужен.

	Ще те обгърне мир благословен,
	какъвто досега не си познавал.
	Ще светиш от любов преобразен
	за Божия прослава.
P$
