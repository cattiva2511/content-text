P>
	Моята радост не е вихрушка,
	преобърнала сивите дни,
	нито ветрец, тишината разлюшкал,
	сякаш без да остави следи.

	Тя е добра като хляба насъщен,
	храни тяло и дух всеки ден.
	Споделя ли със друг всяко късче
	двойна сила подкрепя и мен.
	Ведра като поточето младо,
	хукнало през планински поля.
	Гали весело с нежна прохлада
	уморени треви и цветя.
	Тя е дърво зелено в гората,
	устояло на зимния хлад.
	Пръска то като щедър приятел
	чист въздух и свеж аромат.

	Както напролет кокичето крехко
	с тиха дързост разчупва леда,
	търси тя кротко път към сърцето,
	да запали във него звезда.

	Жаркото слънце не я изгаря,
	не я превръща в сянка нощта.
	Тя ми е подарена от Царя,
	от Твореца добър на света.
P$
