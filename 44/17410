P>
	Почукваше на чуждите врати
	душата ми, бездомница сиротна
	и питаше в отчаяна самотност:
	— Тъгата моя кой ще приюти?

	Ти каза ми, Исусе, с топъл глас:
	— На Мене дай на грижите товара,
	ако вървиш по Моя път със вяра,
	ще те успокоя навеки Аз.

	Измъчван от съмнения и страх,
	умът ми виждаше в недоумение
	как истини човешки и учения
	със трясък се превърнаха на прах.

	Ти каза: — Аз съм вечната скала,
	на мен гради, щастливо ще живееш,
	като звезди делата ти ще греят
	и няма да ги срине буря зла.

	Шептеше в нощ безсънна не една
	и съвестта ми, тръпнеща в тревога:
	— Срамът и греховете ми са много.
	Кой ще изкупи моята вина?

	— На Мене изповядай ти греха,
	Аз имам власт да ти даря прощение,
	от теб ще снема грях и унижение
	и в чиста правда ще те облека.

	Аз от греха ти нося свобода
	и всяка истина ще ти открия.
	От светия ми извор който пие
	ще бликне в него живата вода.

	— О, Господи Исусе, в този час
	на милостта Ти аз се доверявам,
	с преливащо сърце Ти обещавам,
	че до смъртта ще следвам Твоя глас.

	— Не се страхувай, победих смъртта,
	изкупих те с кръвта Си на Голгота,
	за да проправя пътя към живота
	платих Аз най-високата цена.
P$
