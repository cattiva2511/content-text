P>
	Кой може да разбере самотата,
	която като черен воал
	с ледена власт обгръща душата,
	прави я дом на скръб и печал?

	Кой иска да погали сърцето,
	от никого несгрято в света,
	да посади там крехкото цвете,
	живото цвете на любовта?

	Кой търси да подкрепя ръката,
	отслабнала в житейски беди
	и с мъдростта на верен приятел
	кротко ни води в трудните дни?

	Кой чува колебливите стъпки
	как безутешно отекват в нощта,
	за да посрещне с топла прегръдка
	странника беден, търсещ смъртта?

	Кой чака да ни отнеме товара —
	мъчително несподелим
	и на мечтата ни пътя прокара
	към вечния мир да вървим?

	Кой моли да Му отворим вратата
	на сърцето си, болно от грях,
	та с радост да ни дари свободата
	от самота, умора и страх?

	Чул целебния глас, не оставяй
	любовта Му да търси подслон.
	Отвори Му и Той ще направи
	от сърцето ти грешно Свой дом.
P$
