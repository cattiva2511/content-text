P>
	Щом лодката житейска се разклати
	и свъсено небето загърми,
	обезумели грабваме веслата,
	за да се борим с бурята сами.

	Дори да управляваме изкусно,
	стихията по-силна е от нас.
	Надеждата полека ни напуска,
	усетила безизходния час.

	Разтърсваща светкавица проблясва,
	след миг последен гръм ще ни срази.
	От устните отронва се безгласно:
	— Загиваме, о, Господи, спаси!

	Увлечени в отчаяната битка,
	забравяме Учителя любим,
	тревожно чакащ нашата молитва
	навсякъде със Него да вървим.

	Със царствен жест Той укротява властно
	вълните и настава тишина.
	Превръща ураганът яростта си
	в попътен бриз за нашите платна.

	Отново плува малката ни лодка,
	черупка сред огромните вълни.
	Заплашват я в морето на живота
	скали подводни, бури и злини.

	Но знаем: с нас е Божият избраник,
	готов каквото и да ни грози
	да отговори кротко на вика ни:
	— Доверието в Мен ще ви спаси.
P$
