P>
	Говори ми се с някого — с приятел
	или случайно срещнат непознат.
	Несподелени, моите богатства
	като нестихващ огън ме горят.

	Ако е гладен, ще вечеря с мене
	и ще му поверя като на брат
	небесен хляб, наситил съвършено
	за истина и правда моя глад.

	Ако е жаден, извора познавам —
	тече обилно живата вода,
	чиято свежа струя утолява
	копнежа за добро и свобода.

	Ако е скитник, ще намерим в мрака
	дома, грижовно мене подслонил.
	Да ни прегърне търпеливо чака
	приятел благ, вината ни простил.

	Да споделя жадувам всяко благо,
	подарък от небесния Баща,
	уверена в щастливата награда:
	ще споделя така и вечността.
P$
