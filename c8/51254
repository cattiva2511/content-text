P>
E>
	„Всичко минава и всичко се лесно забравя…“
@	Славчо Красински
E$

	Рицари с брони картонени, кой ви свали от седлото?
	И край коя ли канавка на рая жребецът ви верен върви?
	Думите станаха цвете самотно сред буйни треви
	и като храст и бръшлян се прегърнаха злото с доброто.

	Виното в старите кръчми по устни на други горчи.
	Вашите сенки мъгла по стените и в нашия спомен замаза.
	Тъй като никой адреса ви нов не ни каза,
	нощни фенери ви търсят с безсънни очи.

	Те ще ви срещнат в тревожния стих и през строгите строфи.
	В тях ще се вгледате в кратки минути за свиждане
	с поглед смутен на наивници и философи

	и като в празни глазници на череп ветрец ще напява
	стария стих — ваше сетно прости и довиждане:
	„Всичко минава и всичко се лесно забравя…“
@	юли 1989
P$
