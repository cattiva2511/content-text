P>
	В калъпа сложихме душата си. И гипсът я плени.
	А Майсторът се смееше: той търсеше войници
	с еднакъв ръст, с еднаква стойка. И далечни птици
	ни спомняха единствено, че има висини и далнини.

	Разбрахме, че наивността ни е измамила. Потърсихме простор
	и бе трагичен порива ни да изглеждаме крилати.
	Свистяха гипсови пера и дращеха земята,
	но своята ръждива тел не късаше изчезващият кръгозор.

	И в себе си залутани сега се бъхтим, търсим път
	из лабиринтите на Минотавъра. А помежду ни —
	мъглата на миражи сред безлюдни дюни.
	И гипсовите на души със ставите си в тъмното скриптят.
@	юни 1989
P$
