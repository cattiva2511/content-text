P>
	Вече всичко ти казах. Затуй ли в нощта
	вместо мен ноемврийският вятър говори?
	Той вратата на нашия огън затвори
	с ключа сребърен на пепелта.
	И какво ли ми казва фенерът далечен —
	морз, накъсан от мост и от съсък на влак?
	Помогни да отгатна тревожния знак.
	Може би сбогом, че късно е вече?

	Виж мъглата — последният изпращач —
	иде: скърца чакълът ръждив на перона.
	Кленът сне свойта златна корона —
	той е вече низвергнат. Очаква палач.
	А аз от сълзата ти как да изплавам —
	блед, останал без дъх водолаз?
	Протегни ми ръка — да се вкопча аз.
	А може би сбогом. И сън. И забрава.
@	август 1989
P$
