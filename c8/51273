P>
#	1.
	Бил кралят лицемерен и жесток.
	По-мъдрите от него, както се полага,
	загивали от донос или шпага
	и своя дом за тях зазиждал Бог.

	Шотландски снегове в потаен час
	свистели и замитали следите.
	И гарван кацвал на бесилото за мъртвите да пита,
	но мокрото въже се люшкало без глас.

	С фанфари после възвестявали за тяхната несправедлива казън,
	но за възмездие не се надигала тълпата
	и ни един палач не бил от нейните юмруци смазан.

	А оня, чийто подпис като пепелянка
	пълзял под страшните присъди, дремел в дворцовата сянка
	и кръв засъхнала били рубините върху короната в тревата.
@	август 1989
P$
P>
#	2.
	Ликувайте, тиранинът е повален!
	И хората, стълпени на площада,
	в чиито думи няма милост и пощада,
	разбират, че дошъл е най-щастливият им ден.

	Те чакат оня, който ще ги облече
	не с дрипи, а с надежда, който може
	мир да даде на сърпа и на ножа,
	за болките им милосърдна дума да рече.

	И той пристига. Край високите колони
	минава царствено. Ликуващ вик го гони.
	Но вижда дворцовият стар велможа:

	позната сянка на усойница пълзи към трона
	и мантията, метната на царствената ложа
	е току-що сменена змийска кожа.
@	януари 1990
P$
