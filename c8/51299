P>
	Оставих зад гърба си океаните
	като карти за игра.
	разпилени по масата
	до пепелника, пълен с угарки,
	в часа на последния полунощен бридж.

	И самолетната перка дъхна в лицето ми
	с ноздра на небесен жребец.

	Сега куфарите ми са до стените
	на един дом — накрай света,
	в най-съкровената градина на сърцето ми.

	Аз се разхождам от спомен до спомен
	и парковете на Денвър
	отмитат нападалата по пейките шума,
	за да седне там моята сянка.

	Куфарите ми се отучиха да говорят.
	Нищо не искат. За нищо не тъгуват.
	А аз тъгувам за изчезналото време,
	чийто гръб виждам през дима на лулата.
	Тъгувам за кейовете, от които съм тръгвал
	и пак съм се връщал под сенки тополови.
	Тия тополи единствени дойдоха с мен.
	Ето ги отсреща, до хокейната площадка.
	Вечер ми се струва, че тя е кей, в който се разбива
	звездният прилив.
	И си мисля: там ще вържа своята лодка.
	Тя умее да чака. До последното отпътуване.
P$
