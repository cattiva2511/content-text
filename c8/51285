P>
	Дворът и къщата чакаха мене
	и ароматът на здравец в дъжда
	търсеше моята мокра следа,
	душеше въздуха с ноздри зелени.

	Здравецът имаше нюхът на куче
	и отдалече долавяше той
	моята грижа и моя покой,
	в джоба — звънтенето нежно на ключа.

	Ала изчезнал бе ключът в мъглите.
	Някаква тайна заключил бе там,
	без да разбира, че вече я знам,
	че подир нея следата ми скита.

	В мрака клисурата той ще отвори
	с тънко скриптене да ме отведе
	там, дето дива пчела преде
	нишката чезнеща на кръгозора.

	Дните, живени насън и наяве,
	там ще се слеят с мълвеж на треви
	и ще усещам — над мене върви
	тихо, на пръсти — планинският здравец.
@	юни 1989
P$
