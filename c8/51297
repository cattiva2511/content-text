P>
	Не сънувах ли лятото? Тънки вълни
	под нозете ни святкаха и шумоляха
	и морето ни търсеше в дългите дни
	с длан над челото — чайка плаха.

	Ти обличаше изгрев и събличаше здрач
	с аромата на късни смокини
	и дъждът дълго чукаше като кълвач
	из балчишките тъмни градини.

	Откъм Добруджа идваше вик на ята.
	Беше пълно небето с тревога.
	И аз исках да кажа „Прости!“ на нощта,
	но разбирах: не трябва, не мога.

	И поглеждах как кеят, приготвен за скок,
	сред вълните до гръд нагазва,
	как до моето рамо, над златния кок
	нежно твоята сламена шапка залязва.
P$
