P>
	Луната тая нощ е кръвожадна,
	лимоните се карат и крещят.
	Шест месеца. Как скръб се в тях прокрадна
	Сърцето мушмула е в мойта гръд.

	Да бъдеш плод с угниваща корица?
	Огромен континент от плодове —
	след корабокрушение. Лисица
	свещено манго хапва. Тлен снове

	в градините. И слънцето остава
	на покер вкъщи да играе с мен.
	Защо кората и плътта корава
	и през ноември ще са с тен зелен?

	Днес ябълка ще е луната тежка;
	човекоядка, може в порив луд
	да си припише и съдба човешка.
	И зъзнат вън лимоните от студ.
P$
