P>
	Сред улицата крачеше самин
	на джунглите най-хрисимият син —
		дългохоботен слон — грамада,
		голям като същинска сграда,
	подвижна жилищна кооперация…
	Пристъпваше със слонската си грация
	и мислеше за своя бащин край,
		за плетениците лиани,
	между които чудно се играй,
		за умните урангутани
		и веселите шимпанзета
		по родните дървета…

	Но в този миг, за подигравка,
	отнякъде изскочи малко псе,
		залая го, заджавка,
	от злоба взе да се тресе,
		нахвърля се ужасно
		и като бясно
		завря му се в краката…
	Ще кажеш — ей-сегичка смята
	да го събори на земята,
		без капка срам,
	и да го глътне още там…

		Тогава някой се намеси
	и слона спря със тоз въпрос:
	— Ти много умен ли си или много прост —
	или пък се уплаши и те втресе?
	Защо оставяш туй кутренце жалко,
		като играчка малко,
		със теб да се издява,
		без нищо да му кажеш?
		Така ли подобава?

	Ритни го с крак — на място ще го смажеш!

	Така е — рече слонът, — ти си прав!
	Ала макар че съм гигант, и як, и здрав,
		дългохоботен и дебелошиен —
	но що да сторя — аз съм безпартиен!
			Пък даже малко опозиция!
			Затуй не смея —
	ще дойде тутакси полиция,
	иди да се разправяш с нея!

			— Така ли?
	Страхуваш се от краставото пале?

	— Но чуй! Макар и да изглежда май на хъш,
			но то отдавна е държавен мъж
	и стар член на младежката дружина…

			Тъй рече слонът и отмина…

	И слон да си — недей се перчи яко,
	щом нямаш зад гърба си нещичко по-яко!
P$
