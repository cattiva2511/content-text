P>
	Когато музиката в моите уши заглъхне,
	когато мойта сянка каменния ден разчупи,
	когато моите ръце на облаците няма повече да пречат,
	когато своето ухо положа сред звездите и когато
	забравените небеса устата ми запълнят с пясък,

	тогава и горчивата отврата от Небитието,
	отлитнала от тялото, натегнало така заради нея,
	единствено, износено до смърт след толкова години
	на лихви, чакани от скрил се бог, и на желание
	за хладина и сдържаност по пътя към абсурда,
	главозамайващ център на изгарящата мъка,
	самотно тяло, в орбита край мъртвите кръжило,
	суров затворен край, пресичан в пълен блясък
	от Нищото — без нищо като спомен да остави;

	тогава и прочутата досада да съм сам —
	великолепие от пищна скръб и от пространства
	небето с жест и поглед приземило —
	ще се стопят в зората нежна до безплътност,
	която ги обгръща и пронизва, и подкрепя.

	Понеже всичко тук се вижда чрез отсъствието само,
	в безплътен призрак се превръща всичко, призрак, който
	единствен тук разбира Бога. Този свят — до вчера
	самият аз — скъпернически, без дърво, без повей свеж,
	за Бога бреме със скръбта и мойте мъртви —
	че никога пред него сладки сълзи не пророни,
	че никога не помрачи челото на небето,
	о, никога: това жестоко глухо име на света,
	свят, който бях, без аз самият да съм бил, защото „Аз“ е мъртво.

	Но който музиката в чуждите очи подхваща
	и нека друга Сянка, замъглена от деня, със сок зората да налива,
	и нека други пръсти вълната от облаци да мачкат,
	и нека другиму слуха да гали песента на новите звезди,
	и нека други устни кваси морският лазур.
P$
