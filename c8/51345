P>
	Тоз, който дири, изучава, пита,
	той ще узнае от Тацита,
	пък може би да види
	и у Овидий
	(а истината ако му е мила,
	ще провери и у Есхила) —
	че нашия класик, професор, юбиляр,
	любим учен, всеобщ другар,
	Хер Балабанов —
	е стар поклонник на Диана:
	горещ ловец на зайчета, сърнички,
	на патици и птички,
	и майстор при това голям:
	наслука много му върви —
	по лов си ходи вечно сам
	и всичко със ръце лови…

	Така веднъж, зад никаква си драка
	той скри се и зачака.
	Внезапно: фррр! — и ето че самичка
	на рамото му кацна
	една любезна птичка
	и по уста го бацна…
	Но — пусто! — нашия приятел
	е стопроцентов стар поет
	и преди всичко и над всичко.
	(На пенклуб даже председател)
	и от вълнение червено-блед,
	той викна: Мила птичко!
	Аз… аз… Не знам какво говоря —
	разсеян, трогнат и смутен,
	усещам мозъка си разтопен…
	Кажи, какво за теб да сторя?
	— Ах, драгий мой! — отвърна тя —
	не искам вече тука да летя,
	по-скоро в столицата да вървим,
	там ще запея тъй, че всички ще смутя,
	а ти ще ми измислиш псевдоним!
	— За теб, готов съм! Боже правий!
	Какъв ти псевдоним! Та ти си просто славей!

	Отидоха в града тогава
	и птичката зачурулика,
	но песента й вместо слава —
	недоумение извика.
	И хората зашепнаха отвред:
	— Вари, печи го — пак поет:
	нещата вижда другояче,
	когато другите се смеят — плаче.
	А смее се, когато плачат.
	За него славеите грачат,
	а врабците го хвърлят във забрава…

	Хе… Господ ум дано му дава! —
	И хората се много смяха,
	защото тутакси разбраха,
	че птицата от паметната драка
	не беше друго, освен сврака…

	Ловджийството е занаят чудесен,
	ала съвсем не е тъй лесен —
	не е като да дрънкаш лира,
	или да правиш демагогия.
	Ловецът трябва да разбира
	от зоология!
P$
