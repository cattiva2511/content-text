P>
		Прегърбен, претоварен,
			с огромния човал —
	с товара на държавната управа;
	безкрай измъчен и като попарен,
	министър-председателят вървял
	към министерския съвет направо
		вървял, ала едвам-едвам,
		със потно и набърчено чело,
		и пъшкал и си шепнел сам:

		— Ужасно е туй моето тегло!
			Не мога вече да изтрая,
			решил съм да му туря края!
	Що значи туй! И стар, и млад,
			и беден, и богат,
			и гърбав, и сакат,
			и прост, и очилат —
	прострял ръце къмто хазната!
	А в нея… миша трупа се премята…
		Навън — въпроси нерешени,
		астрономически платежи,
	а вътре — хулигани и невежи,
		и всичко чака ред от мене!
		Във цялата страна раздори,
		и всеки ръкомаха и дърдори,
		и никой никого не слуша!

	Кой би могъл да тури ред в една държава,
	където всеки само рита, хапе, джавка?
		Не! Вече ми дойде до гуша.
		Едно спасение за мен остава:
	оставка час по-скоро! Да, оставка!

		Внезапно, там, на тротуара,
		изскочила изпод земята дама —
			ни млада, нито стара,
		към четирийсет има-няма.
		И рекла: — Аз, със извинение,
	съм госпожа Оставка. Ето ме и мене!
			Повикахте ме — и дойдох.
			Готово нося заявление,
			приемам подписи без ох…
			Сложете името си тука —
		и сте свободен, за добра сполука!

		Министърът се просто слисал.
		Но — то се знае — не подписал.
			Усмихнал се приятно
			и твърде деликатно. —
	Като че ни лук ял, нито мирисал —
	отвърнал: — Как казахте? Заявление?
	О, туй е просто недоразумение!
		Наистина, че аз ви споменах,
		повиках ви и пожелах —
		но то бе, прелюбезна дамо,
	да ми помогнете в товара само!

		Не щеш ли, близко там
	било партиен клуб. И отведнъж
	изкочил някой си държавен мъж.
		Той също шеф бил сам —
	почти напълно луд от скомина за власт.
		И викнал: — Аз, аз, аз!
		Да ви помогна на товара?
			Готов съм на превара!
		И със условията съм готов:
	финанси, вътрешно, благоустройство, пощи,
		и друго някое ресорче още,
		което ще отстъпите с любов, за коалиция!

	Министърът се окончателно свестил
		и неочаквано се отморил,
	огледал се, повикал за полиция,
	предал ги двама на стражара
	и лекичко подхукнал сам с товара…

	Таз басничка е много стара.
	За да я разбереш добре завчас,
		не трябва много ерудиция:
	макар че тежко е да носиш власт,
	триж по` е тежко да си опозиция!
P$
