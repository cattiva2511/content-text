P>
	Веднъж, пред кафенето, сред алана
	се спречкаха Алито със Шабана —
	събраха свят и дигнаха кавга.
	Берберинът, Сабрито, се завтече:
	— Ще ида да ги помиря — ни рече —
	ще ги оправя аз, хем ей-сега.

	След малко, гледам, връща се Сабрито,
	хептен издраскано и доста бито.
	— Сабри бе — питаме го — не олду?
	— Брак холан — казва — търсих си белята:
	удариха ме със юмрук в главата,
	та и окото ми се чак наду.

	Казах им истината, както зная —
	кабахатлия станах аз накрая…
	Защо ми трябваше! Динсиз инсан!
	— Как? Истината? Тя ли те подстори?
	Тя никога ачик се не говори! —
	обади се тогаз Кючук-Хасан.

	— Пашовка някоя, от свойта стая
	видяла, че отвънка, пред сарая,
	до портата се мъдри просек стар.
	Но всеки, който покрай него мине,
	поспре се и наместо милостиня,
	току му залепи един шамар.

	Зачудила се хепийдже жената…
	След малко тръгнала от одаята,
	по стълбата, та хоп — при него чак:
	— Бре, старче, я кажи, защо тъй днеска,
	кой где помине, току те наплеска?
	Ти днес изяде май бая даяк?!

	— Защо ли, бей-ханъм? Та аз не крия:
	такъв късмет е моя! Орисия!
	Или в главата имам ексиклик:
	край мене който спре или помине —
	без разлика на чин и на години,
	аз истината казвам му ачик!

	— Бре сарп акъл! Демек саалам познава?!
	Кажи и мойта истина тогава:
	Защо от горе слязла съм до тук?
	— Защо ли? Ти за мъж байрака вириш
	и ходиш тук и там, да си го дириш!…
	Ханъмата го блъснала с юмрук…

	Така върви, Сабри, открай дюнята:
	уж истината е за всички свята
	и хората от нея нямат страх,
	но кажеш ли я право във очите —
	стисни душата си между зъбите,
	че има да ядеш зеде пердах…
P$
