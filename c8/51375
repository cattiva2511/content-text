P>
	Париж студува Париж гладува
	Париж отдавна кестени по улиците не яде
	Париж одрипавял е като старец
	Париж в задушното метро заспива прав
	и мъдростта и лудостта
	на клетия Париж
	са огъня и въздуха сияен
	и хубостта и добротата
	на изнурените работници
	недей за помощ да зовеш Париж
	ти жив си и животът ти неповторим е
	и там зад твойта голота
	зад мършавото ти лице и бледнината
	аз най-човешките черти съзирам
	Париж прекрасен град
	по-остър от игла по-гъвкав от рапира
	наивник и мъдрец
	неправдата не можеш да търпиш
	за теб това е най-голямото безчинство
	ти сам ще се освободиш Париж
	Париж трептящ като звезда
	като надеждата безсмъртен
	ти сам ще се изтръгнеш от калта и от умората
	недейте се отчайва братя
	макар без каски на главата
	макар и боси голи изнурени
	лъчи припламват вече в наште вени
	отново светлината в нас се връща
	да най-достойните от нас за нас умряха
	и ето влива се кръвта им в нашите сърца
	и пак е утро утро е отново над Париж
	часът на буйното цъфтене
	в запролетените простори
	топи се силата на глупостта
	и тези роби враговете ни
	ако разбират
	ако способни са да разберат
	ще си отидат.
P$
