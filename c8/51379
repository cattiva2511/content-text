P>
	Той пак е тук със своята старица и се пита:
	как корените днес да различи — както сезоните спокойни —
	от ствола, който вече за студа нехае
	или от възлестите загрубели клони?

	_Отдавна за последен път бе тук, в средата на ноември._
	_Будуваше край младите волове, чакаше да нададат по-скоро._
	_Навърташе се край огнището и гледаше да става пазарлъка_
	_тъй както му е ред, преди да са си стиснали ръцете,_
	_лукавствата и прямотата му враждуват помежду си_
	_не повече от гривеците и бодливата глогина._
	_И гладката все още кожа на жена му връз огромното легло._
	_Момичетата и момчетата, които с възрастта се търсят все по-често,_
	_децата, пламнали от срам, щом чуеха часовника да бие._

	И ето, днес отново е под сенчестите клони
	сред бухналия цвят, така прекрасен в неговите кротки
	очи, ей тия две очи, след цели шестдесет години,
	посърнали от много труд, в самото навечерие
	на празничното погребение като самата сватба пищно,
	си спомнят още и за мигове из гъсталака.
	И младостта сияе през годините, препречени
	подобно асмалък, където котката на пъпките намига.
	Бадемови очи на млади дебнещи зверчета,
	очи с отблясъците черни на води бездънни,
	очи с лукавите преструвки на момиче, лозница, виеща се знойно заран,
	зловещ самотен вик на нощна птица,
	желание, което те разтърсва, алчна лудост
	и блясъкът на всички мълнии, които най-внезапно те застягат сам в полето,
	подхранвани от твоето въображение сред дим и трясък,
	със суха пръст се смесва, с тракането глухо на върбите,
	и зиме, работата щом понамалее,
	се връща в буйните огньове
	по-дивни от видения.

	И нейде там, отвъд самите спомени, нощта бленува
	и от желания полека натежава.
	И всеки в най-дълбоките води все пак нагазва.
	И никой не разбира тук какво от него другите са крили.
	И, без да пита, вижда оня, който е безличен бил доскоро,
	сред буйните раззеленили се дървета.

	Човек, като седи и се унася, стига доста надалече,
	сънува, опипом се блъска и си сменя
	окраската, ако това си струва, в името
	на блясъка — като паун огромен — досега невидим
	и който няма никога да спре да се златее и да бъде.


	И няма мълнии да озаряват тоя празник.
	И няма тишината да кънти в гласа на лудия.
	И вече ропот не съпътства жестовете справедливи.
	И нека, нека да е само, ако трябва да го чуят по-добре,
	в далечен край, където вече мен ме няма,
	но мога със сърцето си и днес наздравица да вдигна,
	сред смели хора, дето борят се шест дена със земята
	и подмладяват се в неделя с буйни танци и кафета.

	И няма падащи звезди в очите на пастирите да гаснат,
	и няма детелини — щастие да носят на полята,
	и няма отчаяние. Но и надежда няма тук.

	На хълма гол, където обедното слънце, кръгло и лениво
	се мъчи да разнищи всички флагове зелени
	сред угарите от неизтребима смелост,
	сред гъстите листаци и мъглата, и помръзлека,
	по риза само, в черно от главата до петите,
	изтегнала се е додето поглед стига,
	скръбта, до гроб венчана за живота —
	та да надвие себе си и пак да може да живее,
	страданието да надмогне, укротило се в спокойствие
	от задоволството, че съвършен си вече,
	преди да те е лъхнал гробищния мирис
	и ти да можеш да живееш тук — на село.
P$
