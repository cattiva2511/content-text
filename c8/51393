P>
	Високо говорете зимата ни оглуши
	шумът от стъпките които чувахме до вчера
	край езерото заледено
	сега отеква в спомена ни само
	и нашият живот е вече тъжно ежедневие
	зад бялата стена на заледените прозорци.

	Снегът от седмици вали
	кафето въглищата са от ден на ден по-малко
	и всеки ден е все по-къс
	и утрото по-лошо от отминалата вечер.

	Дори и спомените губят се в догадки.

	Гладът студът прогониха елените от зимната гора
	и вече те из селото се мяркат
	един до каменния кръст е рухнал
	с раззината уста глава извърнал
	свирепото лице на нашата любов.

	Не чувате ли вълците как вият тази вечер
	дордето край оборите вън дръзко обикалят?
	В огромните огнища огънят гаснее
	и кучетата с опрощаващ взор ни гледат
	с такава доброта
	че чак сърцето ти се свива.
	Не чисти никой стъпалата вън пред пруста.

	В самозабрава зимата вилнее
	снегът се сипе скреж връз скреж се трупа
	и ние остаряваме полека.

	По-тихо говорете вече няма нужда да ни чуват
	по пътя скоро Каменният гост ще дойде.
P$
