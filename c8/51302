P>
	Животът ни бе чернова —
	задрасквана, съкращавана, отново дописвана.
	Не успяхме да препишем на чисто
	най-съкровените страници.

	Оряхме безсънни нощи,
	засявахме звездопади.
	Когато очаквахме жътвата,
	буря овършаваше нашите ниви.

	Водехме планините на водопой,
	хванали юздите на пътищата,
	а виждахме мъртви реки
	с останки от летящи чинии по дъното.

	Може би сме били пътници във Вселената
	и в раницата ни е лежал като ябълка някой спътник на Сатурн?
	Ще видите нашите космонавтски шлемове —
	издълбани динени кори край пътя.

	Измислихме живота си, за да бъде реален,
	и сънищата ни помагаха в това безумие,
	а можехме да разберем, че сме само
	пръст от пръстта
	и сълза от сълзата.

	И останахме — недописана чернова,
	която едва ли някой ще разлисти.
	Само вятърът ще разгръща тревата над нашия гроб,
	но нищо няма да му кажат избелелите букви на мравките.
@	август 1989
P$
