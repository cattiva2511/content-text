P>
E>
	На румънската поетеса Анна Бландиана
E$

	Слушах твоите стихове, Анна,
	ти — в скрипяща от лед глухота
	мълком стискаше своята рана,
	но течеше беззвучно кръвта.

	Вън димеше нощта неспокойна.
	Плач бе палнал над мъртвите свещ
	и куршумите свиреха дойна
	над кварталите на Букурещ.

	Какво време ни бе отредено!
	И разбираме в съдния ден:
	от утробата на хиена
	оня страшен мираж е роден.

	И поехме към него — да минем
	през тресавища от лъжа
	и в нозете на колоса глинен
	осквернената муза лежа.

	Осквернена и доверчива,
	с флейта ласкава свиреше тя
	в час, когато честта се покрива
	с плесента на отровни цветя.

	Думи призраци, думи измяна,
	змийски, стъпкани съблекла…
	Слушах твоите стихове, Анна,
	и мълчах — повален от стрела.
@	декември 1989
P$
