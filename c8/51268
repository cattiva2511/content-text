P>
	Един квартал в нощта те изпровожда,
	друг идва да те хване за ръка.
	Луната като скелета на риба гложде
	града, огледан в тъмната река.

	И ти не знаеш на кого — на мрака
	или на пустото метро си гост.
	Мъглата с погледа на съблазнителка те чака
	до всеки ъгъл и до всеки мост.

	Виши се цирков купол в небосклона
	и там скриптят с чугунени ребра
	фосфоресциращите голи клони —
	миражи от Булонската гора.

	Една след друга гаснат светлините.
	Заключват и последните врати.
	Едничък арлекин по улиците скита —
	отдън витрините кому ли тъжно се усмихваш ти?
@	май 1989
P$
