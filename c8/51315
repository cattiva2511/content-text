P>
E>
	На моя син
E$

	Когато дойде моят сетен час,
	дано съдбата да е милостива,
	спокойно моята ръка да си почива
	във твоята — и тих да бъде моят глас.

	Не ще напиша завещание на никого от вас,
	но в стаята със книгите ми — празна, сива,
	ще чувстваш ти на вещите душата жива
	и като сянка с теб ще бъда аз.

	Помни баща си като скромен земен жител,
	който на истината бе служител
	и с думи искрени я защити.

	Не ти оставям ни сребро, ни злато:
	за мене — беден пътник на земята —
	единствено богатство беше ти.
P$
