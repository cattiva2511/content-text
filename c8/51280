P>
	Тъй е наречена последната картина на Гоген,
	рисувана под зноя на Таити.
	Защо е тръгнала душата му да скита
	на атлантическите вихри в плен?

	как го е зърнала сред тропиците тая болка нетърпима —
	носталгията? Как е нарисувал зимния мираж?
	Върху платното, в пламъка на южния пейзаж,
	на скреж се е превърнал спомена за северната зима.

	С осанката на палма мълчалива
	над него се е свеждала островитянка
	и залезът е веел хлад с ветрило от лъчи,

	а той е чувствал как бретонска пряспа го завива
	и е съзирал през снеговалежа сянка
	на ангел, долетял да скло`пи гаснещите му очи.
@	октомври 1989
P$
