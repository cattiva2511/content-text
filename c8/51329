P>
	Магарето, петелът и овцата
	дружели си из долините влашки.
	Веднаж им текнал план юнашки:
		да минат през реката,
	зад Дунава: да видят там що има
	и как се във България живее
		и по-добре къде е.
	Преплували със лодка трима
	и щом на наш се бряг качили —
	три пътища различни уловили…

	Минало се, речи, една седмица —
	и ето, връща се несретната овчица,
		оклюхнала, измършавяла,
		като че с месеци не яла.
		Минават още ден и два,
		и ето: иде петльо, но, уви —
		оскубан, с клюмнала глава,
			едвам върви.

	— Що има, петльо? Що те слети там?
	— Не питай ме, че даже ме е срам.
	Забравил бях, че през войните
	там власите нахлуха по хайдушки
	и като не нашли мъже и пушки,
	сразили се с кокошките, с петлите.
	Сега заради тях изпатих зле:
		подгониха ме цели банди
		от плимутроци, родайланди —
	и връщам се без гребен и криле!
	А ти, овчице, ти на що попадна?
		— И аз така: овцете много там,
		та нямаше дори какво да ям.
	Стояла съм току-речи все гладна,
		без стрък тревица —
	отвърнала нещастната овчица.
	— Но Марко? Още ли не се е върнал той?
	— Ба, той привикнал е на глад и бой!

	Минали дни, седмици, месец, два,
	година, две — и три… Тогава чак
	пристигнал Марко — със цилиндър на глава,
		със ордени и фрак.
	— Бре, Марко! Ти ли си, не си ли?
	— Разбира се, че аз съм! Още как! —
	отвръща той и дяволски се хили…
	— Но разправи ни, толкоз време где бе?
		Не биха ли те зле и тебе?
		Туй облекло що значи?
	И тез дрънкулки кой ти ги окачи?
	— Почакайте да си поизрева,
	че толкоз съм мълчал, шега ли е това?
	И той се търколил на меката трева,
		надал ужасен рев.
		Поритал, поиграл,
	направил си магарешкия кеф
	и чак след туй пак думата вземал:
	— Какво да ви разправям? Беше славно!
		Прекарах предоволно и забавно.
		Страната е чудесна! Кой да знай!
			Бях там като във рай.
			Банкети, тостове, приеми,
			заплати, дневни, тантиеми,
			безкрайни водопади
			от почести, награди.
			Прекрасни балерини —
		по-сладки от кори от дини…
	И всичко разпореждах както аз си знам!
		— Постой! Кажи, какъв бе там? —
		рекла овчицата със завистливо чувство.
			— Заемах пост голям:
		директор на изящните изкуства!
		— Бре, дявол взел те! — рекъл петльо мрачен —
		 от всичко туй съм просто озадачен;
		я ни кажи — нали сме тук другари —
	как току-тъй можа туй всичко да ти мине?
		И в продължение на цели три години,
		как не познаха те, че си магаре?
		— Е, право да ви кажа, то се знай —
	започнаха да ме познават най-накрай…
		Но докат се досетят и сговорят,
			какво да сторят —
		аз плюх на мойте петали завчас,
			и ето ме при вас!
P$
