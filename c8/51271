P>
	Вие вярвахте, че глъбината
	ще е вечна. И чакахме в нея
	като в люлка от пяна и вятър
	зъбче бисерно да се засмее.

	Вие мислехте, че водолазът
	ще се спусне и ще ви намери
	и вълна ще си просне атлаза —
	лъч от бисер да затрепери.

	Но изхвърли ви с грохот морето
	на безлюдния бряг. И лежите
	до парче от ветрило, което
	е преброждало далечините.

	И в седефа ви вгледан, безкраят
	търси ек от наивни съблазни.
	Глухота. С вас вълни си играят
	и премятат черупките празни.
P$
