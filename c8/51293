P>
	Запей ми, тъй както ти само умееш,
	за Корфу, за острова с белите рози,
	а аз ще полегна на топлия пясък,
	тъй както рибарите лягат по пладне,
	когато се мята из празните мрежи
	единствена риба — егейският вятър.

			Хванете се през раменете, кипариси,
			до пояс се навеждайте и ме обгръщайте
			с венеца син на вашето хоро —
			така вълните по брега танцуват,
			когато идват тайна в бездната да отнесат.

	Аз мислех, че корен ще пусна в скалите
	на Корфу, на острова с белите рози,
	а ето ме — празна черупка от мида,
	с която вълната сега си играе
	и заедно с нея понася, отнася
	егейският залез, в седефа огледан.

			Дръпнете се от тоя бряг самотен, кипариси,
			пуснете ме сега сред вас да мина
			с венеца син на вашето хоро
			на челото. И нека бездната над мене ви превърне
			в сълзи зелени по небесните клепачи.
P$
