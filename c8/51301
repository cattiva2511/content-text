P>
	Нощта свири с флейта
	от съблеклото на смок,
	мравките на звуците пълзят
	из люспестата кожа.
	Доловете облизват устни,
	напукани от суховея,
	и се мъчат да заспят,
	но свирнята ги буди.

	Скоро ще започне танцът
	на сатаната.

	Ябълковите градини ми казваха,
	че плодът е вечен.
	Сега той лежи под фиданките —
	тяхна алена сянка в мрака —
	и мирис на гнило тече по перата
	на гарвана, който тромаво се разхожда
	в своето мрачно владение.

	Листопад. Ти не виждаш кръжене на шума —
	само ехо се носи в небето.

	Скоро ще започне танцът
	на сатаната.

	Пчеларят, който обличаше утрото
	със златната дреха на пчелите,
	лежи, закърпен с ръждивите дрипи
	на дивачките круши.
	Всичко е прецъфтяло.
P$
