P>
	И тъй, бай Ганьо, ти си работлив,
		и добродетелен, и търпелив,
		и скромен, умен, и дори мъдрец,
	така поне те хвали всеки чужденец!
	Подписвам се и аз, с една бележка
	(„особно мнение“ се казва туй по книга):
		аз мисля, тука има малка грешка:
		понякога не ум ти не достига,
			а, струва ми се — памет!
		Затуй накрай все тебе мамят,
	благата ти издърпват от устата,
			заграбват ти земята
	редовно, неусетно, метър подир метър,
	и пак накрай все теб държат виновен!
	Затуй, бай Ганьо, дълг ми е синовен,
	да ти припомня нещичко за Хитър Петър!

			Веднъж, докато спял, през сън,
		бай Петър чул гълчавица навън.
	Пред неговата порта някакви си хора
			разправяли се нещо
			разпалено, горещо.
	— Ще ида — рекъл той, — да видя, в що е спора!
	— Недей! — рекла жена му. — Тука стой!
	— Не може! Аз ще ги оправя! — казал той.
		Станал и както разсъблечен бил,
			с юрганя се увил
		и озовал се вънка пред вратата…

		След две минути ето че се връща
		и някакси смутен преглъща.
		— Що има? — го запитала жената.
		— За нашия юрган била кавгата!
	Кат го видяха, дръпнаха ми го веднага
		и търтиха да бягат!

	И тъй, бай Ганьо — виждам през дене-си,
	посрещаш гости, влизаш във конгреси
		междубалкански и световни.
		Та искам на ухо да те помоля:
		— не се увличай от слова лъжовни,
		не давай на наивността си воля:
		помни, че всичко туй е за юрганя
			на бае Ганя!
P$
