P>
#	1.
	Между вълните пътека намери
	звън на китарена струна…
	Там обицата ми нощем трепери
	в бездна на синя лагуна.

	Само морякът, в теб влюбен, остана
	тъжен по кея да скита.
	Той като черна звезда в бяла пяна
	ще полети в глъбините.

	Но ще се върне ли в мрака отново
	с бисер в дланта си? Едва ли.
	Там ще го мамят далечни огньове,
	стъкнати от корали.

	Рибни стада ще се нижат, опасли
	тайните в бездната синя,
	и ще му стъкмя легло с водорасли
	мъртвата морска царкиня.

#	2.
	Каква тишина в тая нощна крайбрежна градина!
	Да вдигнем наздравица. Тънко да звънне кристала.
	Виното е бяло и твоята рокля е бяла —
	кажи: как да вярвам, че сянка в душите ни мина?

	Кажи: как да вярвам, че в пустите дюни, сред здрача,
	въже за откъсната котва вихрушката суче
	и в църква старинна, където нощта ни обручи,
	с гласа на кристала камбана забравена плаче?
P$
