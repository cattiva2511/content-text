P>
	Откакто се хавата бузаттиса,
	от баа-бузу насам, и замириса
	на соуклук, на Божич и на сняг —
	с Кючук-Хасан избягахме в превара
	от ферафлъка летен под чинара
	и се прибрахме в кафенето пак.

	Там — все познати, стари османлии,
	брадати първенци, все мераклии
	за кротък кеф и татлъ-мохабет,
	на одъра, с бройници, по чорапи,
	разказват поучителни майтапи
	и стари мъдрости… Услу-миллет!

	Обичах разговорите им умни
	и тия конференции безшумни,
	най-много пък — адета им свещен:
	щом някому доспи се — току млъкне,
	усулла на хасърчето се смъкне
	и тезелден захърка сън блажен…

	Там именно веднъж един приятел
	оплака се, че нещо зло изпатил:
	— А, много лошо — каза — чок фена!
	— Не се плаши! — Кючук-Хасан му рече —
	от лошо има по-лошо, човече!
	И ни разказа приказка една:

	Кадир-аа срещнал своя дост Алия,
	че из сокака води го заптия.
	— Къде отиваш? — пита. — Зло, кардаш:
	отивам да ме бесят във конака!
	— Ех, няма нищо! Ти недей се плака,
	че по-зло има и от злото баш!

	— От туй по-зло?! — помислил си Алия —
	тоз керата е бучук-акъллия!
	И отишел в конака. А пък там,
	когато да го качват на въжето,
	пристига от султана ирадето:
	да го не бесят, завалла. Тамам!

	Зарадвал се Алия. За Кадира
	решил, че анджак нищо не разбира:
	янлъш-пророци по дюнята бол!
	Но щом прочели края на писмото,
	видял, че има по-зло и от злото:
	вместо въже — забили го на кол!
P$
