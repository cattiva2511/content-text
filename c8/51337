P>
	Така уж станало веднъжки:
		орелът, щуката и ракът,
	наместо току-тъй да се разтакат,
		решили и се заловили мъжки,
		кола да возят, за беда.
	Кой дявол ги е тикнал, навсегда
	тъй зле да се изложат — не се знай.
	(Аз мисля: дядо ви Крилов комай…)
	И накъде да возят — неизвестно
	Тъй или инак, те разбрали най-накрай,
	че туй занятие съвсем не е тъй лесно,
		и злополучната кола, за срам,
		до днес била все там…

	Таз басня от дете я знам,
	дори колата виждал съм я сам.
		Но според най-последни данни,
		най-добросъвестно събрани
		от криминалната полиция —
			въпросните хайвани
	са всъщност още там и… в коалиция!
		Те никога не са и пожелали,
	да возят накъдето и да е колата:
		те още от началото разбрали,
	че туй е труд съвсем на вятър.
	И бързо разменили мисли здрави:

	— На всички баснописци много здраве!
		Да ни описват, колко щат,
			под път, над път,
		да ни осмиват и клеймят!
		За техния хатър не щеме
	кола да теглим — нямаме туй време.
	Наистина, пред нази е колата,
		препълнена до край,
	със всякакви неща за ядене богата,
	преизобилна — същи рай.
	За гола слава нямаме амбиция,
	затуй навлизаме в колата трима —
			за всички има! —
		И правим коалиция —
		ще кажат: безидейна! —
		Възможно е; но — дейна!

	Така орелът, щуката и ракът,
	без повече да чакат
			ни ден, ни час —
	качили се, и там са от тогаз:
	кълват и мляскат, гълтат, хрупкат —
		зърна, месце и животинки
		с черупка, без черупка,
		и бръмбарчета, и калинки —
		каквото падне!
	И до сега са там, и все са гладни!
P$
