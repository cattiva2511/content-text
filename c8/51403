	Селцата останаха далече зад него. Надвечер стигна пустинята и навлезе в нея. Потопи се сред мълчанието на пространството. Изобщо не можа да заспи. Съзвездията бавно кръжаха над главата му. После небесните кандила избледняха и се сляха със зората.
	Опрян на един студен камък, той гледаше как се ражда светлината. Усети как го полазват хладни тръпки, а след това го връхлетя треската. Не можа да яде.
	Горещината нараства. Ярката светлина боде очите му. Нужни са сенчести заслони, за да оцелееш, и трябва да се местиш постоянно.
	Докато слънцето не се забие като звънтяща стрела в зенита. Лазурът — смъртоносно ранен. Хаосът по земята е готов да падне в кладенеца на небето и душата да изпадне в безсъзнание.
	Колко мигове са това. Но и нищо не се променя по-лесно от тях. Скорпион под скалата. Повей с нозе от прах или линчуване с пясък.
	И слънцето дори е налегнато от умора. Изстреляло лъчите си, жаравата му гори още малко, но после се разпада и тя.
	И отново е нощ — със своята прохлада под небе, осяно от трептящи скъпоценни камъни и следи от падащи звезди.
	Безсъние чак до зори, до бездната от сън без сънища, без да дойдеш на себе си чак до обяд.
	Пред мене е просторното поле на бъдещето. Зад мен — непробиваемата стена на миналото. Затварям очи. Чакам Те.
	Тишината. Или почти. Походката ти е лека все пак.
