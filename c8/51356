P>
	Познатият на всички учен мъж
		и ултра-въздържател —
		отличен наш приятел —
		разхождал се веднъж
		самичек из гората
	и възхищавал се на воля
	от бурените и тревата
	и от грамадната им роля
	на человека във храната.

		Но ненадейно там
	насреща му от храсталака
		изскочил вълк голям,
	започнал зъбите да трака
		и ревнал, без да чака:
		— Сега ще те изям!
	(Навярно много гладен бил).

	Тук доктор Нейчев се смутил,
	но спомняйки си своите теории,
	безбройни сказки, съчинения —
		започнал да говори:
		— Стой, вълчо! Искам позволение
	да пообсъдим тази ситуация, —
	ще кажа нещо аз, след туй пък ти кажи…
		(Вълкът започнал тихо да ръмжи
		във застрашителна градация).

	— Днес, вълчо, е доказано основно,
	че месната храна е най-отровна:
	тя трови организма със токсини!
	Ти трябва да ядеш растителна,
	защото тя е истински хранителна
		и пълна с витамини —
	виж окол теб тревица, папрат, гъби…
	(Вълкът започнал пак да скърца зъби).
		— Месото, вълчо, е създател
		на всички болести в света —
		говоря ти като доброжелател,
	че сам си ускоряваш ти смъртта!
	Кой щото ще да ти приказва,
	теб чака те апендицит или пък язва,
		а може би и рак!
	Сега ще ти докажа… но ще бъда кратък…
	Ала вълкът не слушал по-нататък —
		той мръднал крак,
	връз доктора се метнал най-брутално
		и моментално
		отгризнал му главата!
	(Така поне гласи мълвата).

	Таз басня има си морал,
	и твърде важен — бих казал —
	и за у нас, пък и за странство:
		на вълк вегетариянство
		недейте проповядва —
	за него — пушка или брадва!
P$
