P>
	Страстно жаждаща обнова
	в черен труд да прояви —
	госпожа Муха Крилова
	над булвара се изви.
	Както баснята нарежда,
	кацна върху волски рог
	и прекръсти се с надежда,
	шепнейки: — Помози Бог

	И замислена тогава
	върху трудовий закон,
	който щедро приравнява
	крава, гражданин и кон,
	тя не виде, как до нея
	кацна дружка: — Добър ден!
	В кланницата ми додея,
	та реших… — И мен, и мен.

	— Но за де пътуваш моля?
	— Ти не знайш? И тази добра!
	С тоя вол — и с Божа воля,
	аз отивам да ора!
	— Що говориш? Имаш грешка!
	Виж: рогата са рога,
	но главата е човешка!
	— Тъй ли? Скътах я сега!

	И сърдита — в миг тя впи се
	в бузи, във чело и нос
	и смути, възспря и слиса
	веселия рогонос;
	бодна долната му бърна,
	ноздрите му навони,
	па си литна, та се върна
	в баснята — до други дни…

	А съпругата, смирено
	стиснала го под ръка,
	гледаше го вдъхновено
	и се глезеше така:
	— Миличък, безцен и рядък!
	Любя те кат никой път!
	Виж как много ти си сладък:
	и мухите те ядат!
P$
