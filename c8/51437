P>
	* * *

	Нищожна капчица любов в кръвта
	и зрънце истина в душата
	му стигат на врабеца за да преживее
	един ужасен декемврийски ден

	Кажи нима са нещо повече
	и най-големите светци?

	* * *

	Защо зелена вечността е?
	О скръбна о неизразима
	измачкана отново папрат…
	И който още не е чул как викат
	наболите листа по клоните
	не знае вечността какво е.

	* * *

	О Нощ
	вкусът на хляба върху моя
	език и свежата прохлада на забравата по мойто тяло
	и непресъхващия извор сред покоя
	в самия мен и всяка вечер изгревът на мойта Смърт
	Защо да те възпявам
	защо да ти се моля
	щом цялата
	в една сълза си се побрала
	О Нощ
P$
