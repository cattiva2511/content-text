P>
	Абдул-Юмер-аа-ходжа цял подскочи
	сред двора със порутените плочи,
			удари феса във земята
			и като луд се запремята:
		— Вай ярабим! Айше! Ела! Ела!
		Да видиш таз газета що хортува!
		— Какво, Абдул? Пак някоя бела? —
		Затича се добрата му ханъма
			и почна да изува,
			за бързина, налъма.

	Абдул-Юмер-аа-ходжа — правоверен
		над всички правоверни; кротък, благ,
	безкрайно честен, беден и умерен,
	познат надлъж и шир приятел драг,
	наречен с право „брат на Мохамеда“ —
			днес викаше сред двора:
			— Айше! Победа!
		Най-сетне падишахът сам разбрал,
			че трябват само честни хора
		и ето на: за тях ферман издал —
			ще ги сбере от близо и далече,
			от тях акъл ще иска вече!

	Айше! Ти знаеш ме, че открай време
			все туй приказвам! Ето най-подир
			и честните потърси нашто племе,
			и не да гледат, само тъй, сеир,
			а всеки грижа да поеме
	и в царщината да разцъфне семе
			на правда, чест и мир!

	Изгледа го добрата му ханъма
	и чукна го в главата със налъма!
	— Вай завалла! Все нещо му не стига!
	Ти остави таз глупавата книга,
			а образа си погледни:
			брадясал си като коза —
	иди там, при комшията Хамза,
			та най-напред се обръсни!
		— Айше! И то ще бъде, ама там:
	във славния Стамбул, със салтанат —
		ти колкото за туй, бъди рахат:
		днес-утре ще получа, сигур знам,
	хабер от падишаха: сам Абдул
		да тръгне незабавно за Стамбул,
	зер мен ако не викнат, та кого ли?
		И ходжата повлече скъсан чул
		и в одаята влезна да се моли…

			Така зачака дни и нощи
		Абдул-Юмер-аа, брат на Мохамеда,
			и шепнейки унесено: победа! —
		престана да се бръсне, да се пощи:
			той знаеше, че много скоро там,
		В Стамбул, ще иде даже на хамам…

		Летяха дни и месеци, години,
		Абдул се попрегърби, сиромах,
		не стига туй, но стана май за смях:
	закачаха го кой от где помине,
	и от Абдул-Юмер-аа — име честно,
	Абдал-Кашмер-аа стана много лесно.
			А пък в туй време и Резил-Ахмед,
			и Пис-Осман, та и Ахмак-Мехмед,
	все отбор прякоросани момчета,
	познати хаймани във мемлекета,
	повикаха ги във Стамбул отдавна,
	за някаква потреба вседържавна…

		Така Абдул, година след година
		по-зле, най-сетне тихичко премина
			във царството на вечния пилаф.
			Но тамо бе посрещнат горд и прав,
			с особни гала-тържества,
		и цял рояк небесни същества
			му носеха брадата,
		на дължина до двайсетина метра,
		която завист будеше в душата
		на Мохамеда и на Свети Петра…
P$
