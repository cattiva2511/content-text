P>
	— То всеки занаят се с труд надвива,
	ама и твоя зор коджа го бива:
	току да писваш смешки, шеш-нещеш;
	беля ли имаш, зло ли те слетяло,
	хемен пиши за щяло за нещяло —
	зер, може и от глад да си умреш!

	Във старо време, хе-е, бълдър-години,
	и Настрадин така бил. Кой где мине:
	— Ей, ходжа, я кажи един масал!
	И той, сюрмаха, казвал — стари, нови,
	той си ги имал смарлама, готови
	масали и лъжи дорук човал.

	Веднъж го спрял сред пътя падишаха:
	— Ей, ходжа, стой! Заклинам те в Аллаха,
	кажи една лъжа, ама бирден!
	Узнах, че ти ги харно кундурдисваш,
	умееш със майтапи да залисваш…
	Но ходжата го гледал нажален…

	— Падишахъм! — изплакал той. — Съдбата
	каил не става: майка ми, горката,
	умря нощес, та съм с голям кахър…
	Не ми се днеска нищо уйдурдисва…
	Прощавай и недей се дукундисва,
	че ти прекършвам царския хатър…

	Вай завалла! — султана жално викнал
	и сноп каймета му в ръката тикнал:
	Вземи това; знам, че не си богат!
	Мъртвецът има хепийдже масрафи…
	Аллах да й дари татлъ-пилафи!
	Иди я погреби със салтанат!

	След час, след два султанът от сарая
	чул гюрултия вън… Каква е тая?!
	Отворил пенджерата: цял билюк
	хашлаци, със зурли и със тупани,
	крещят и пеят, до един пияни,
	и Настрадин на баша, кьор-кютюк.

	— Бре керата! — изкряскал му султана. —
	Какво се магаросваш сред алана
	със таз тайфа сархош-аркадашлар?!
	Наплюскал си се днес за проклетия!…
	— Прощавай, падишах, че съм кефлия —
	отвърнал Настрадин, — днес съм на кяр!

	Ти, берекет-версин, добра заплата
	ми даде днес за тезелден-лъжата!
	Пък майка ми е здрава, топ-гиби…
	Аз цял ден пия с твоите каймета,
	но и за нея нещо взех, адет-аа:
	кадън-гьобе, сютлаш и маллеби…

	— Така и ти — Кючук-Хасан заключи,
	решил днес лично мене да поучи: —
	Нареждай там масали и лъжи,
	със труд, съз зор, то мъката си мъка,
	но гледай да ти е добър айлъка
	и берекет-версин тогаз кажи!
P$
