P>
	Любител някой на води, на бани,
		години дълги все се канил,
		щом „Овча купел“ се отвори
		и лятото настъпи,
		да почне да се къпи.
	Зер, зарад таз вода премного се говори,
		че стари клетки подмладява,
		нов устрем за живот внушава —
		дори мъртвец от нея се привдига
		и почва да намига…

	Най-сетне „Овча купел“ се открила!
		Любителят се втурнал бързишком,
		зарязал работа, деца и дом,
		и вместо да наема вила —
	трамвайна карта евтина си купил
		и всеки ден,
		горещ, студен, —
	започнал да се къпи в „Овча купел“:
	цамбуркал се, поливал се и плискал
	и от доволство ритал и се кискал.
	А щом го пита някой: как отива? —
	отвръщал със гримаса най-щастлива:
	— Ах, братко! То не е вода! Каймак!
	Приятна, хладка, нежна… Буди сили млади,
		като съм вътре, струва ми се чак,
	че Евелина Холт по кожата ме глади!…

		Вървяло тъй ден, два и пет —
		най-сетне нашият любител клет
	на Евелина Холт и на студени бани
	веднъж като си легнал, не можал да стане.
		Вдървил се, почнал странно да се хили
	и — няма нито млади, нито стари сили!

	Та доктори, аптеки, та консилии —
	едвам го от Орландовци спасили…

	Моралът е за всекиго достъпен:
		човек и къпан и некъпан,
	да помни тази максима правдива:
	че Евелина Холт е хубава, любезна
		и истински полезна,
		но… трябва да е жива!
P$
