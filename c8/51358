P>
	Кара-Мехмед, Дели-Хюсни и Кьор-Осман —
	и трима баш авджии в мемлекета —
	в зори нарамиха виран-чифтета,
	поеха кърищата — за глиган…
	Ха тук, ха там, изръшнаха гората,
	изтрепани, пребити, гладни,
	но все пак знаеха си: лов ще падне!
	Хич може ли: за срамотата
	на касабата,
	да се завърнат праздни? Не, напред,
	Хюсни, Мехмед! —
	Осман надава вик,
	държейки пушката си на титик…
	И ето най-подире — виж късмет! —
	Хем едър лов насреща — не глиган,
	а хубав млад рогач… Дойде таман,
	и трима гръмнаха в превара —
	свалиха го… Бре, майката му стара! —
	Зарадваха се — туй се казва лов!
	Опипаха го с трескава любов,
	и както всеки път,
	започнаха да го дерат…
	(С известна страхопочит, несъмнено,
	защото времето бе забранено!)

	Но ето — на дрането във разгара
	(пък що рогач бе — саде лой!)
	Гласът на горския извика: — Стой!
	Отгде го дяволът сега докара?!
	Уплашиха се тримата авджии,
	зер то законът е кара-бела:
	бре актове, бре глоби, бре дела —
	по-харно бягай от таквиз ваджии —
	и докат пушката на горския изтрака,
	и тримата изчезнаха в шумака:
	на бягането няма страх ни срам —
	какво ще му направиш на качака?!
	Ала страхът им в същност беше тъй голям,
	че пушките им останаха там…

	Но пак, нали да пати имала глава! —
	Не мина месец-два, —
	Аллах, Аллах, каква напаст велика:
	кадията ги тримата повика!
	Поглеждат, вътре горският навел главата,
	кадията поглажда си брадата,
	а трите пушки — до стената…

	— Бре хаирсъз кераталар, кажете вие,
	рогача кой уби — там, на „Иглика“? —
	кадията извика.
	— Хем никой нищо да не крие!
	Кажи, Хюсни! Мехмед! Кажи, Осман!

	И тримата в един глас: — Вай амана,
	Кадъ-ефенди, нямам си хабер!
	Не съм бил там! Щраф давам цял кемер,
	Фекат, на хакерине ще отиде зян!
	Кадията не се показа строг.
	Запита ги повторно, пак получи: — Йок! —
	И тутакси реши: — Добре тогава!
	Понеже доказателства особни,
	решителни, подробни,
	към делото не виждам — аз ви оправдавам…
	Друг някой, безбели, е бил
	тоз, който е рогача там свалил
	във забранено от закона време.
	Но нашто правосъдие не дреме —
	ще се погрижим ний да го открием,
	ще го глобим, затворим и набием.
	А вий бъдете си сега рахат,
	идете си по живо и по здраво —
	защото правото е право:
	законът е един за беден и богат!

	Наскачаха и тримата тогас —
	Хюсни, Мехмед, Осман — тозчас
	готови да си тръгват вече.
	И щом кадията нехайно рече:
	— Понеже сте невинни вий, момчета —
	вземете си и своите чифтета! —
	Те грабнаха ги бързо от стената
	и втурнаха се към вратата…
	— Стой! — кресна им кадията тогава —
	така ахмак-авджия се издава —
	сега е вече явно, чия е вината:
	закарайте ги трима в хапсаната!

	Но туй е, братко, анекдот: не е било
	ни в град, ни в село!
	Защото горския, и полския, и всички
	законни хищни птички
	подобна случка ако видят някой път
	не са до толкоз аджамии:
	веднага ще се присъединят
	към тримата авджии.
	И по система вечно нова,
	законите за да успокоят —
	на големците също тъй ще занесат
	по нещичко от лова…
P$
