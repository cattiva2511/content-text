P>
	На тия дето тръгват за да забравят бащиния дом
	и зидовете в сенките смълчани
	предлагам равнина с бълбукащи води
	и тежка Библия от камък

	Не, няма те да разберат —
	извън железните огради и жасмините наоколо —
	Нощта щастлива че премества световете
	и времето като мъзга покоя оросило

	Не им е нужна песен
	а пламналите пръсти на морето
	и вечната тъга на изворите

	Ще се завърнем тук с тела от пепел или рози
	с око зверче красиво
	О Гълъб
	край кладенци от бронз където отдалеко
	догарящи слънца искрят

	А след това ще свърнем и ще спрем
	самотни под безводните фонтани на луната
	О гълъб
	където самота жестока камъка гризе
	и нощите и дните непрестанно губят свойте сенки
	но времето за нищо тук не е виновно
	О гълъб
	минава всичко сякаш бил съм неподвижна птица
P$
