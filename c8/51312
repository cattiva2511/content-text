P>
	Когато болката премине, ще приличаш
	на морски бряг след отлив. Онова,
	което ти на дъното си търсил
	като съкровище и като тайна,
	пред тебе ще лежи сред кални локви
	и ще събираш рачета, медузи
	и миди без прикътан бисер в тях.

	Така ще бъде до мига на прилива.

	И ти ще гледаш как си отминава
	без стъпките й да събудят тръпка
	в сърцето ти. И нейното палто червено
	ще бъде просто дреха, не дърво,
	пламтящо в есенен, безумен празник.

	Ще можеш ли да седнеш на брега,
	вълните вместо нея да те галят
	или сърцето ти отново ще се свива,
	защото липсата на болка пак е болка…
@	ноември 1987
P$
