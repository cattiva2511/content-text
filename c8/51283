P>
	От погледа ти ще избяга светлината
	с пъргавина на бялка. Ще се изкатери
	по клоните на най-високото дърво —
	и ще изчезне. Глухо ще е вкъщи.
	Но щом закука кукувицата и заскрипти
	старинният часовник, ще усетиш
	как покрай тебе в тъмното минават
	жени, възпявани в сонети и терцини —
	високи като свещи. От дъха ти ще полягат
	прическите им рижи. Ще запръска
	дъжд от прозореца. А ти ще мислиш,
	че опипом върви по тротоара
	слепецът цар Едип. Ще тръгнеш да отвориш
	вратата, ала вместо бронзовата брава,
	студена и скрипяща, ще напипаш
	стебло на ябълка. Ще чуеш как подскача
	в тревата паднал плод. И ще си кажеш,
	че от небето с камък те замерва
	бог отмъстителен, в чиито тайни
	ти беше се помъчил да прозреш.
P$
