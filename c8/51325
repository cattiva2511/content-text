P>
	Измъчван от безкрайна скука,
	един ден баснописецът-ипохондрик
		свил в чантата един сварен език
		и рекъл: — Днеска не оставам тука!
		Ще ида да се поразведря из гората,
			да ми олекне на душата,
			далеч от всякаква тревога
			и от контрола строга,
		далеч от мрачни мисли за съдбата
		на туй ужасно нескопосно племе! —
	Зер, чувствувам, че… дявол ще ме вземе.

	Отишел баснописецът в гората,
	зазяпал се във туй, в онуй дърво,
	докат наскочил — мислите, какво?
		Наскочил Баснята самата!
	Там, скрита във една хралупа,
	тя, Баснята, безпомощно се свила.

	И почнало сърцето му да тупа…
		— Що търсиш тука, моя мила? —
	извикал баснописецът тогава —
		затуй ли толкоз време става
	при мене не дохождаш във града?
	Или ти се е случила беда?
	Ти нямаш право ни на йота
		да бягаш от живота!
	По-скоро тръгвай пак със мен назад
		към столичния град —
	за теб там има работа премного,
	макар че днес е доста строго…

	Усмихнала се Баснята печално
		и рекла: — Много жално,
	но няма смисъл да дохождам там!
		Какво ме чака — отсега си знам.
	Бе време, аз бях рядкост видна
	и между вас се мярках безобидна,
	но днеска няма кой да ме пожали,
		или да ме похвали
	за образите мои,
	полупрозрачни или ясни,
	че виждам — всички сте станали
		герои
		на басни…
P$
