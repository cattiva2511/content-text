P>
	Прочул се Мустафа, баш шербетчия…
	Шербетя, то се знай, не е ичкия,
	ний анджак го държим за соуклук. —
	Курдисал си чадър насред сокака
	и викал и преливал във бардака:
	Татлъ шербет! Буюрунус! Буллук!

	Коджа свят там при него се събирал,
	но всеки мющерия все намирал
	в шербетя му по някакъв кусур:
	бил много бистър, много боялия,
	или пък ален, или йокренклия.
	А Мустафата викал все: — Буюр!

	Един ден, като носил във конака
	шербет, рекли му малко да почака.
	— Вай — рекъл си, — дали не е за бой?
	Но като го въвели при пашата:
	— Бре ти какво взе да мениш боята
	на тоз шербет? — сърдит му викнал той. —

	Чок шей валла! Не бе ли благодарен?!
	Днес носиш морав, утре кехлибарен,
	и като пискюллия фес червен!
	Каква е тази твойта дяволия?
	До днес го правеше дюс-боялия —
	защо мениш боята всеки ден?

	— Паша-ефенди! — рекъл Мустафата —
	какво да правя?! Тъй върви играта!
	Щом искат тъй — пък аз не съм ахмах:
	приготвям стока според купувача,
	боята правя, както ще пияча!
	Пашата се усмихнал под мустак…

	— Ех, Мустафа! Ти имаш право, братко!
	На този свят за да живееш сладко,
	боята трябва често да мениш!
	И аз тъй правя тука, в хюкюмата:
	според везира си меня боята —
	и благодарен съм от тоз гидиш…

	* * *

	— Та санким, чат-пат вашите газети
	чета, па думам: — Холан, оставете!
	И вий сте като моя Мустафа:
	Живота за да ви е драг, хелбетя,
	начесто боядисвате шербетя —
	парата и за вас е интифа…
P$
