P>
	Познатото на всички агне бяло,
	безкрайно хилаво, изпусталяло —
	едвам го носели краката, —
			веднаж се спряло
	водица да си пийне от реката.
	Но като дигнало глава случайно —
	какво да види: Кумчо-Вълчо сам,
	издебнал го потайно
	и наредил се близичко ей-там,
	водица уж да пие сиромаха,
	ала опашката зловещо маха,
	очите му лъщят почти трагично
	и зъбите поскърцват неприлично…

		Тогава агнето (какво помисли ти:
			ще се изплаши и смути?)
		О, не! То сторило дълбок поклон
	и взимайки най-благия си тон,
	тържествено изблеяло: — О-о! Бе-е-е!
	Добре дошел и живио, бре Куме!
	Сполай на милостивото небе,
			че най-подире чу ме
	и те изпрати днеска на реката!
	Ела да се прегърнем брат със брата,
	отдавна както подобава…

	Вълкът, обаче, взел да се смущава…
	и слисан от чудатата покана,
	той сериозна реч подхванал:

	Ти, агънце, изглеждаш малко диво:
	то бива, ама толкоз чак не бива!
	Нима не знаеш ти, че аз налитам?
	О, санта симплицита!…
	Но позволи ми, впрочем, да попитам:
	какво си учило? Не ти ли е позната
	поне оная басня на Крилова
	за агънцето на вълка в устата?
	На мойте срещи с вас тя вечна е основа!

	Но агнето разсмяло се със глас
	и викнало: — Крилов? О, чел съм го и аз!
	Но той е автор стар. Днес никой не чете
	такъв писател слаб и посен!
	Днес аз чета Михалчев, Петка Росен,
	затуй постъпвам както пишат те —
	и казвам ти: в наш общ е интерес
			да ме изхрускаш сладко днес.
	И още: тук наблизичко пасат спокойно
	сестра ми, майка ми и моят брат —
	за теб ще бъде недостойно
	да ги оставиш… знам, че имаш вечен глад.
	Не се диви на таз теория чудата,
	тя теб ще те прослави в двата свята:
	до днес ти просто бе кръвник нахален,
	но глътнеш ли ме — ставаш ин-те-гра-лен!
	Разбра ли? Прочие, отваряй си устата!

	Вълкът пристъпил: — Щом е тъй, тогава —
			приемам твоята отсъда!
	Когато агнето самичко настоява,
	бездруго интегрален аз да бъда,
	ще го изям, та щото ще да става…

	Но тук дошел овчарят със кривака
	и Кумчо-Вълчо, без да чака,
			изчезнал из шумака…
P$
