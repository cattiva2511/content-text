P>
	Дъждът опъна гъсти нишки от земята до небето
	и ги размества вятърът, като че ги докосват
	с игриви пръсти чипровските килимарки,
	наведени над становете. Вятърът втъкава
	реката — и като лоза я вие
	сред нишките, втъкава пътя с коня,
	чиито хълбоци пламтят, втъкава две тополи
	и мост до тях, и с бели нишки ниже
	огърлица от облаци край шията зелена
	на връх Миджур.

	Ще тръгнем утре призори да вземем
	килима на дъжда, за да застелим
	дома на лятото — от багрите му целият да светне.
	Но ако нишките са още дълги до небето
	и не достига прежда, нека вятърът изприда
	ята от птици, нека ги втъкава
	в килима си. А ние ще застелим
	дома на лятото с най-проста селска черга,
	тъкана от зелени валози,
	от жълти ечемици
	и от сребърни овеси.
	И седнали на нея, ще погледаме
	как вятърът е стъпил на върха
	на планината — и се мъчи да отреже нишките,
	завързани за небесата,
	защото вече се е уморил и няма прежда,
	освен развитото кълбо на Дунава,
	което много грубо е изпредено.
P$
