E>
	„Зората — казваше той — е само едно гигантско аутодафе на книги; огромен спектакъл на върховно низвергнато познание.
	Утрото в такъв случай е девствено.“
E$

	Жестът на писането е самотен жест.
	Не е ли писането израз на тази самота?
	Може ли да имаме писане без самота или пък самота без писане?
	Има ли степени на самотата — по толкова брегове самотата е различна — както има интензивност на сянката или на светлината?
	И бихме ли могли в такъв случай да твърдим, че има различни самоти, едните подвластни на нощта, а другите — на деня?
	И има ли в последна сметка различни форми на самота: самота сияйна, кръгла — тази на слънцето — или пък гладка и мрачна — тази на надгробните плочи, самота за празник и самота за дни на траур?
	Самотата не може да се изкаже, защото тутакси ще престане да съществува. Тя може само да се изпише далече от окото, което ще я прочете.
	Така че _да кажа_ ще бъде в текста, както изречената дума се съдържа в написаната: краят на една самота, сменена с друга, и преливането на едно самотно приключение в друго.
	Който говори на висок глас, не е никога самотен.
	Който пише, той споделя посредством словото своята самота…

	<…>

	Свързана отново с изконното си начало, самотата има изключителната власт да разкъсва времето, да разбива елементарното единство; да превръща, в известен смисъл, неопределеното _многообразие_ в _един_ безброй.

	<…>

	Дълбоката вода е засята със звезди.
	Писането е облог със самотата; приливи и отливи на неспокойствието. То е също и отражение на една действителност, огледала се в новото си начало, и чийто образ — според нашите смътни желания и съмнения — изграждаме самите ние.
