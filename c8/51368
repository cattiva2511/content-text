P>
	Таз вечер закъсняхме със Хасана
	във кафенето. Но пък не остана
	нито един въпрос неразрешен:
	с пет-шест кафета, няколко шурупа,
	оправихме бирденбире Аврупа
	и цялата дюня хемен-хемен…

	Кога излязохме от кафенето,
	нощта си беше спуснала пердето.
	— Виж — рекох аз, — благословен покой!
	Нощта преспива фукари, зенгини,
	та всеки във забрава да я мине!
	— Йок, джанъм! — възрази ми нервно той.

	— Нощта е пълна със дела и тайни!
	Старинна наша мъдрост ние знайме:
	„Гедже гебедър!“ казва тя. Демек:
	„Нощта е бременна“! Дълбока мисъл!
	Не зная кой я казал или писал,
	но бил е биюк-кафал човек!

	Нощта е бременна! Тя често носи
	събития, решения, въпроси,
	за някого живот, за друг — юлюм;
	чрез нея нявга сам Аллах приказва!
	Тя дига, сваля, гали и премазва,
	и всичко — дебнешком, хептен без шум!

	Не знам къде, на тоз свят ювардалест,
	в един градец, акшамюстю, на залез,
	пристигнал някой си паша с аскер;
	и щом отседнал, тозчас без да чака,
	изпратил адютанти от конака,
	да доведат налбантина Юмер.

	Размахал на Юмера над главата
	юмрука си и ревнал му пашата:
	— До заранта, за моите коне,
	Да ми приготвиш онбешбин пирона!
	Не го ли сториш — тегля ти патрона!
	Един ти стига, саде бир таане!

	Отишел си Юмер дома в тревога:
	петнайсет хиляди! Кога за Бога?!
	Пък утре — смърт в зори! Вай ярабим!
	— Не се грижи! — ханъмата го учи. —
	Кой знай какво до утре ще се случи:
	гедже гебедър! Я върви да спим!

	А във зори му чукат на вратата!
	Юмер се спотаил във одаята,
	от страх трепери и мълчи — ни гък.
	— Юмере, ставай! — глас отвън говори. —
	Таз нощ пашата се пресели горе:
	дай четири пирона за сандък!

	Кючук-Хасан замлъкна… Тежка, знойна,
	нощта бе подозрително спокойна.
	И в тишината само издрънча
	и наруши съня на калдаръма,
	звънлива, като гласа на ханъма,
	от еминийте му една налча…
P$
