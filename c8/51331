P>
	Една нощ, премалял от глад,
	кумецът Вълчо дълго разсъждава
	за свойто тежко положение:
	презиран вред от хора и от гад,
	как ще живее с тази лоша слава?
	И взе отчаяно решение:
	ще каже, уж че си оставя нрава,
	че питомен и хрисим става
	без никакво съмнение —
	та хората дано тогава
	да го повярват и сближат с овцете,
	а той със плячка пак ще се снабдява,
	но тайничко, без никой да усети.

	Така отиде той до близката кошара
	и се представи на овчара:
	— Я чуй, приятелю овчарко!
	Покаях се, решил съм отсега
	да стана твой помощник и слуга,
	послушен, кротък, като твоя Марко.
	На стадото ще бъда верен страж —
	ти знаеш, че от нищо се не плаша —
	ще го предвождам винаги на паша,
	изобщо, искам да съм ваш…

	Овчарят се усмихна под мустак,
	погледна дългия кривак,
	но възрази все пак:
	— Ти, Вълчо, си налучкал смешна тема:
	как мога да приема
	аз предложение от този род —
	та всички ще ме сметнат идиот!

	— О, не! — извика Вълчо с увлечение. —
	Ти гледаш ме с предубеждение!
	Ти тук живееш, в тази пустота,
	не знаеш, как напреднал е света
	в туй отношение!
	Ти стадото на мене остави,
	стегни царвулите и в София върви,
	да видиш, как там вече процедират —
	повярвай, че не е шега това:
	там вълците се канят и се дирят
	от всички дебри, даже от Москва!
	Макар че тебе те напушва смях,
	но там подписват договори с тях,
	при клетви и миролюбиви речи —
	назад останал си, човече!

	— Защо ми трябва в София да хода —
	овчарят рече, —
	аз зная вашата природа!
	Ти казваш, че станала по-добра,
	затуй приемам твойто предложение.
	Но с вълк аз влизам във споразумение,
	след като кожата му одера!

	И той подсвирна, кучетата сбра,
	и Вълчо наш, със воля Божа,
	остана тутакси без кожа…
	Но туй е само басня — то се знай —
	и няма никого да озадачи,
	защото в нашия наивен край
	наистина постъпват другояче…
P$
