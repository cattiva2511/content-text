P>
	Ши-Чанг на двайсетата си година
	се влюби страшно. И не му премина,
	а като всеки добросъвестен глупак,
	встъпи във пръв законен брак.
	Наскоро подир сватбата обаче,
	един въпрос го озадачи
	(въпрос, какъвто никой път
	не беше му минавал през главата):
	в семейството дали мъжът
	е господар — или жената?
	В полите на добрата си женица
	Ши-Чанг размисля около седмица,
	но не успя, горкият, нищо да реши
	и се обърна пак към стария Чанг-Ши:
	— Кажи ми, татко, ти — във всеки брак
	кой бива господар: мъжът или жената?
	Чанг-Ши се поусмихна под мустак,
	хвана го за ръката,
	изведе го до пътната врата
	и рече му: — Тръгни самичек, сине мой,
	и где когото срещнеш по света —
	богат или бедняк бил той,
	учен или пък прост —
	задавай му все тоз въпрос.

	Вземи и сто кокошки тук от двора,
	и два жребеца от обора.
	Там, гдето е жената господар —
	пожертвувай една кокошка в дар.
	Където е мъжът — жребец му дай!
	Така самичек тайната узнай!

	Ши-Чанг се съгласи. Заскита
	от град на град — и вредом пита,
	догдето най-накрай
	една кокошка му остана само —
	че във деветдесет и девет къщи
	получи отговор един и същи:
	жената господар и тук и тамо!
	Жената — никой друг!

		Ала кога си тръгна пак назад,
	насреща му: съпруга и съпруг!
	Ши-Чанг ги спря сред път и рече на мъжа:
	— Я слушай, брат,
	ще те попитам нещо, но не ща лъжа:
	кажи ми кой е господар у вас —
	жена ти, или ти?
	Мъжът отвърна, без да се смути:
	— Разбира се, че аз!
	— Ех, слава Богу — ти поне! —
	Ши-Чанг извика с възхищение —
	тогаз единия от тез коне
	вземи за спомен, дар от мене!

	Мъжът взе коня за юздата
	и го поведе. Но жената —
	проклетата жена! —
	го дръпна за ръката
	и нещо му зашепна настрана.
	И ето че мъжът се върна пак назади,
	на Ши-Чанг повода подаде
	и рече: — Тоз кон не ща, не искам сив —
	дай другия — червения!
	— А, тъй ли! — викна Ши-Чанг с отвращение —
	дай коня! Щом си толкоз див,
	все същата награда
	и теб се пада:
	последната кокошка. На, вземи я!

	Така се върна Ши-Чанг. Но самия
	как заживя — това не съм узнал.
	Знам само, че на мъдрост се научи
	и от баща си във аванс получи
	подарък — курник цял.
P$
