P>
	Сонетът не е островърх мравуняк сред тревата,
	където мравките на думите пълзят
	като египетски робини — по нагорен път,
	понесли житните зърна на мисълта ти.

	Сонетът не е кошер, който пее
	с рояци златокрили, литнали навред.
	Дори ако откриеш в думите му мед,
	ще бъде тежка капката, горчилка ще усещаш в нея.

	Сонетът е скала, в която спи химера
	или помръдва с лапите си лъв.
	Вземи длетото и с чука зазвъни ти!

	От ударите ще се разтрепери
	безмълвният отломък — и ще чуеш пръв
	как диша вечността в цепнатините.
@	декември 1988
P$
