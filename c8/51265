P>
	Надбягвахме се с вятъра. И спиците свистяха,
	и пукаха педалите от лудата езда.
	А жиците на телеграфни стълбове над нас звъняха
	и за победите ни известяваха на най-далечните бърда.

	Сподиряше ни облак, сложил крак в планинско стреме,
	изпод копитата летяха мълнии и съскаха из мокрото поле.
	А ние мислехме, че изпреварваме самото време,
	че храстите политнали зарастват върху раменете ни като криле.

	И ето ни сега в канавката. И спиците лежат — ръкойки жито,
	ожънати от вятъра. Кормилото рога е вбило — повален елен,
	и спуканите гуми са червени пояси, които
	се мъчат да издърпат из вика на здрача нашия изчезващ ден.

	И някак изведнъж обраства с бурени безкрайната пътека.
	Пукнатини дълбаят пистата на нашите победи.
	И няма я бараката до прелеза, и няма го човека,
	който, засветкал с очилата си, поправяше велосипеда.
P$
