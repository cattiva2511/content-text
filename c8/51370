P>
	Тамам пред кафенето, с Курт Алия
	седим на лаф-моабет по икиндия,
	приказваме си тъй, шуну-буну —
	зададе се Кючук-Хасан отгоре,
	ядосан и на себе си говори:
	Гиди кьопоолу! Мешеодуну!

	— Що има? — питам го — та тъй си кисел?
	Не съм те виждал толкова къздисал,
	самичек да приказваш и вървиш…
	— Брак! — дума — днес платих във хюкюмата
	хак-ерине и щрафа и белята —
	уж аз бях прав! Чоджук алъшвериш!

	При нас той седна, пи две-три каавета,
	изсмука три лули, според адета,
	и чак тогава заговори пак:
	— Кога ти е кадия даваджия,
	Аллаха да ти бъде ярдъмджия —
	това ти е на днешното капак!

	— Кадия някой, нявга, в хюкюмата,
	си турял козя кожа на главата
	и викал хората на истинтак:
	— Кажи какво съм аз! Ама да случиш!
	— Кадия си, ефенди! — Лъжеш, куче —
	не виждаш ли, че пръч съм, бре ахмак?!

	— Дай щраф една жълтица и си ходи!
	Повикайте Кара-Осман да доди! —
	И нему пак подхвърля този лаф:
	— Кажи какво съм аз! Ама да случиш!
	— Ефенди, ти си пръч! — Йок, лъжеш, куче!
	Кадия съм — дай две жълтици щраф!

	Така събрал един шиник сермия:
	Пръч нарекат ли го — не, бил кадия!
	Кадия като кажат — той бил пръч…
	Хептен обрал ерифа орталъка,
	саде с таз козя кожа, хич без мъка,
	без изиет, без труд и без калъч…

	Най-сетне, без нито една жълтица,
	дошла една сербез-сербез старица:
	— Кажи какво съм? — я попитал той.
	— Кой, ти ли? Нито пръч, нито кадия —
	саде беля си ти, хем пискюллия,
	даяк заслужваш, ама няма кой…

	Та и до днес, Кючук-Хасан заключи,
	ги има още като това куче:
	и да си прав, и да не си ти прав —
	той те не слуша, а се аздърдисва,
	и власт нали е — бързо буюрдисва:
	ешек-гиби дай пет алтъна щраф!
P$
