P>
	И ето ги
	витрините с отбрани лакомства,
	лангустите и черните омари
	с изтръгнат крак, със скъсано пипало,
	окото — копче на ботинка страшно черна,
	направо бясно —
				ала как могло би
	да кипва бяс, когато нямаш милост и към себе си самия?
	Ни съжаление! Ни страх! Единствено
	разкъсвания, търсене на път отново, лапата,
	все още шляпаща по черната земя,
	антената опипваща…
					Понякога и тия старци, доста
	прегърбени, да могат и претенции да имат, доста
	оръфани, за да те подведат.

	Тъй както
	рускините, угасващи в изгнание, които,
	преди да дойде попът — стар казак —
	изпод кревата си измъкват старото гърне с желето.

	И както
	и престарелите евреи,
	които все така под слънцето, престанало отдавна да ги топли,
	се взират в циците на младата месарка, цялата кашер и късогледа,
	или пък вечер в кухнята пред внука, стъпил
	в легена с топлата вода, оглеждат му мъдурките, където дреме
	потомството на сладостно-дълбоката Рашел,

	и както
	отец Р. К. С ороговяла от годините му кожа, киснат
	в австро-моравска саламура,
	отецът, който в снежна зимна утрин,
	стъпил на нозете си мъртвешки,
	със смъкнати тиранти бъбри за Колет (умряла, бедната, наскоро):
	„Ja die kannte die Leute.
	Die kennt die Leute: bis in den Arsch hinein.“

	и както
	старикът Лудвиг, който подир толкова
	излишно експлодиращи сонати
	сега се забавлява
	и сам си тананика и не ще да знае
	дали ще е щастливо някакво мотивче
	или ще тропа по кутиите за пури
	на Страдивари, Гуарнери, на Амати, тути кванти,
	това, което го вълнува — кит лудуващ
	със звездни празненства натъпкан, да, това,
	което го вълнува днес, е краят
	на песента преобразена и пространството наоколо,
	застиналият свят, нощта, в която песента се лее и не мами,
	тъй както старците под слънцето, престанало да топли вече;
	око, отворено широко в скелета отдавна потрошен.
	Тъй както в Ермитажа,
	където сред безкрайно благородните Пусеновци,
	осяти от Нева с отблясъци студени,
	старикът Хендрик е готов и занапред да бъде
	учтив, бароков или подреден, докато влачи —
	като с гребло камара пръст — и чисти
	боите, сгрибани по грапавото дъно на гърнетата, докато чисти, значи,
	това възвишено квадратно нещо и най-вече вдясно
	без никакъв по-злободневен смисъл тая фигура
	излишно права и по-долу
			сандалите на Блудния разкаян син
			и плещите превити на Бащата.

	А ние бяхме целите черупчести от твърдата мрачнилка.
	Ти, Вечност, ни разкъса. И къде е нашето предчувствие,
	отвън ли? В нас ли? Ти, о, Вечност,
			ни сломи.
P$
