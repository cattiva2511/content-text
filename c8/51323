P>
	Бил ли си тук, или вече те няма?
	Кой ще попита и кой ще тъжи?
	Вятър над празни перони кръжи,
	свива се мрак в листопадните ями.

	Слушай: скриптене в нощта мълчалива
	тънко обгръща мистичния свят:
	както пробива кора дървояд,
	влакът далечния хребет пробива.

	Там ли душите приют ще намерят
	и като прилепи ли ще висят
	да ги опушва на влака димът —
	празни гроздове и нощни химери?

	Не! Ще се нижат следи по росата
	и ще останат следите ни тук,
	в стъпки превърнати, в изворен звук,
	в огън на другия бряг на реката.
@	6 юли 1990
P$
