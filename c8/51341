P>
	Червеният петел, красавец и гигант —
		порода Родайланд,
		прочута по света —
	един ден ровел яростно сметта
	и къткал своите госпожи,
		да лапнат кой що може —
	ту червейче, ту пръсната храна
		ечмичени зърна…

	Не щеш ли, той изровил там едно
	същинско бисерно зърно!
	Събрали се кокошки, квачки,
	една от друга по` глупачки,
		да разсъждават,
	какво ли да го правят.
	Решили най-подир единогласно:
		не е за ядене зърното!
	И петльо потвърдил: това е ясно!
	Но все пак скрил го под крилото —
		и при слугинята се озовал…

	Там между четири очи
		на нея го предал —
		като подарък — не рушвет! —
		с условие, че ще мълчи,
		но занапред
		ще носи повечко храна,
		остатъци от кухнята, зърна —
		и въобще трапеза по-богата
		на неговата задруга перната…

	Таз басничка не би разбрал
		самият Ла Фонтен,
		да мисли и цял ден —
	ако не би му авторът казал,
	че днешните петли са умни, подражават
	на туй, що господарите им правят,
		а аз не ще да скрия,
	че във случая петльовият господар
		бил опитен и стар
		доставчик-рушветчия…
P$
