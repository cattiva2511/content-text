P>
	Сред локвата, във малката речица,
	бе седнала на припек жаба кекерица.
			Опулила очи
		към топлите лъчи,
	тя гръмовито кряскаше: ква-ква!
	И с отбор свои жабешки слова,
	унесена дори във творческо блаженство,
		възпяваше — не слънцето благато,
			ни чудно хубавото лято,
		а собствените свои съвършенства
		и дивното, божественото блато.
	И тъй говореше на своята съседка:
		— Я погледни ме, госпожа —
		това не е ни басня, ни лъжа:
		нали за мрамор и за четка
			ме бива,
	защото съм нечувано красива?
	Ти виж, какви очи! Какви нозе!
	И талия, и пъстра, влажна кожа!
	Аз чудя се, отгде се просто взе,
			по воля Божа,
	такава красота, и ум, и грация —
		единствено за нашта нация!
	Ти знаеш ли, аз четох неотдавна
		оная приказка безславна
	за вола — жрец презрян на труд и пот,
		тъй грозен, глупав, свит, нищожен,
		по ум — същински идиот,
		по изглед — просто невъзможен, —
	че той веднъжки се наел без страх
	със жабата, горкия, да се мери!
		Ха-ха! Да си умреш от смях!
	И що направил? Почнал да трепери,
		да се надува, перчи и кокори —
	дано на жаба уж да се престори!
	Надувал се, ха-ха-ха, докато накрай
	се пук…
		Но в тоя миг — без тя да знай —
		наистина там волът сам нагази,
		огромен, тъжен, морен, жаден…
		и — равнодушно-безпощаден —
			без никаква дистанция да спази,
		той нашата ораторка-квакачка
		със тежката си стъпка просто смачка…
P$
