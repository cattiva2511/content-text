P>
	Сър Браун, мистер Том, товарищ Красноярски —
	и тримата отлични инженери,
	седят на масата, приказват си другарски,
	макар от три различни вери:
	американец, англичанин, русин.
	Коктайлът е безкрайно вкусен,
	разпъжда скука, гони сплин.
	Оркестърът е звучен и изкусен —
	а действието става във Берлин.

	След малко, в разговора става дума
	и за индустрията с гума —
	и всеки, то се знае, свойто хвали,
	в случая — родното си производство!
	Зер никъде го няма нашто идиотство —
	читателю, така ли?

	— У нас веднъж два влака — Браун рече —
	един насрещу друг погрешно полетяли.
	Ала когато да се сблъскат вече,
	наблизо там деца футбол играли
	и топката попаднала направо
	помежду буферите, стиснала се здраво,
	след туй се разширила
	и влаковете със голяма сила
	отблъснала в обратен път,
	без нищичко да претърпят.
	И всеки влак
	благополучно се завърнал пак,
	дори без никой да го кара,
	във своята изходна гара!
	Това се вика производство! Очевидно,
	най-хубаво, най-яко, най-солидно!

	— Пък аз — и мистер Том взе думата
	по важния въпрос за гумата —
	откак тръгнах от Ню-Йорк насам,
	какво бе станало не знам —
	усещах, дърпа нещо десния ми крак.
	Когато стигнах в Лондон чак,
	погледнах се в краката
	и всичко ясно стана:
	единият ми жартиер се закачил
	за нашта статуя на Свободата,
	проточил се над океана —
	не се ни скъсал, нито свил!
	Такава гума там у нас се прави —
	от нея по-солидна — здраве!

	Товарищ Красноярски се засмял:
	— Туй, що разправяте, ей Богу,
	е дребно много!
	А нашата е гранд-индустриал:
	откак свалихме трона,
	ний сто и петдесет милиона
	народец руски — хубав или лош —
	натикали сме го в един галош,
	на слука —
	и пак галоша се не спука!
	Това е производство сериозно
	и грандиозно!
P$
