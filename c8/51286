P>
	Рисуваха ви Тициан и Ботичели
	с най-нежните бои на пролетта —
	рисуваха ви стройни и високочели,
	прикрили демона с воала на невинността.

	Рисуваха ви — да спасят от тленност тоя свят,
	даряваха ви с власт и слава на царкини,
	ала над пъстрия вселенски маскарад
	свистеше пясъкът на вечните пустини.

	И пътникът, поел по вашата следа, се пита плах:
	дали миража на осанката ви царствена ще види,
	или ще зърне как изчезвате — вихрушка прах
	покрай висящите градини на Семирамида?
@	януари 1989
P$
