P>
	Тополи и трепетлики. На хоризонта догаря
		последната ивица светлина и най-горните листа, които
	през целия ден са били носени от невидимата река на ветреца,
		внезапно се захаросват в меда на тишината.

	Защо си спомням винаги за тази вечер?
	Вечерта не възпира нищо —
	ако не смятаме краткия нерешителен миг, когато
	земята, престанала да диша с пълни гърди, е затаила дъх,
	преди да изпълни света със своето нощно дихание —
	и всеки миг ще започне големият лов: на всички зъби,
	всички очи и всички нокти, опълчени срещу чуждата козина и чуждата кръв.

	Вечността
	е огромен бухал с перушина от тишина.
	Вечността е белка.
	Вечността убива вечността и се храни със своята собствена кръв.

	Вечността няма чувства,
	нито място, ни име, ни време —
	Вечерни тополи и трепетлики,
		как обичах тия двубагрени листи,
		понесени бледи и мрачни от течението на невидимата пълноводна река!

	И отново по следите на топлината, пещерите,
		дълбините на падналата нощ и гмуркането в подземните води,
		а сега и тая кратка спирка, тясна пролука в часовата
		зона, някъде мучат заводи, ротативки, дори и тук,
		в прозорците на големите европейски експреси
		някаква холандска матрона между Колмар и Мюлуза
		следи как Болвилар се е слисал сред тържествено бликнал мед.

	Нищо определено, никакви обещания, вечерта не предлага нищо.
		О, сладък покой! Благословен мед за душата,
			и все пак вечерта е образът на родния край!
	Вечерта ни отваря вратите към страна от отминало време.
P$
