P>
	* * *

	Кафява под ръкойки златокоси
	като земята в знойно лято
	такава е и утринта когато
	на красотата всеки поздрав носи.

	* * *

	О песента в която
	проблясват острите ножове

	какъв по-хубав стрък
	от шпагата в гръдта забита
	през май и камъкът цъфти

	и твоето сърце разцъфна
	и аз му подарих стъбло
	от най-коравата стомана

	сърцето ти разцъфва в бяло
	покрай брега на лунно блато
	о нарцис чист дъхът ти в мрака
	изпълва моето сърце

	* * *

	Небето преобърната клепсидра
	със своите звезди засипва
	потъналата в сън душа

	Човекът в утрото се вдига
	обърнат пясъчен часовник

	* * *

	Крайпътните дървета
	застилат гъсто пътя
	със сянка разцъфтяла
	войникът пее песен

	(Цветчетата увяхват
	и гроба му застилат
	нали дървото още
	не дава плодове)

	* * *

	Понесени
	с талазите
	и съжаленията чезнат

	Изстискани
	от вятъра
	и сълзите ни се изцеждат
	И заедно
	с кръвта
	разпада се и времето

	* * *

	Изкуството да се умира
	на него птиците ни учат
	те падат
	с окапващия цвят
	плодът на мушмулата даже
	по клоните по-дълго се задържа

	без шум или почти без шум
	веднага щом узреят
	те бързо се отронват
	и падат в някой ров

	Най-плахите и скромни
	от всички мъртъвци

	* * *

	Влюбените спят
	под морето
	а самотният човек
	под земята
	колко са различни
	сънищата им

	* * *

	На затворника
	почва камъкът да му се нрави
	и по цяла нощ в съня си
	е каменоделец

	* * *

	Безмилостно небе безводно лято
	дърво до есента останало без птиче ято
	кога ще дойдеш бляскава безплодност ти която
	душата ми ще утолиш

	тъй хиляди години в себе си унесен
	мазолест сбръчкан неподвижен да стоиш
	и твоите ръце ще цъфнат като праскова наесен —
	и някакво врабче навярно там ще се засели с песен
P$
