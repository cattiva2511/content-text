P>
	— Ружди! Я тезелден стъкни кюмбето
	и яптардисай две татлъ-каавета —
	каавето е себап подир аптес!
	Ама да бъдат тежки, каймаклии,
	като за хора стари мераклии…
	Ами какво чух аз за тебе днес?

	Такава реч Кючук-Хасан подхвана,
	щом влязохме във кафенето двама
	и с темаанета дадохме селям…
	— Ти щял си да напуснеш занаята,
	да се вредиш в мезлича, в общината,
	давии хорски да оправяш там?!

	— Ружди! Саалам си помисли: мезлича
	дали на твоя каяфет прилича?
	Инсана да оправяш е бела!
	Дип ако ти е пламнала главата,
	иди да я тактисаш на чешмата!
	Кендине-гел! На себе си ела!

	— Веднъж султана — кой е бил не зная —
	повикал садразама във сарая,
	завел го баш до пенджерата сам
	и казал: — Туй е, гдето ти говорих:
	виж гаргата на онзи кичест орех
	и разтълкувай ми, що прави там!

	Погледали бир-кач дакика двама,
	султана, и до него садразама,
	какво се еглендисва тая гад…
	— Падишахъм! — тогаз рекъл везира —
	таз тайна много лесно се разбира —
	ще ти я разтълкувам осахат!

	Таз гарга скърши орех чак отгоре
	и на земята като го събори,
	при него литне долу чабуджак:
	разтвори гага, да го глътне мери,
	па седне върху него, притрепери,
	остави го — и хвръкне горе пак.

	Събаря друг, със гагата опитва,
	след туй с крака назади го подритва,
	възседне го като биниджи кон,
	и като калайджия повърти се,
	докато и от него вазгечтиса
	и хвръкне пак към друг увиснал клон.

	Падишахъм! Таз малка животина
	е умна, колкото мъже петмина,
	Аллах й дал зеде-зеде фекир:
	тя мери ореха отпред със гага,
	но мери и отзад дали приляга —
	зер, да го глътне — ами по-подир?

	И ти, Ружди, не ставай аджамия:
	роден си гюч-беля за каведжия —
	не гълтай едър орех, кафадар! —
	Кючук-Хасан погледна дяволито
	оджака, гдето смъркаше Руждито,
	и весело заключи: — Окадар!
P$
