	Защо още една стъпка, още една целувка, още един ден?
	Защо да прекарваме отново парцала на усърдието, че да може да блесне още веднъж медта на слънцето?
	Защо да се опитваме да го избавим от скуката?
	Защо да се изправяме като гръбначния стълб на смазан от умора човек, чиято единствена гордост е да бъде човешки гръбначен стълб?
	Защо ти е тази гордост да бъдеш човек?
	Бодилът е обречен на огъня и такава, изглежда, е съдбата и на човека.
	Нека камбанният звън на умряло остави камбаните на спокойствие.
	Нека на неговото опело росата да бие камбаните на цветята.
	После от тази измислена скръб да натрупат цяла копа с напластено сено и да я подпалят.
	И да разчупят черупката на Бога с орехотрошачка от мълния.
	И да помажат с масло един нов Адам.
