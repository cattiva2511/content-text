P>
	Веднъж, не знам отгде се бе вземало
	едно листо от вестник „Папагало“
	на масата във нашто кафене.
	Келеш-Осман се дълго в него взира,
	макар че — знам го — нищо не разбира,
	Келеш-Осман със кривото чене.

	Той вдигна си главата най-подире
	и ходжата Джевдет с очи подири:
	— Джевдет-бей, тук прочетох аз „Талйан“;
	що значи този лаф „Талйан“, кажи ми,
	дали е някое франсъшко име,
	или е от микроба — джинс хайван? —

	Джевдет-бей се засмя: — Тю бре, Османе!
	Туй и децата знаят го. „Талйан“ е
	голяма риба — чок биюк балък! —
	Но чу се гърлест смях току отзади —
	Селим-аа ходжа весел вик нададе:
	— Как? Риба? Ти да нямаш тамазлък?

	И продължи: — „Талйан“ е туй, което
	не знаете: най-първи във морето
	и най-голям, биюк-биюк вампор!
	— Вампор ли? Бош лаф е това! — извика
	Сюргюнлю-ходжа, най-сарп граматика:
	Вай прост инсан! Коджа видяхте зор!

	И двамата за нищо ви не бива!
	„Талйан“ е баш-гюзелли, най-красива
	и най-голяма касаба в света! —
	Внезапно публиката се раздвижи,
	Луфтито спря Карт-бейолу да стриже
	и всички плахо зяпнаха уста.

	И чуха се ръмжения тогава:
	Що дума той?! Олурму! Тъй не става!
	Аиптър-шей — това е срамота!
	Валла-билля, та кой не знай, че няма
	по-красна касаба и по-голяма
	от биринджи Истамбул на света?!

	Сюргюнлю-ходжа се видя в почуди,
	но бързо да добави се принуди,
	че тоз „Талйан“ е бамбашка топрак,
	и да признае, малко недоволен,
	че от Истамбул той е все по-долен
	бари един пръст сигур — бир пармак.

	Но тук вратата се отвори бавно
	и в кафенето влезна важно, плавно
	мюфтията Сабри-бей, учен мъж.
	Посрещнахме го всички с теманета,
	той седна кръстом-ноги до кюмбета
	и заговори току изведнъж:

	— Ефендилер, аз бях ей-там отвънка
	и чух каквото тука вашта лонджа дрънка
	за този прост, но назик лаф „Талйан“.
	Невежи сте — попитайте, потрайте,
	да ви аннатардисам аз, да знайте,
	да се не дърлите току на зян.

	„Талйан“ е сладка рибка чудесия,
	хамси-балък, башка чешит хамсия,
	тук никой я не знай, нито е чул;
	пък аз съм ги поглъщал още малък,
	като локум, по пет по шест на залък:
	локма-локма емишим в Истамбул! —

	Той млъкна. Тишина… Луфти почака
	и нежно с ножицата пак притрака.
	Безмълвен, сладък мир… Блажен покой…
	В кюшето някой весело изхърка,
	котакът се протегна и замърка,
	доволен от мюфтията и той…
P$
