P>
D>
	На Пиер Реверди
D$

	Жената прекосила Халите в догарящото лято
	пристъпваше на пръсти
	и отчаянието бе разхвърляло в небето своите огромни
	дивни калии
	и с мрежичка в ръка то носеше мечтата ми флаконче с амоняк
	от който вдишваше самата кръстница на Бога
	безволията стелеха се като пара
	в Пушещото куче
	където бяха влезли за и против
	и те едва успяха младата жена да зърнат
	Дали тя беше пратеничката на взрива
	или на бялата извивка върху черен фон
	която всички тук наричат мисъл
	а балът на невинните бе в своя вихър
	Вън лампите в короните на кестените се наливаха
	със светлина
	останала без сянка коленичи тя на Понт-о-Шанж
	не бяха вече същите ни Жи льо Кьор ни уличната врява
	нощта най-сетне удържа на свойте обещания
	целувките за подкрепление и скитащите гълъби
	се сливаха в гръдта на хубавата непозната
	пронизана с най-тънкото значение на всяко нещо
	един чифлик изгря насред Париж
	прозорците превърнаха се в Млечен път
	но никой тук не се яви все още като неочакван гост
	а неочакваният гост по-предан е от всеки призрак нощен
	едни са като тая хубава жена изплуват
	и с цялата си същност хлътват в любовта
	и ги поглъща тя
	не съм играчка аз на никаква реална сила
	и затова щурецът който пееше в студените коси на пепелта
	в една такава вечер
	пред каменния Етиен Марсел разбиращо ми смигна
	минава каза той Андре Брьотон.
P$
