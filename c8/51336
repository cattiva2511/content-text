P>
	Веднъжки трима български велможи
	във Цариград дойдоха на разходка.
	Там скитаха пешком и плуваха със лодка,
	 правиха кой що знай и може,
	най-сетне спомниха си времената стари
		и взеха всеки по едно магаре.
	Но не да ги пасат — пази ти Боже! —
	 А само да се гездердисат с тях
	(пък може и скрит смисъл в туй да има)
	но за да пукнат и България от смях,
	извадиха се на портрет шестима.
	То беше кулминация неудържима
		на творчески стремеж
	и на душевен свръхсърбеж…

		И рече първото магаре,
	със тон сдържан, но иронически:
	— Недейте да се смеете, другари!
	Тез срещи с нас са политически!
	Вземете по-благообразни морди
	и чувствувайте се днес горди!

	А второто помаха опаш и глава
	и каза: — Колкото и да е странно,
		но види се, че навик е това,
	магарета да яздат непрестанно!

	А третото: — О, да!
	И любопитното е, господа,
	че даже ний да сме отгоре,
		а те под нас,
	пак ще излезе сполучлив портрет.
	Защото, според както се говори —
	отколе време слушам аз,
	че във велможеския си съвет,
	така те помежду си се тренират.

	Таз басня е за тез, които я разбират…
P$
