P>
	Известен баснописец нов
	обичал страстно грамофона.
	Избрал си доста плочи от „Кремона“
	и си ги свирел със любов.
	Бетовен, Шуберт, куп фокстроти,
	певци, певици цели роти,
	Супе и Цезар Франк,
	симфонии, танга, —
	и важното е, че не дал за тях ни франк
	и до сега.
	(Но не че ги изтръгнал със просия,
	а взел ги на юнашка вересия).

	Години минали току-речи,
	а баснописецът си свири,
	главата вири
	и за дълга си искрено мълчи…
	(Понявга сещал се — но тайно).
	И ето че веднъж, съвсем случайно,
	из улицата докато вървял,
	насреща си съзрял
	самия господин Кремон:
	ръка помахва и се хили.
	Здрависали се със поклон,
	приятелски въпроси разменили
	за здравето, за времето, за туй-онуй,
	а на раздяла бай Кремон рекъл:
						— Я чуй! —
	ти пишеш басни, знам.
	Отдавна искам да ти дам
	един сюжет добър —
	използувай го зарад мой хатър!
	— На драго сърдце! — рекъл оня. — Бива!
	И тутакси извадил си молива.
	Ти пишеш за животни там и прочие —
	вземи та напиши за мойте плочи!
	Тук баснописецът се малко сепнал —
	в ума си нещо силничко пошепнал —
	ала запазил пак присътствие духа.
	Засмял се с глас и викнал: — Уха!
	Бездруго! Че сюжетът е прекрасен
	и даже със дълбок морал!…

	Разсмели се и всеки пътя си хванал.

	А пък моралът тук е много ясен —
	четецът вярвам да го е разбрал:
	съзреш ли кредитор насреща ти че иде —
	и да те види и да те не види —
	веднага се стори на лук не ял
	и бързай в друга улица да тръгнеш…

	А най-добре е: да обръгнеш…
P$
