P>
E>
	В памет на Пенчо Данчев
E$

	Ти си замина, без да кажеш: сбогом!
	Уж щяхме да се видим, а вестта
	за отпътуването ти дойде при
	мен и седна на креслото, на което
	обичаше да сядаш ти. Навън
	дърветата се нижеха — железничари
	с размятани шинели, с черни и широки гърбове,
	и като гипсови стояха прелезите, зад които
	изчезна влака, с който отпътува ти.

	Знам: в тъмните вагони има място и за мен
	и аз ще тръгна някой ден да те подиря
	в безкрайните предели. Ще седим
	край огън, стъкнат от съзвездието Вега,
	ще си говорим за картини и за книги, а край нас
	опашки ще помахват звездните Ловджийски кучета.

	Но ще е друго там. Не ще ги има
	по етажерките разхвърляните вестници,
	не ще позвънва с реотани печката
	и няма да прехвърча сняг, когато,
	посрещнало те с лай, обичаното куче
	лежи до масата и с благодарност ближе
	ръката ти. И няма да цъфтят
	рисуваните слънчогледи на стената,
	които все се канех да ти подаря.
	И няма да надипля пръстени от дим лулата.

	Далечен влак скрипти. Дърветата вървят —
	железничари с тъмни и размятани шинели —
	— Дръпнете се — им викам, — да му кажа: сбогом!
	Но те растат — огромни — и запълват кръгозора.
P$
