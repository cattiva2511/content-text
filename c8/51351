P>
	Бай Влади е известен веселяк,
	познат певец, общителен и драг.
			Поскитва със другари,
			похапва си месце,
			посръбва си винце
		и пуши хубави цигари.
	По бирариите усмихнат шета,
	из халите туризъм прави,
	щастлив е със чудесно здраве
	и се бои от болестта „диета“.
	Поканят ли го, той хатър не кърши:
	яде, посръбва, пее и лудува…
	И други още работи бай Влади върши,
		но тук за тях се не хортува.

	Но ето че един добър приятел,
		редовен мъж, всевъздържател,
			един ден му се плаче:
			— Закъсал съм я лошо, братче,
			доскоро бях уж здрав,
	но тези дни съм зле, усещам се болнав.
	— Какво ти е? — бай Влади го запита.
			— Снагата ми като пребита,
			главата ми залита…
			— Ха, ясно е: ти ще умреш! —
			бай Влади му отсече.
	— И таз добра! Вместо кураж да ми дадеш,
			каква я рече!
	— Кураж ли? Я кажи ми ти какво пиеш?
	— Нали ме знаеш: рилската водица.
	— И сигурно се храниш със тревица?
			Ти ще умреш!
	— Но слушай, Владе! — Не, не искам да те зная.
			Не пушиш, рано лягаш,
	от карти и жени като от чума бягаш —
	ти ще умреш! Това ще ти е края!
	— Но, Владе, аз съм зле, не е шега!

	Тогаз бай Влади рече:
			— Слушай ме сега,
		какво ще ти разправя аз.
	Мъж без пороци винаги е зле изложен,
	живот без болест е за него невъзможен.
	Пороци трябва да си имаш във запас,
		във жизнений балон са те торби баласт!
	Почувствуваш ли се неразположен —
	болежки тук и там, замаена глава —
	прости се временно с един порок,
			пък може и със два —
		но пак не бивай много строг! —
		Оправиш ли се — пак ги дръж!
			Това се вика умен мъж.
	А ти си, да прощаваш, цял глупак:
		живееш като плевненско теле —
		преживяш си спанак
		и разни зеленчуци. —
		Не само ще изпаднеш зле,
	но от водата ще ти станат буци!
	И ни един порок в случай на нужда
	смъртта да се отлага и прокужда!
		И аз ти казвам: щеш не щеш,
			ти скоро ще умреш!
		Затуй не бивай толкоз див —
	ела да вземем тук един аперитив!

	Но другият не влезе: бе го смях
			и страх —
	страх от смъртта — великата измама…

	А тя ги, впрочем, дебнеше и двама…
P$
