P>
	Ех, тъй е тръгнало, речи от време,
	и все така навярно ще отива:
	жените се влечат по имена големи,
	а простите не бръснат ни за слива.
	Едничка Ева не се колебала,
	а лепнала се право у Адама,
	но тя в таквиз условия живяла,
			когато избор няма…
	По силата на този стар закон
	великите мъже, кат почнеш от Платон,
			преминеш през Бекон
	и свършиш с Бунарджиев, пък дори
	и със сътрудниците на „Щурец“ —
	си имат винаги поклоннички добри…
	(Пелинко ще си каже: „Ах светец!
	Пак е забъркал някоя история“!
	За нас, обаче, туй е на теория!)

	И тъй, за никого не е веч тайна,
	че таз съдба слетяла и Айнщайна.
	Той твърде млад не е: над петдесе и нещо,
	ала сърдцето му било горещо —
	горяло тихо, но пък продължително…
	(Зер всичко е на тоз свят относително!)

	Веднъж се струпала във кабинета
	на относителния философ,
	речи го, пълна стая със момета.
	Той, като стар петел въртял се със любов
	наоколо, приказвал и се смял.
	В един момент току видял:
	една прелистя неговото съчинение…
	— Що търсиш там, любезна Фрици? —
	запитал философът с умиление,
	що ровиш в най-последните страници?
	— Ах, страшно искам аз, учителю, да зная,
	какво е станало тук най-накрая! —
	Отвърнала поклонничката мило…
			Сърдцето на нещастника се свило…
	Но за да позаглади пак случая —
			като възпитаните хора —
	обърнал се към втора:
	— Госпожице, вий четохте ли мойта книга?
	— Ах, не, учителю, за съжаление,
	на филм очаквам да я видя с нетърпение!

	Едвам сдържал се да не кресне: — Стига!
			Набързо вън се озовал,
	със две ръце главата си хванал
			и рекъл си: — действително,
	това е просто поразително,
	как всичко на света е относително!
P$
