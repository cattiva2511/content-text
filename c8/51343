P>
	Класическата мравка — същата онази,
		възпявана от древно време
		във басни и поеми,
	която вечна слава ще запази
	на най-трудолюбива животина,
	дори от хората за пример взета —
	веднъж, в една неслучава година,
	без зрънце жито останала, клета!
	(Недейте мисли туй за подигравка:
	случаят е описан от самата мравка!)

	След дълго мислене тогава
		над свойта участ тежка —
	тя спомнила си мъдростта човешка:
		приятел в нужда се познава!
		Но где приятел в труден час?
		Нали го знаете по вас?!
	Все пак си спомнила един познат —
		речи го ти, дори приятел —
		той често немотия патил,
		та знаел що е глад:
		безгрижния шурец!
	Тоз палав полски хубавец,
	лирически поет, дамолетец
	и виртуозен оперен свирец.
		Но той е съвършен бохема!
		В нехайството велик,
		на мързела теоретик,
	той нищо никому не дава, само взема.
	Макар че външността му е красива,
		ала за нищо го не бива…

	Но що да стори, бедната? Все пак
		поела път да го подири.
	Вървяла цели дни, по дъжд, по мрак,
	разпитвала по стъгди, панаири —
	дали не се е нейде пазарил да свири?
		Най-сетне чула и разбрала:
	ей-там, в оная сграда бяла,
		на третия етаж, чак горе,
	 ще го намери и ще му говори.
	Със мъка тя до тамо изпълзяла
	и влязла в стаята му…
			Ала — Боже мой! —
		Нима това е той —
	щуреца, що го толкоз време дири?
	Сред маси, столове, бюра, фурнири,
		там нейният приятел,
	в едно кресло се полегатил,
		с перото
		на ухото —
		поглежда я, мълчи и чака
		и сучи си мустака…

	Най-сетне проговорва тежко и студено
		на гостенката си смутена:
	— Що искаш? Представи ми документи!
		— Как, Щурчо? Не позна ли мен ти?
	Аз мислех пък… като приятел стар
	да искам нещо помощ… Влязох на сполука —
		не знам дори какъв си тука?
		— Не знаеш? Туй то! Аз съм надничар!
	Държавен мъж и частен секретар,
	аз разрешавам всичките въпроси!
		— Прости ми, аз не знаех ти какво си,
		ала изпаднах във неволя —
	дойдох за малко житце да те моля,
	пък ако не дадеш — пак твоя воля…
		— Аха! За житце! Имаш ли партийна книжка?
		— Що рече? Книжка? Аз не знам…
		— Щом нямаш — нищо няма да ти дам!
	Тук членска книжка има всяка мишка!
	Тогава — хайде вън! Дома си пак иди
		и мързела си победи,
	за други път да се научиш
	как можеш житце да получиш!

	И като станал прав, сърдит, Щуреца
		натиснал яростно звънеца.
		 Дотичал мазен и ухилен
	чер бръмбар — стар разсилен
	и блъснал мравката с метлата
	надолу чак по стъпалата…
P$
