P>
	Тристан Бернар върви край Сена
	и гледа, до самия бряг
	върви мома, във мисли вдълбочена
	и ту простре към Сена крак,
	ту дръпне се назаде пак.
	Макар че явно мъка я души,
	не смее, бедната, на смърт да се реши!

	Тристан Бернар следи момата:
	най-сетне тя се цяла разтрепери,
	ръцете в отчаяние разпери —
	и хвърли се внезапно във реката…

	Тристан след нея „бух“ направи
	и сред вълните мътни
	ни миг не я остави
	вода да глътне
	да се удави.
	Тристан благополучно я избави!
	„Спасител!“ — прозвуча му във ушите
	и орден му се мерна пред очите.

	Когато на брега момата се свести,
	Тристан се с нея сладко разговори
	за чувства, блянове, живот, мечти…
	Най-сетне рече: — Но какво работиш ти?
	— Телефонистка съм — тя отговори…

	Тристан Бернар се ококори.
	Не рече нищичко. Ръкавите запретна.
	Момата грабна пак като спасител —
	и без окото му да трепне,
	във Сена я обратно запокити…
P$
