P>
		Вървяха двамата писатели:
	„реакционният“ — Несретко Кривокрачев
	и „трудоборческият“ — Еремия Плачев,
		отколешни добри приятели.

	И дума първият:
				— Понявга ме е гняв,
		че ме наричате „реакционен“…
		Разбира се, че аз съм непреклонен
			и безусловно прав,
		че врагове на нашата държава
	сте вие, левите, и — сърбите…

					Тогава
	другарят му изсмя се и пресече:
	— На _вашата_ държава? Туй не пречи,
	но теб, кажи ми, що ти става?
	Какво ли ще изгубиш ти самия?

	— О, тъй ли? Слушай, Еремия:
		буквално тези думи чух веднъж
		да ми ги казва „буржоазен“ мъж,
			и политик, и правник,
				дори държавник.
		Аз знам отдавна: той и вие
		едно сте. Аз съм нейде по средата.
		Вий дружни сте във тая поразия,
		жреци на българската дивотия —
		вам трябва робско иго над главата —
			натам и водите страната…

	— Ти пак: страната! Остави я!
		Ти знаеш: тя е гнила —
	не виждам пък защо ли ти е толкоз мила…

		— Не! Тежко болна е страната и зове
		достойните си синове…

	Несретко! Да ти кажа право,
	ти, според мен, си луд наздраво!
	Не виждаш, че в света промяна става,
	ами си се запънал с таз „държава“…
		Ний с тебе няма да се разбереме,
	пък и сега зает съм, нямам време…
	„Държавата“! Ха-ха! Да си умреш от смях!…

	И той се вмъкна във една врата пред тях —
	във някаква Дирекция на рахатлъка,
	подписа разписка, получи си айлъка
		и накриви калпак…

	А Кривокрачев — истински глупак —
		понесе по-нататък свойта мъка:
		отиде някъде да моли за отсрочка…

	Таз басня е съвсем прозрачна. Точка.
P$
