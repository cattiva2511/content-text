P>
E>
	На Иван Николов
E$

	Дари ме ти с жуженето на своите пчели,
	когато през април разпалват разцъфтелите бадеми
	и дай да прочета в небето пролетните ти поеми,
	написани от лястовици и орли.

	Върни ми тайната и нежността. Върни
	прозорчето, забравена къдрица озарило,
	върни ми мириса на печатарското мастило,
	попило в моите тракийски дни.

	Ако ме омагьоса твоята луна
	и път ме поведе към твоите градини,
	тополите си дай, в безсъницата да ме придружават

	или ми постели безбрежната си равнина,
	където да заспя блажен, завит с небето синьо —
	и южният ни вятър да ми е възглаве.
@	април 1987
P$
