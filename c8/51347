P>
	Прочутия през вековете
	дълбокоумен ходжа Настрадин,
	мъдрец и философ кескин,
	поет над всичките поети,
	веднъжки нужда го сполети,
	при Хитър Петра да отиде,
	на гости, уж, да го навиди,
	като комшия.
	Макар и в дългове до шия,
	бай Петър влезе в нов масраф,
	да срещне Настрадина както подобава
	зарад таквиз човеци:
	със баници, кадън-гьобек, пилаф,
	със банди и кючеци…
	Когато най-подир останаха двамина,
	мъдрецът ходжа реч побърза да подхване:
	— Бай Петре, рекох и при тебе да намина,
	хатър да ти не стане,
	и да ти кажа: ние със кир Яни
	ортаци станахме във търговия.
	И ти си наш комшия,
	та рекох, с воля Божа,
	да ти предложа:
	да влезнеш с нас ортак на честни начала,
	да станем трима…

	Наш Петър само кима
	и се почесва по тила…

	Повярвай, Петре, ний и двама
	с комшията кир Яни
	от твоя честен дух сме обладани —
	зер, като тебе други няма
	на нашите Балкани!
	Дай дума, ортаклъкът ни да стане!

	Бай Петър се почеса пак
	там, гдето хич го не сърбеше вече
	и рече:
	— Добре, но имате ли си контракт?
	— О, то се знай — повярвай мен:
	предвидили сме всичко член по член.
	Побързай, Петърчо, не ми прави кахър,
	а подпиши за мой хатър
	тоз договор тристранен —
	за моя чест и радост задушевна.
	Ти знаеш нашта мъдрост древна:
	приятел стар не става никога душманин!

	Тук Хитър Петър се почеса пак
	и рече: — Ходжа, много си ми драг,
	благодаря на Бога, който те е пратил —
	но знам аз друга мъдрост жива:
	и от душманин стар не става хич приятел!
	Кир Яни, вярно е, за всичко май го бива,
	затуй… Но слушай: за да те не бавя,
	сега ще ти разправя
	чудесна басня — стара, кратка,
	по мъдрост рядка.

	Веднъж случило се така да стане,
	че лъвът — цар на всичките хайвани —
	ударил на кокошките мерак.
	Развъдил си ги той
	в един нечуван брой
	и ги ядял от сутрин, та до мрак.
	Ала не щеш ли, скоричко съзрял,
	че губят се кокошки всяка нощ:
	злосторник някой лош
	редовно ги крадял.
	И царят заповед издал:
	веднага курник нов да се направи,
	модерен, здрав, широк, спокоен,
	за премия достоен!
	Тогаз лисицата дошла да се представи
	за майстор-архитект.
	Без търг успяла,
	и струпала постройка цяла
	за курник със ефект —
	удобен, вред запазен, як…
	Ала кокошки губели се пак!

	Една нощ там завардили пазачи
	и най-подире хванали крадеца:

	Сам архитектът две кокошки влачи!

	А той хитреца,
	наистина, че курник здрав направил,
	ала за себе малка дупчица оставил…
	Така и ние: от кир Яни
	веднъж ли бивали сме изиграни?

	Тук ходжата започна да се стърже,
	където хич го не сърби —
	заряза предложения, молби
	и си отиде бърже-бърже…
P$
