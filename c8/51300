P>
	Приятелят ми,
	който бе прегръщал критските кипариси
	по време на големите си пътешествия
	и бе вдигал наздравици
	с мачтите на корабите,
	сега лежи като ударена от гръм,
	обгорена платноходка —
	с едно светло и едно тъмно платно.

	Дълъг е пътят до остров Крит,
	с черни сълзи на маслини покрит.

	Преди болничният балкон да стане негов вълнолом,
	той ми говореше: „Бях решил да доведа у дома
	най-мъничкия критски кипарис. Да се разхождам с него,
	да слушам как плющи ризата му зелена,
	да слушам в говора му песента на забравени заливи,
	която въртопите раждаха като огромни
	грамофонни плочи…“

	Идваше мракът и като риба се мяташе остров Крит
	в мрежата на балкона, за звездните бездни открит.
	Безсънна бяла сянка над безсънно легло говореше:
	„Ние твоята лодка ще насмолим.
	Ще зашием платната, и стона на душата ти ще зашием.
	Призори идва бризът. Ще отворим вратата
	и лодката ти ще се хлъзне по мраморните коридори,
	усетила как я разтърсват удари на вълни.“

	А приятелят ми усещаше тая сладка лъжа
	като полъх над цъфнали лимонови градини.
	И му казваше: „Говори ми, аз съм готов за път.
	Очите ми вече не виждат, но в ушите ми звучи
	божествена музика на вълни, която се стича по скалите
	и един невръстен кипарис, който можеше да бъде мой син,
	ме търси в огромния свят и не може да ме намери.

	Аз трябва да стигна до остров Крит
	и да падна, с ехтежа на бездни покрит…“
P$
