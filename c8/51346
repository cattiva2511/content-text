P>
	Вий знайте, още Пенчо даде
	съвет на авторите — стари, млади:
	— Попадне ли ти хубав цвят,
	макар в градина чужда,
	не се стеснявай, брат —
	щом имаш нужда,
	откъсай го и се кичи,
	па си мълчи!

	И аз послушах днеска тоз съвет!
	Зер, как да се явя без басня?
						Олле, майко —
	ще се разсърди пустият му Райко!
	Въртях се тъй-онъй, назад-напред —
	па току пипнах чужд един сюжет!
	Ех, други пипат чак в държавния бюджет!

	Във някоя страна далечна, непозната —
	населена с индийци или кюрди —
	живял щастливият Муарадурди,
	облагодетелствуван от съдбата:
	сандъкът му пращял от злато,
	харемът му — от хубавици;
	а слонове, слоници —
	току-речи, стотици.
	Живял си Муарадурди пребогато.

	Не щеш ли, колелото на съдбата
	един ден се обърнало назад!
	Ужасен мор изтръшкал му стадата,
	а щом Муарадурди обеднял —
	нали я знаете каква е гад
	жената! —
	харемът му за два дни опустял:
	избягали му всички хубавици!
	А вместо купища жълтици,
	останала в сандъка
	една пара — и тя фалшива!

	Какво да прави бедният тогива?
	Обзет от нечовешка мъка —
	решил да търси някакъв изход.
	Помислил малко — и дори
	намерил три:
	да се прости със земния живот,
	с кинжал като се ръгне;
	да се смири и за фалит да мине,
	докато на срама обръгне;
	и най-подир: да пише на роднини
	за помощ — па дано му тръгне!
	Ала кое от трите сам да избере?
	Муарадурди сметнал, че е най-добре,
	все пак съвета да подири
	на стария мъдрец Кармаушнири.

	Тогаз мъдрецът, като го изслушал,
	почесал се по сбърчената гуша
	и рекъл: — Сине мой злочест!
	Тук мойто мнение не важи,
	парата дръж, тя изход ще ти каже.
	Вземи я от сандъка още днес
	и подхвърли я нанагоре.
	Щом падне със орела — тя говори,
	че трябва да употребиш кинжала.
	Щом видиш я със цифрата паднала —
	веднага обяви се за банкрут
	и се прави на луд.
	Но ако пък парата
	не падне никак на земята,
	като я хвърлиш трети път —
	а някъде във въздуха застине —
	тогаз пиши на своите роднини
	и те бездруго ще се притекат…

	Какво е станало след туй, не знам,
	но мога нашенски съвет да дам:
	не слушай ти такива мъдреци —
	роднините ти гледай да са големци!
	Какъвто и да си несретник,
	банкрут по всички направления —
	все пак ти ще получиш назначение:
	я депутат, я някъде съветник…
P$
