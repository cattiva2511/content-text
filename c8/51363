P>
	Разказва някой стар приятел:
	— И аз съм от любов изпатил
	понявга зле, но друг път на шега,
	печелил съм, и доста…
			Слушайте сега!
	— Веднъж в Париж — бях млад и нов —
	завързах мъничка любов,
	прибрах изгората в купе-автомобил,
	а пък шофьора наредих да кара
		до някоя-си гара…

	Ала не съм се още обяснил
	и ето, спира се колата:
	пристигнали сме, дявол да го вземе!
	Но — нищо: разполагаме със време.
	Подавам от прозореца главата
	и пак нареждам: — Връщай се назад
	и карай пък за друга гара, брат!

	Не шеш ли, същото и тука става:
	колата бързо-бързо пак успява,
	а ний не щем да слизаме… Тогава?

	Така обиколихме всички гари двама
	и пак насита няма.
	Най-сетне, гледам през стъклата,
	вън шествие се движи бавно-бавно:
	опашка дълга от автомобили.

	Тогава на шофьора давам знак с ръката:
	— Я виж, това е славно,
	приятелю мой милий!
	Накрай опашката се бързо прилепи —
	и ако искаш карай, ако искаш спи!

	Наистина така стори шофьора,
	и ний, макар и скрити, но кат всички хора
	участвувахме с часове във тържеството.

	Когато спряха се, разбра какво било то:
	видяхме се на гробищата пред вратата —
	погребали сме някой непознат!
	Наистина, подскачаха сърдцата,
	но то бе… още от любовен глад!
	Туй бе, приятели, късмет голям!
	Докат да сметна, колко ли пари ще дам —
	зер и тогаз не бях богат —
	към нас се приближава момък млад
	и най-учтиво ни посряща:
	— Не се грижете, господа:
	семейството колите плаща!
	Това късмет се вика, да!

	А друг ме смушква: — Този идиот
	ни просто лъже: туй е анекдот!
P$
