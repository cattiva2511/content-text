P>
	Тогава виното ухаеше на мокри палуби и на пристанища.
	Бе тъмно — и искри излитаха из чашите пред нас:
	там може би се гонеха разпалвани от бриза фарове
	върху скали, разтърсвани от ударите на прибоя.

	В терасата на ресторанта се разбиваха вълни. И ние плавахме
	над отразени градове, където се размиваха допрените ни сенки.
	Моряшкият оркестър, засиял с тръбите си, довършваше танго протяжно,
	което чайки с бавно хлъзгане над нас танцуваха.

	Какво ни беше обещала тая музика? Не помня вече.
	Седим на голама тераса. А по парапета чайките мълчат —
	видения, възкръснали от дъното. И в чашите мъждука
	залязващата есенна луна, просякла бездна сред морето.
@	февруари 1989
P$
