P>
	Човешката душа е чудна и богата,
	но все пак мъничко саката —
		пазете се да й внушите
	идея някаква и мисъл чудновата:
		току виж, кръшнала, горката,
		вместо из пътя — из горите,
		търсавищата и блатата.
	В това бездруго ще се уверите,
	щом чуйте тази басня за брадата.

		Седял си кротко в кафенето
			и пиел си кафето
	стар и брадат, почтен човечец — т.е.
			със буйна, руйна
			и белоструйна
			брада до пояс.
	Внезапно, някъде откъм кюшето
			на кафенето
	към него доближил се някой непознат
			и небрадат —
	и рекъл: — Господине, вий ще извините,
			но ние от оная маса
			спор водиме два часа:
	когато вечер легнете да спите,
			къде си слагате брадата?
			Изпратен съм от господата,
			да ви поканя,
	да разрешите препирнята:
	дали завивате брадата под юрганя,
	или пък я оставяте отгоре?
	Човекът се смутил: какво да отговори?
	Погладил девствената си брада
	и рекъл: — Право да ви кажа, господа,
	освен брада, аз имам и глава,
	ала до днес не съм и мислил за това!

		Така останал спорът нерешен…

		Но още вечерта на този ден,
	брадатият щом легнал във кревата,
	кат никога, се сепнал: а брадата?
		Къде, наистина, да я положи?
	Завил я под юрганя, рекъл да заспива —
			не може!
		Брадата го смущава и тревожи!
	Ай, дяволе! Добре, щом тъй не бива —
			извадил я отвън —
	пак неудобно някак — не отива!
	Ту вътре, ту отвън — брадата все му пречи!
	Така се мятал, бедният, без сън,
	докат погледнал: съмнало се вече!

	Така вървяло втора нощ и трета,
			а може и десета!
	Човекът хлътнал зле, измършавял,
	отпаднал — ни ядял, ни спял,
	хванал и болест някаква проклета —
	и най-подире, казват, полудял!
P$
