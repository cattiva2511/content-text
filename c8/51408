P>
	Пред теб съм Господи протегнал съм ръце
	като човек невярващ като някой който не е вярвал никога
	като един от всички който не е бил роден за кръста
	това съм Господи човек една молитва неспособен да запомни
	и който трябва да се спъне за да падне на колене

	Това съм Господи задъхан блед под бремето на нищетата
	на тая нищета тъй нужна
	ненужна нужна знае ли човек
	И тоя вятър зъл на пустия площад

	Площад където цяло лято сме танцували
	голям площад наречен
	Площад на разума

	Танцувахме на него с лекота
	защото Разумът и той е нещо леко
	днес танцът ни е тежък като нашта мъка
	но все пак танц това е
	танц на звезда в дълбока нощ

	Това съм Господи защо ли ти говоря
	та аз не те обичам
	не ми е хич до теб
	Пред теб сега стоя като пред тази вече мъртва
	жена която повече от всичко тук обичах и която все пак никога не съм обичал

	Не те обичам Господи дошъл съм тук пред теб от място с въздух застоял
	лош въздух като въздуха на тия лоши дни
	на тия дни със студ и треска

	Забиваш кирка в хорското нещастие
	и нека пясъчното отчаяние се рони
	и нека падат буци тежки като нашите сърца

	Това е отчаянието никога не дръзнах аз очи в очи да го погледна
	и не познавам днес това лице което виждам в огледалото
	все пак е истина че съм затворник
	все пак е истина че няма повече какво да се направи
	все пак е истина че всички сме отчаяни
	и тази нощ с очи изцъклени
	е истинска все пак

	Да истина е че от всичко сме далече и от себе си най-вече
	че до един сме там където си Самият Ти
	и пием тоя черен въздух който можеш само ти да дишаш
	да истина е Господи това все пак
P$
