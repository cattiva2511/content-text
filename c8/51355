P>
	На тридесет и седмия етаж
	сър Браун чака хубавата Елли
	и цял гори от нетърпение!
	Зер те са женени от три недели —
	на брачния живот най-сладък стаж,
	и трескаво опиянение…
	Най-сетне, бърз кат всички млади хора,
	напусна Браун своята кантора
	и слезна долу с асансьора.

	Залутан там наблизо във тълпата,
	сър Браун гледа: Елли иде
	и бърза, и дори подскача!
	Но докато я доближи, та да го види,
	тя неусетно хлътна във вратата
	и се качи в небостъргача.

	Сър Браун от вълнение трепери, —
	изтича, празен асансьор намери
	и се качи в кантората завчас.
	— Сега бе тука госпожата
	и питаше за вас —
	доложи му слугата.

	В туй време Елли долу слезна,
	но там узна, че Браун пак бил горе!
	Той ще ме чака там — тя проговори
	и в своя асансьор пак влезна.

	Но след минута Браун пак се свлече:
	— Не е ли тук жена ми? — бързо рече.
	— Току-що бе, но се качи за вас.
	— Тогава тук ще я почакам аз.

	А Елли горе, след такваз неслука,
	реши: — Ще го почакам, докат дойде тука!

	Минава време, Браун с ум се бори,
	докат разбра, че тя го чака горе.
	Ала дор сложи в асансьора крак —
	и Елли положително схвана,
	че той във вестибюла е останал —
	и тя се спусна долу пак.

	— Не е ли тук жена ми? — Тя отиде,
	дали не сте вий долу пак да види.
	— Тогаз и аз ще сляза долу сам
	и вярвам, че ще я намеря там!

	— Мъж ми не е ли тука? — Отекчи се
	и горе да ви търси сам качи се.
	— За мене нищо друго не остава,
	освен да се кача след него пак тогава…

	Така до тридесет и седмия етаж
	нагоре и надолу те летят
	и пак не губят никога кураж…
	Дали ще се догонят някой път?
P$
