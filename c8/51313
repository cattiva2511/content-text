P>
	Вдън оголялата тъмна гора
	будят се звуци летни.
	Вятърът пак ли на празник събра
	своите рожби безчетни —
						ехо от стъпки, от сън на била,
						ехо от лист отронен,
						ехо от трепета на пчела
						в цвета на някой спомен,
						ехо от бързей, завит до очи
						със одеяло от шума,
						ехо от говора на очи,
						от неизречена дума?…

	А до безкрая ни цвят, ни човек.
	Поривът на душата
	само мъгла ли и чезнещ ек
	оставя в далнината?
						Знам: то крилата си ще вплете
						в гъста дъждовна мрежа
						и ще открехне с гласа на дете
						звънката порта на скрежа.
						Но ще открие ли таен свят,
						или в копнеж неиздуман
						ще ни затрупва с дълбок листопад
						нощната песен на Шуман?
P$
