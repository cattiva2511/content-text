P>
	Напука се от паяжини гланцът на реките летни.
	Къпините си сложиха гердан за есенния бал.
	Ако потърсиш въглен да запалиш огъня си, ще ти светне
	внезапно драсната кибритна клечка — ясен пожълтял.

	Рътлини си говорят с виолетови от боровинки устни.
	До пътя вятър пряспа листопадна е навял —
	то сякаш лъв, от клетката на някой цирк изпуснат,
	под слънцето на циганското лято се изтяга примижал.

	Прииждат сенките на хълмове, а мислите ни се отдалечават,
	с прощален вик догонва ятото им вейнато листо.
	И късните светкавици, невидими кроячи, разкрояват
	небето. Колко ли безсънни наши нощи ще облича то?
@	септември 1989
P$
