P>
	Както селяните,
	отишли на воденица,
	се събуждат нощем
	и излизат опипом в тъмнината,
	за да разбудят прашния бъз
	с дълга, свистяща струйка,
	така небето разкопчава
	панталона си от нощни облаци
	и прикрито зад някое съзвездие,
	ръси над света струйки светлина.
	Будните казват: „Започва звездопадът…“

	Но будните не знаят,
	че зелените човечета от НЛО
	сега се разхождат по хипотенузата
	на Бермудския триъгълник.
	Вървят като по цирково въже,
	протегнали ръце за равновесие,
	и гледат как един самолет
	приличен на детско хвърчило с откъснат конец,
	се забива в бездната.
	Гледат как един параход кръжи.
	тласкан от течението.
	Палубата е пометена като от тайфун.
	Празен мостик. Празни каюти.
	Само лулата на капитана още дими
	и една моряшка фланелка,
	потна под мишниците,
	лежи на пода.

	Вие, които вярвате само на това,
	което можете да докоснете,
	снизходително ще се усмихнете:
	„Горкият. Не е добре. Бълнува…“
	Вие вярвате единствено в скелета на динозавъра,
	събрал праха на музея,
	а аз го виждам да върви на водопой,
	разлюшкал върбите край воденицата,
	и кожата му е наежена
	от предутринния хлад.

	Останете в своите кабинети —
	прозорците са сложили в рамки душите ви.
	Оставете ме да се радвам
	на магията, която няма никога да усетите.

	Мливарите отдавна са заспали.
	а воденицата продължава да мели
	житото, къклицата и ситното хриптене на конете.
	Аз не спя и гледам: над запенените улеи
	небето едва се зацибря.
	Зорницата се е отвила насън
	и е надиплила в нозете си чаршаф на облак.
	Божественото й тяло лежи,
	очертано от първите лъчи на изгрева,
	и облачета като златни амурчета
	се вият над нея и съзерцават голотата й.

	Вие ще ми кажете: „Висока облачност.
	Денят ще бъде хубав…“

	Останете зад прашните завеси!
	С парцал от мрак утрото ще ви избърше
	като посивели портрети.
	Оставете ме — наивен пленник на магията.
	която няма никога да усетите.

	Аз чакам зелените човечета да ме поканят
	на утринна разходка.
P$
