P>
D>
	На баба
D$

	Всички от мойта молитва:
	бъчвари, пастирки, селският глашатай —
	повелители мои — ме повикаха сред полята хълмисти на родния край.
	Познавам тяхната преданост,
	ходилата им като угари разорани
	и водата — от спомен по-трепетна —
	в дълбоките селски герани,
	успяла на момчето несръчно във фабричния двор да каже: — Сияй!

	Стискам ръцете ви, знам, че са яки, че сте за никъде без
	тия ръце, избуяли като стеблата на дивия бъз,
	нежни, покрити с мъх, макар и землисто-стари,
	вечно обелени, сякаш кора на подбити от градушка ластари.
	Но пълни с нежност, но мои единствени повелители днес.
	Край синора лицата ви се полюшват като зрели жита,
	това е човек сред небесни гори и облачни полета да се възражда,
	да помни — обрекъл на родния край и духа си,
	не само плътта —
	и вашите погледи, бедни царе, и вашите сенки,
	с които смъртта
	застила пътищата към село — извор за вашата жажда.
P$
