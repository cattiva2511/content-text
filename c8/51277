P>
	Навярно дяволска бе тая въртележка,
	която изведнъж се завъртя като дърво
	усукано. И вихърът се мъчеше да я изскубне,
	да я запрати в мрачината. Тя свистеше
	с догонващи се люлки — остри листи,
	които режеха небето. Ти седеше
	в най-лудата й люлка, сякаш те държеше
	на скута си самият Мефистофел
	и нещо сатанинско може би изричаше,
	наведен над ухото ти.
	Внезапно роклята сребриста се изтегли, изплющя,
	с опашка на комета ме удари по лицето
	и се превърна в странствуваща светлина.
P$
