P>
	Дълъг е пътят от тук до дома.
	Птиците пишат безкрайни писма
	по небосвода. И мокрият вятър
	втурва се с тях да обходи земята.

	Ти ще получиш едно от тях.
	В него е моят предишен смях,
	смачкан от тъмната длан на нощта
	в час на безсъние и самота.

	Нижат се кестени по тротоара.
	Сивата сграда прилича на гара.
	И коридорът е неин перон —
	идва надежда, отива си стон,
	идва денят и до капка изтича —
	дреха от сънища паркът облича.

	И между голите градски дървета
	лъч листопаден в косите ти свети.
	Късната есен ли тук ме изпраща,
	като безсънните кестени бдяща,
	да ме изтръгнеш от бездната и от нощта
	в час на безсъница и самота?
P$
