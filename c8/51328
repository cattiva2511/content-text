P>
	— Бонжур! Добре дошел! От дека?
	— От София далека!
	— Но по какъв случай?
	— Бях на конгреса за правата на човека.
	— Що има ново-вехто в онзи край?
	— Условията идеални!
	Вред посрещачи мили,
	цветя, банкети и автомобили…
	Държах три сказки музикални…
	— А друго нещо, тъй, по-важно?
	— И там е времето тъй влажно,
	но климатът все пак
	е благ.
	Така и хората — гостолюбиви,
	засмени, приветливи,
	живеят весело, студентски,
	а някои дори говорят френски!
	Видях окичени салони,
	чух речи и приех поклони…
	И там си ходят с панталони,
	като у нази всичките мъже.
	По влаковете само пише БДЖ.
	Локомотивът кат у нас пищи.
	А кухнята им — нашата почти.
	Държах пространна сказка за Бетховен
	и за човечното у компониста —
	слушателите бяха повече от триста!

	— Но — казват — там живее цял народ, отровен
	от безчовечното на нашата антанта,
	която го притиска и дои
	чрез договора от Ньои —
	и цял народ живее в ад, като у Данта?
	Туй нещо не видя ли ти у тях?
	— Нима така? Виж, туй пък не видях!

	Така Иван Андреич, баснописец мил,
	със свойта мисъл честна,
	би преработил баснята известна
	за онзи любопитен, който посетил
	веднъж зоологически музей
	и уверявал своите другари,
	че видял чудеса — е-хей! —
	Какви мухички, бръмбари, комари,
	чак да ти зайде свят!
	— А слона там видя ли, брат? —
	да го попита някой се досетил.
	— Но той нима е там? Ну, братец, виноват:
	слона-то я и не приметил!
P$
