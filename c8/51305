P>
	Войници от пехотни полкове с протези по пероните скриптяха,
	молци извезваха звезди маршалски върху реднишките им пагони
	и стари кранти от обози на забравени войни пасяха
	по гробища и по артилерийски полигони.

	Пробити спомени ръждясваха подобно каски в яма.
	Бодлива тел препъваше войниците в съня им уморен
	и струваше им се, че чучулигата в небето е измама,
	че от бикфордовия шнур на песента ще се взриви зазарящият ден.

	Вдън утрото проплакваха деца. И люлки сънено скриптяха —
	лодкари може би към неизвестни далнини гребяха.
	А по изсъхналия бряст тревожно чукаше кълвач.

	Дали не търсеше най-жилав клон, за да скове протеза
	за оня ден обезумял, когато вихром ще възлезе
	из преизподнята бял кон без стреме и ездач?
@	юни 1989
P$
