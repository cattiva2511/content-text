P>
	Гоген рисуваше разпятия, аз — цъфнали градини,
	в които утринна мъгла дими.
	Усмихваха се старите маслини,
	усукани като прането край приюта в Сен Реми.

	Полето пееше и беше просветлена
	душата ми. Пристъпях бос по сребърните цветове —
	апостол, пратен в тая и от дявола забравена вселена
	да възкреси изчезнали навеки светове.

	Но идваше нощта. Прозорецът с око на сова
	ме търсеше. Вратата зейваше подобно бездна между светлините редки.
	Дали не ще се срина в шахтите на Боринаж? И чух аз отново
	как цвилят слепите коне между ръждясалите вагонетки.

	Вървях покрай маслините и се обръщах крадешком, защото
	все моя стон ехтеше остро в мен.
	И се изкачвах аз по стъпалата на приюта, а оттам ме гледаше окото
	на совата — окото сатанинско на Гоген
P$
