P>
	Тънки бяха гръцките вина,
	както твоя шарф, развян от бриза.
	Островите плаваха — сребриста низа —
	залезът им бе ушил платна.

	Чезнехме към всепоглъщащата вис
	с вятъра на древните морета и
	светът заспиваше на коленете
	на един егейски кипарис.

	Кипарисът бе душа скърбяща.
	Със сълза, погълнала Икар,
	той се мъчеше на алчната съдба да плаща,

	за да скъта в пяната и мрака
	като златна бучка кехлибар
	дързостта на тръгналия към Итака.
@	юни 1989
P$
