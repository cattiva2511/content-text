P>
	В това студено утро през пазара
	ще минат продавачи на петли —
	и изведнъж ще се развидели
	сред пушека и есенната пара.

	Петлите, сънени и мокри, ще изпънат гръд
	и ще надуят дрезгави тромпети.
	Мелодиите ще се гонят из небето,
	като виелици червени ще кръжат.

	И ти ще видиш: някой скитник стар,
	поседнал до петлите на паважа,
	ръце протяга над пламтящата им жар.

	Но тя не топли. Ситен дъжд се спуска пак
	и песента свисти от него. В здрача влажен
	поскърцва, натоварен с кукуригането на петлите, влак.
@	май 1989
P$
