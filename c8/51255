P>
	Останахме си скитници на тоя свят.
	където и да спрете по земята,
	домът ви ще е със стени от вятър
	и водорасли ще застилат нощем вашия креват

	Над вас високо месецът с весла вълните ще загриба.
	Течението ще отнася сенките ви, ала пак
	ще се завръщате в потъналите дворове по мрак
	и всеки спомен ще докосва дъното с опашката на риба.

	Къде са ранобудните, които тук поемаха на оран?
	Къде са гроздоберите? Къде са мелничните колела?
	Къде са щъркелите бели и ехтящи в утрото крила?
	Попитайте — и няма бездната с уста от пяна да ви отговори.

	И ако слезете под тъмните води,
	ще можете да купите, когато рибите отварят магазина,
	един забравен залез — кехлибар застинал —
	и цяла шепа есенни звезди.

	А по пътеката, където детският ви сън е бродил бос,
	ще видите едничък пътник само:
	разгърден облак с мълния на рамо
	върви към хълмите на сенокос.
@	юли 1989
P$
