P>
	Двамината многострадални твари
	се срещнаха и поздравиха,
	и като истински другари,
	беседа тиха подловиха:
	— Е, как отива вашата ревизия? —
	магарето започна. —
	Прочухте се из Тракия и Мизия!
	— Да, да — но пък ще бъде точна,
	подробна и задочна,
	като модерна телевизия…
	— Кога ще свърши, знайте ли поне?
	— Ех, тя ще е безсрочна!
	Пък който няма писани дене
	и не успей да я дочака —
	над гроба му ще дойде да потрака!
	— Разбрах! И ти си, брате, като мене прост.
	И мен по сватбите не викат ме за гост,
	ами — водата да донасям…
	— А аз — одръжките да внасям,
	а най-накрай: смирение и пост…
	— Така, но все пак има друг въпрос,
	все пак ти различаваш се от мен:
	подир година, две, ти някой ден
	ще вземеш пенсията криво-ляво.
	А аз — което си е право —
	така ще си умра несретник цял:
	пенсионирано видял ли си магаре?
	— Ба, има и таквиз! Приятели уж стари,
	но себе си нареждат, както Господ дал,
	а дойде ли за мен — нехаят,
	не искат и да знаят…
	Но ти пък, Марко, затова
	на тоз свят имаш друга чест:
	от древността, та чак до днес
	за теб са казани най-умните слова.
	В литературата си влязъл ти отдавна —
	от таз съдба каква по-славна?
	Без тебе баснописецът ни става,
	ни ляга —
	недей ропта тогава!
	— Що полза, друже мой, от тая слава?
	И мене като теб животът стяга.
	А баснописецът — той и от теб не бяга,
	и за сюжет те взема,
	особно ако няма друга тема…

	Така приказваха си двамата другари —
	пенсионер и вечното магаре.
	Не щеш ли, баснописецът мина край тях —
	обзе го едновременно и скръб и смях,
	но без да се премного разтревожи,
	беседата им в басня сложи…
P$
