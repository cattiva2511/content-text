P>
	Когато прозвучи архангелският глас,
	в камшик заплел и злото, и доброто,
	определен ще е един от нас
	да носи кръст по кремъците към Голгота.

	И всеки ще рече: „Дано да бъде друг.
	Дано да ме отмине чашата горчива.
	Дано на божието изпитание безмилостният плуг
	не разоре бедняшката ми нива…“

	В съня си ще се крие, ще се тули зад вратата
	на примирението и на добротата лицемерна,
	но в полунощ звезди над него ще звънтят
	като пирони за разпятие, а в мъглата ще се мерне
	маслинова горичка — и целувката позната
	ще му напомни: към Голгота е белязан твоят път.
P$
