P>
	Часовникът показва осем —
	и влиза в час със сандвич Росен…
		През междучасието в десет
		ще изяде две-три принцеси…
	А щом настъпи час дванайсти,
	изяжда наведнъж две пасти…
		Обядва в къщи към един —
		две хлебчета с по две чорби…
	Когато пък часът е два —
	това е време за халва…
		Умува над задача в три —
		яйце с боза дали върви?…
	Настъпи ли часът четвърти,
	ще хапне крем и… ще откърти…
		От сладък сън се буди в пет —
		къде се скри буркана с мед?…
	Вечеря някъде към шест. —
	От пилето — ни кост, ни вест…
		Докато гледат филма, в седем,
		ще лапне кренвирша последен…
	Във чест на новините в осем —
	консерва пък ще си изпроси…
		Докато екшън гледа — в девет —
		ще скочи: „Тортата къде е?“
	А щом удари час десети,
	за шоколада ще се сети…
		Заспива с мисълта крилата:
		„Като часовник е стомахът“…
	И има си девиз голям:
	„На всеки час ми дай да ям!“
P$
