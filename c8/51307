P>
	За кой ли път изричам името ти — думите скриптят,
	като че мисълта ми по развалини минава.
	Тъмнеят хълмове. И всеки кръстопът
	е вдигнато разпятие, където врани дланите ти приковават.

	За кой ли път под грак на черни птици
	посягам, за да снемат трънения ореол от твоето чело
	ръце, познали белези от ятагани и от белезници,
	ръце, изсъхнали и овъглени от тегло…

	Децата и лозите спят прегърнати в пръстта
	и ангели в старинните ти храмове — с напукани уста
	в ухото на съдбата викат, ала тя дали ги чува?

	Те чакат да излитнеш в тоя ад
	из сълзите на своя вечен Арарат —
	и мъртвите трагичния им вик ли всяка нощ сънуват?
@	декември 1988
P$
