P>
	Веднъжки хитрата кума лисица,
	дор скиташе прехрана да си дири,
		наскочи на една лозница.
	Подуши гроздето, и нос като навири,
		тозчас позна, че то е бяло,
		но още неузряло.
	По навик, пак огледа се насам-натам:
		Проклети хора — стълбата прибрали!
		Кумата се смути от яд и срам,
		но чак пък толкоз не пожали…

	Напротив. Тя поседна под лозата,
	преглътна слюнките си във устата
		и гледайки усмихнаха нагоре,
	започна сам-сама да си говори:
		— Да, виждам го… Но несъмнено —
		съвсем зелено.
	Обичам грозде, сладко като мед,
	а туй е кисело като оцет,
	за нищо на света не бих го яла!
	Но… аз не съм като онази хубосница,
		наивната лисица,
		която някога признала,
	че гроздето уж кисело видяла —
	та всички й се смеят чак до днес!
	Аз ще запазя слава, род и чест —
		Разбира се, и интерес!
			Защото знам
			на тоя свят
		един едничък град,
			красив, голям,
			дори богат,
	където хората се хранят лете
			със плодовете,
		достойни за свинете.
	Туй грозде още щом видях,
			си рекох: тъкмо е за тях!

	И хитрата кума лисица
	закупи гроздето и рано-рано
		продаде го на „Позитано“ —
			във нашата столица…
P$
