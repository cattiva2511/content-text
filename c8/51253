P>
	Изчезналият вчера влак отново се завръща —
	ти свирката му чуваш, ала друг е вече той
	и други пътници се вглеждат в трепкащия зной,
	и друг петел пламти над мярналата се до моста къща.

	Ветрилото си перлено затварят и изчезват непознатите земи.
	Това, което дълго чакаше, е чуждо — вече взето.
	Ти вчера стиснал беше в прегръдките си раменете сини на морето,
	а днеска само с ризата си в спомена ти то шуми.

	С подправени монети ни заплаща за измамите съдбата.
	Един седи спокойно във вагона. Друг се мята
	в безсъница — като вълна от бряг на бряг.

	И оня, който е останал на перона,
	и оня, който своята химера гони,
	изчезва в нечий поглед — сажда от дима на сатанински влак.
@	юли 1989
P$
