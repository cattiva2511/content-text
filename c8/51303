P>
	Ще запаля свещица — бреза пожълтяла,
	и ще тръгна да търся храм
	по пътеки, които отдавна знам,
	да се моля за душата си осиротяла.

	Ще се дръпнат реките като синя завеса
	и гора листопадна ще ми стане олтар.
	Ще ме гледа дъбът — ангел сведен и стар,
	а другите мои икони къде са?

	Ще мълча, коленичил пред гласа на тревите,
	благославяща длан ще протегне над мен водопад
	и вечното ехо на звездния свят
	като камък, отронен по сипей, край мен ще прелита.

	И ще стана частица от небето и здрача.
	Кой надеждата хищно ограби от мен?
	Бог измислен, яви се от залеза озарен —
	чувствам нужда пред някого мълком да плача.
@	февруари 1988
P$
