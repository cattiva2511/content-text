P>
	За сивоокия не ме придумвай —
	очите черни теглят ме на повода си!
	Очите черни с тънкото юларче
	към светли бездни бързо ме отвеждат.
	Очите черни нищо не разпитват,
	очите черни нищо не разказват,
	очите черни хващат ме и водят,
	и водят, мамо, нищо не продумват.
	За сивоокия не ме придумвай,
	за сивоокия не ме наричай,
	очите черни бързо ме отвеждат —
	за прошка време даже не остана!
	За сивоокия ни дума вече,
	очите черни бързо ме отвеждат
	и хваната за тънкото юларче,
	не питам, мамо, даже не поглеждам
	къде да стъпя, откъде да мина,
	и стъпвам
		стъпвам,
			стъпвам
				по небето.
P$
