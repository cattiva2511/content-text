	Джак влезе и намери един пакет цигари на лавицата. Ан седеше на дивана и четеше _Cosmopolitan_. Джак си запали цигара и седна на един стол. Беше дванайсет без десет.
	— Чарли каза да не пушиш — обади се Ан, като вдигна поглед от списанието.
	— Заслужавам една цигара. Тази вечер беше тежко.
	— Победи ли?
	— Да, със съдийско решение. Бенсън излезе здраво момче, с много кураж. Чарли каза, че следващият е Парвинели. Ако бия Парвинели, стигам до шампиона.
	Джак се изправи, отиде до кухнята и се върна с бутилка бира.
	— Чарли каза да не ти давам бира — каза Ан и остави списанието.
	— Чарли това, Чарли онова… Писна ми. Спечелих си мача. Спечелих последните си шестнайсет мача поред, така че имам право на една бира и на една цигара.
	— Нали трябва да си във форма.
	— Няма значение. И без това мога да ги отвея всичките.
	— Ти си велик, знам. Когато се напиеш, само това повтаряш. Писна ми вече.
	— Аз наистина съм велик. Шестнайсет поредни победи, петнайсет от тях с нокаут. Кажи ми, кой е по-добър от мен?
	Ан не отговори. Джак си взе бирата и цигарата и отиде в банята.
	— Дори не ме целуна, когато влезе. Първата ти работа е да си отвориш бирата. Ти си велик, няма спор. Велик пияч на бира.
	Джак не отговори. Пет минути по-късно застана на прага на банята. Панталоните и боксерките му бяха смъкнати до глезените.
	— Господи, Ан! Защо не си сложила тоалетна хартия?!
	— Извинявай.
	Тя отиде до килера, за да му донесе тоалетна хартия. Джак си свърши работата и излезе от банята. После доизпи бирата и си отвори друга.
	— Живееш с най-добрия боксьор в средно тежка категория на света, а се оплакваш! Сума ти момичета си мечтаят за такъв като мен, а ти само седиш и мърмориш.
	— Знам, че си добър, Джак. Сигурно си най-добрият. Но нямаш представа колко ми е писнало да седя и да те слушам как постоянно повтаряш колко си велик.
	— А, значи ти е писнало, така ли?
	— Да, по дяволите! Ти си велик, и бирата ти също!
	— Посочи ми поне един боксьор в средно тежка категория, който да е по-добър от мен. Ти дори не идваш на мачовете ми!
	— На света има и други неща освен бокса, Джак.
	— Например? Да лежиш по гръб и да четеш _Cosmopolitan_?
	— Обичам да работя върху себе си.
	— Добре. Защото имаш още доста работа.
	— Казвам ти, че има и други неща освен бокса.
	— Какви? Кажи ми едно.
	— Ами изкуство, музика, живопис, разни такива.
	— Ти можеш ли да правиш нещо такова?
	— Не, но ги оценявам по достойнство.
	— Аз пък не. Предпочитам просто да бъда най-добрият в това, с което се занимавам.
	— Добър, по-добър, най-добрият… Господи, не можеш ли да приемаш хората такива, каквито са?
	— Каквито са ли? Че какви са те? Какви са повечето хора? Охлюви, вампири, фукльовци, доносници, сводници и гъзолизци…
	— Винаги гледаш отвисоко на хората. Никой не е достоен за теб. Защото си толкова велик, по дяволите!
	— Точно така, бейби.
	Джак отиде до кухнята и си отвори още една бира.
	— Продължаваш ли с тази проклета бира?!
	— Имам право. Хората я продават, аз я купувам.
	— Чарли каза…
	— Майната му на Чарли!
	— Ти си толкова велик, нали?!
	— Точно така. Пати го разбираше. Признаваше го. Гордееше се с мен. Знаеше, че се старая. А ти само се оплакваш.
	— Ами защо не се върнеш при Пати? Какво правиш с мен?
	— И аз точно това се питам!
	— Ами ние не сме женени, така че мога да си тръгна по всяко време.
	— Не знам какво правиш тук. Мамка му, прибирам се капнал след труден мач от десет рунда, а ти дори не ми се радваш! Само се оплакваш от мен!
	— Виж, Джак, просто има и други неща освен бокса. Когато се запознахме, аз се възхищавах от теб като човек, а не като боксьор.
	— Аз съм боксьор и това е. И не мисля, че има много други неща освен бокса. Такъв съм си — боксьор. Това е моят живот и аз го живея така, както мога. И съм добър. Най-добрият. Ти обаче винаги си падаш по втора ръка хора… като онзи Тоби Йоргенсън.
	— Тоби е много забавен. Има чувство за хумор, истинско чувство за хумор. Затова го харесвам.
	— От последните си петнайсет мача е загубил пет, единия с нокаут. Мога да го пребия, дори да съм пиян като животно.
	— Господ ми е свидетел, че ти доста често си пиян като животно! Според теб как се чувствам на партита, на които лежиш в несвяст на пода от пиене, или се клатиш наоколо и разправяш на всички колко си велик?! Не разбираш ли, че се чувствам като гъз?
	— Ти може би наистина си гъз. Ако Тоби толкова ти харесва, защо не отидеш при него?
	— Ох, по дяволите. Просто казах, че го харесвам, защото има чувство за хумор! Това не означава, че искам да си легна с него!
	— С мен си лягаш, а разправяш, че съм ти скучен. Изобщо не мога да те разбера, по дяволите.
	Ан не отговори. Джак стана, отиде до дивана, вдигна главата на Ан, целуна я и се върна на мястото си.
	— Слушай, нека ти разправя за мача с Белсън. Дори ти щеше да се гордееш с мен, ако ме беше видяла отнякъде. Значи, той успя да ме събори още в първия рунд, с изненадващ десен прав. Но аз станах и се пазих до края на рунда. Във втория пак ме събори! Едва успях да стана на осем. И до края на рунда само се пазих. Следващите рундове чаках да се оправя. Минаха шест, седем, осем рунда, в деветия успях да го съборя веднъж, а в десетия — два пъти. И така. Можех да го бия и повече, но пък четирийсет и пет бона са си четирийсет пет и бона, нали? Четирийсет и пет бона, бейби! Не можеш да отречеш, че съм велик!
	Ан не отговори.
	— Хайде, кажи ми, че съм велик!
	— Добре де, велик си.
	— Точно така — каза Джак и отиде да я целуне. — Чувствам се страхотно. Боксът е като изкуството, честно. Трябва много кураж, за да бъдеш истински творец, и при боксьорите е същото.
	— Добре, Джак.
	— Само това ли ще кажеш? „Добре, Джак“?! Пати се радваше, когато печелех. И двамата бяхме щастливи, по цяла нощ след това. Не можеш ли да споделиш радостта ми? Ти в мен ли си влюбена, или в някой от онези задници, които губят постоянно? Започвам да си мисля, че щеше да се радваш повече, ако ме бяха победили!
	— Разбира се, че искам да печелиш, Джак. Просто прекаляваш с това, което…
	— По дяволите! Това е моят живот! Така живея! Гордея се, че съм най-добрият. Все едно летя, все едно излитам в небето и стигам до слънцето!
	— А какво ще правиш, когато вече няма да можеш да се боксираш?
	— Е, тогава ще имаме толкова пари, че ще можем да правим каквото си искаме.
	— А ще можем ли да се разбираме?
	— Може да започна да чета _Cosmopolitan_, да работя върху себе си и прочие.
	— Е, ще имаш доста работа.
	— Да ти го начукам.
	— Моля?!
	— Да ти го начукам.
	— Е, това отдавна не го беше правил.
	— Някои мъже обичат да чукат кучки, които само мрънкат, но аз не съм от тях.
	— Предполагам, че Пати не ти е мрънкала?
	— Всички жени мрънкат, но ти си шампион.
	— Защо не си ходиш при Пати?
	— Защото сега ти си тук. Имам място само за една курва.
	— Курва?!
	— Курва.
	Ан стана, отиде в килера, извади куфара си и започна да събира дрехите си в него. Джак отиде до кухнята и си отвори още една бира. Ан плачеше. Беше ядосана. Джак си седна с бирата и отпи голяма глътка. Имаше нужда от уиски, от бутилка уиски. И от една хубава пура.
	— Ще дойда да си прибера другите неща, когато те няма.
	— Не се притеснявай. Аз ще ти ги изпратя.
	Тя спря на външната врата.
	— Е, май това е краят — каза тя.
	— Май да — отвърна Джак.
	Ан затвори вратата зад гърба си. И вече я нямаше. Стандартна процедура. Джак си изпи бирата и отиде до телефона. Набра номера на Пати. Тя вдигна.
	— Пати?
	— Здравей, Джак, как си?
	— Тази вечер спечелих един много важен мач. Сега ми остава само да бия Парвинели и следващият ми мач ще бъде с шампиона.
	— Ще ги отвееш и двамата, Джак. Знам, че можеш.
	— Какво ще правиш довечера, Пати?
	— Джак, сега е един през нощта. Да не си пиян?
	— Изпих няколко бири. Празнувам.
	— А какво прави Ан?
	— Ние скъсахме. Нали знаеш, че имам само по една жена в живота си, Пати.
	— Джак…
	— Какво?
	— Аз съм с един човек.
	— Мъж?
	— С Тоби Йоргенсън. Той е в спалнята…
	— Ох, съжалявам.
	— И аз съжалявам, Джак. Аз бях много влюбена в теб… може би все още съм.
	— Мамка му, колко лесно се влюбвате всички жени!
	— Съжалявам, Джак.
	— Няма проблеми.
	Той затвори. После отиде в килера, за да си вземе палтото. Облече го, изпи си бирата и слезе с асансьора до колата си. Подкара по булевард „Нормандия“ със сто километра в час и спря пред магазина за алкохол на булевард „Холивуд“. Слезе от колата и влезе в магазина. Купи си шест бири _Michelob_ и една опаковка алка-зелцер. После отиде на касата и поиска бутилка _Jack Daniels_. Докато касиерът смяташе, пристигна един пияница с дванайсет бири _Coors_.
	— Ей, човече! — каза той. — Ти не си ли Джак Бейкънуелд, боксьора?
	— Аз съм — отвърна Джак.
	— Човече, тази вечер те гледах! Ти си страхотен, Джак! Ти си велик!
	— Благодаря, човече — каза Джак, взе си покупките и се върна в колата си.
	Седна, отвори уискито и отпи една голяма глътка. После излезе от паркинга, тръгна на запад по „Холивуд“, зави наляво по „Нормандия“ и забеляза една тийнейджърка с хубаво тяло, която залиташе по тротоара. Джак спря колата си, извади бутилката уиски и я показа на момичето.
	— Искаш ли да те закарам донякъде?
	Изненада се, когато тя се качи.
	— Ще ти помогна да изпиеш това, господине, но не очаквай никакви екстри.
	— Много ясно, по дяволите — отвърна той.
	Подкара по „Нормандия“ с шейсет километра в час — като уважаван гражданин и третият най-добър боксьор в средно тежка категория в света. За момент си помисли да каже на момичето кой е, но после се отказа, протегна ръка и я погали по коляното.
	— Имаш ли цигара, господине? — попита тя.
	Джак извади една цигара и натисна запалката на таблото. След малко запалката изскочи и той запали цигарата на момичето.
