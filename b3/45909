P>
	Годините,
	в които
	растяха синовете на приятелките ми —
	мълчание посаждах
	в тъмните алеи
	и пусках го по ризка.
	Годините,
	в които пробваха момчетата
	бръснача на бащите
	върху гладките си бузи —
	мълчанието виждах
	да наднича зад дърветата
	и крадешком да търси сянката си
	в сенките им.
	Когато заскриптя бръсначът
	и момчетата достигнаха тавана —
	аз учех се да ходя по паважа
	и стъпвах по очите си,
	и остро ме раняваха
	ъглите на света —
	а моето мълчание
	отдавна беше се покрило със пера —
	живееше на покрива.
P$
