P>
	Сега обличам се във бяло
	от главата до петите —
	невеста твоя ставам,
	друмниче.
	Невеста твоя ставам,
	сянката ти хващам
	и към олтара бавно я повеждам.
	И към олтара бавно я повеждам,
	тоягата на сянката ти вземам
	и скривам я на тъмно във мазето,
	та никога на път да не поеме!
	Ех, сянката ти
	мой жених е вече!
	Усещаш ли, как сянката ти китна
	пристъпя леко към олтара таен?
	Усещаш ли, как в бяло я повеждам,
	усещаш ли, как с бяло я намятам,
	усещаш ли, как леко я докосвам,
	скиталецо,
	със леките си пръсти?
	Ех, друмниче,
	ти няма да се върнеш,
	но сянката ти
	мой жених е вече!
P$
