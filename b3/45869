P>
	Снегът чертае хоризонтали по тъмното,
	премрежва очите, вледява дъха.
	Вдървени краката ми крачат по стръмното,
	движат се сякаш на своя глава.

	Единствен копнеж: по-скоро във къщи!
	На огъня чувам пращенето чак!
	От болка се свиват измръзнали пръсти
	и тракат зъбите в познатия такт.

	Във къщи … Ах, там е и тихо, и светло.
	Във къщи е топло, и чисто — уют.
	Отвътре ме гледат лицата приветни.
	Във къщи добре съм дошла, като в юг…

	Още малко остава, а вихърът бръсне —
	почти е спечелил вече тази война.
	Пристигнах! Сърцето от радост ще пръсне!

	И, Боже велики, каква светлина!
@@	19.12.2008
P$
