	Младият писател Ен — той живее извън града — се връща вкъщи с мотрисата. Късно е вече, вагонът е почти празен.
	Срещу Ен се е настанил на пейката възрастен гражданин. Облечен е според съвета на Суворов така, че на краката да му е топло, а на главата хладно. На еленските му нозе са навлечени ватени гащи и високи домашно изработени дебели валенки. А на главата му — една лятна стара-престара филцова шапка с омачкани и увиснали надолу краища. Човек добива впечатление, че преди сегашния й собственик тази шапка е била носена от две поколения градински плашила.
	Изпод шапката на челото му е изскочил посивял унтерофицерски перчем. Чертите на лицето му са груби — тук природата е сякла направо с брадвата — по бузите му моравочервена руменина като на хора, прекарващи голяма част от живота си на чист въздух и често пийващи.
	Той известно време тайно оглежда замисления за нещо писател, после го пита:
	— Слушай, братко, ти женен ли си?
	Кой знае защо, писателят, женен човек с две деца, се сеща да каже:
	— Не!
	— Ами жени ли ти се?
	— Нищо против!
	— Тогава виж сега: Толстопалцево, гарата, знаеш ли я?
	— Знам я!
	— Там живее една вдовичка. Ама един път! (С палеца на дясната си ръка другарят с валенките и шапката показва забележителните кондиции на вдовичката от гара Толстопалцево.) Има и свиня. (Същият палец прави същия жест.) Сещаш ли се?
	— Засега не!
	— Годишно изстрелва по десет прасета! Я ги пресметни по пазарска цена. Сещаш ли се?
	И след кратка пауза с въздишка на скръбно съжаление:
	— Аз се опитах — не мина.
	— Не разбирам, аз какво общо имам? — пита го писателят.
	Нова въздишка, пълна с укор, обида и мъка!
	— Искат интелигентен! Да те сватосам ли?
