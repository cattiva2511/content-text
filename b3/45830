P>
E>
	„Ако греховете ви са като мораво, червени,
	Ще станат като бяла вълна — бели!“
@	Исая 1
E$

	„Сивата маса“ — народът — звучи некрасиво.
	Но и аз съм от него — една точка сива,
	от гледната точка на някоя по-малко сива.

	Живея в сивия свят на този опушен, сив град;
	в сив жилищен блок на улица „Сива“,
	Под сиво небе, да, понякога тъмно-сиво.

	Не съм по душа далтонист, нито отчаян,
	но просто виждам нещата реално изваяни —
	че ние и всичко, което твориме с ръцете,
	попада под сивата четка на времето
	и посивяваме — под и над темето.

	Това е поглед от нас, поглед отдолу,
	Но има и Друг, който гледа нещата от горе.
	Сивите точки са Негова собственост:
	и всяка е ценна, с цвят, име, достойнство.

	Той вижда кръвта на убития Авел в полето,
	която крещи за съдба към небето —
	червената кръв по лазурната синя планета.

	Той вижда и тази на пасхалните агнета,
	намазана по вратите на сивите къщи от кал
	за всеки от Своите люде — Израйл.

	А Кръвта на Сина Му — кръвта на завета —
	стои вече двадесет века — за всеки! —
	червената жива вода на любов към човека.

	От гледна точка на Бога имаме перспектива!
	Не сме маса от точки, паплач ненужна и сива,
	а личности цветни — творения Божии, вечни!
@@	20.09.1994
P$
