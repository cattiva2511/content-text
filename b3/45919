P>
	Една пчелица мъртва
	спи на прозореца ми.
	Работните крачета — към небето.
	Безшумните крилца — постеля сребърна.
	Какъв ли вятър северен
	надвил е над летежа й?
	Как стражите са я очаквали —
	последна пътница към кошера —
	преди да спуснат зимните завеси,
	да залостят портите?
	Но нейният усърден дух
	не е заспал завинаги.
	Във лунни зимни нощи той се вдига —
	поляни лунни викат го.
	Там призрачни цветя
	разтварят лунни чашки —
	от цвят на цвят безплътен каца —
	и цял обвит в мъглица лунна,
	до кошера долита —
	край стражите заспали преминава —
	под царственото ложе на царицата
	подгъва крак —
	корона с лунен пламък
	поставя на заспалата глава.
P$
