P>
	Светът направен от гласа ти бе.
	/На топла грапава колона той приличаше./
	И аз разхождах се
	като във храм между колони,
	и пиех със гърба си щастие.
	И аз разхождах се
	като във храм между колони топли —
	през тънката си рокля,
	през тънката си кожа
	аз живеех.

	Но пясък бе в краката ми.
	И моите колони — твоя глас —
	светът ми цял
	започна бавно да потъва в него.
	Небето се отдалечаваше,
	светът ми се смаляваше
	и все по-ниски моите колони ставаха —
	/на ръста си изгубих мярката//
	с очите ми се изравниха —
	до устните ми слязоха
	с последен отпечатък от устата ми.

	По-ниски от ръцете ми
	с прегръдка сетна свличаха се, свличаха,
	без гръб и без прегръдка аз останах
	и топлият ми дъх
	със топлия ти дъх
	размина се.
P$
