	Един селянин овдовял, осиротял, останал без семейство. Нямало кой да му помогне в стопанството.
	Отишъл селянинът при мечока:
	— Хайде, Миша, заедно да се грижим за стопанството, градината да засадим, житото да засеем.
	Мечокът попитал:
	— А как ще делим?
	— Как ще делим ли? Ами ти, Миша, ще вземеш връхчетата, а за мене нека да бъдат коренчетата.
	— Добре.
	Засели ряпа. Израсла ряпата хубава. Трудил се Миша, извадил репите, после започнали да делят.
	— За тебе, Миша, връхчетата, нали?
	— Връхчетата.
	Отрязал селянинът стъблата и листата на всички репи, дал ги на Миша, а той самият седнал корените да брои.
	Видял мечокът, че селянинът го е измамил.
	Обидил се той, легнал си в бърлогата и засмукал лапа.
	На следващата пролет селянинът дошъл отново при мечока.
	— Е, Миша, нека пак да се грижим заедно за стопанството.
	Мечокът отговорил:
	— Може, ама този път за мене ще бъдат коренчетата, а за тебе връхчетата.
	— Добре.
	Посели пшеница. Узрели пшеничните класове — за чудо и приказ. Започнали да делят. Селянинът взел връхчетата със зърното, а на мечока дал сламата и корените. Миша пак не получил нищо.
	— Е, сбогом, човече! Не искам повече да се грижа за стопанство с теб! Ти си твърде хитър! — казал мечокът и заминал в гората.
	{img:selyaninyt_i_mechokyt.jpg|Селянинът и мечокът|#Илюстрация: Валерий Каррик}
