P>
	Къде потъна в тия мъртви месеци —
	жужащ, шумящ, скрибуцащ, пеещ —
	народът на тревата?
	Не вярвам,
	че купни от песен щурча,
	каруци суетене мравешко,
	чували с пеперуден полет
	удавят ги безславно
	есенните дъждове,
	изцеждат се в пукнатини безимени —
	замират там —
	до младо слънце.
	О, не.
	Народът на тревата
	с усмивка тънка
	през таен зимен проход
	при антиподите отива.
	Под южните съзвездия
	той учи
	нови и горещи песни.
	Там камили бавни
	и жирафи тънконоги
	скланят шии
	и разговарят
	с народа на тревата.

	О, как ще се дивим през лятото
	на пламенното му усърдие!
	По пладне —
	и по залез —
	и в просъница средлунна
	все ще го чуваме —
	народа на тревата —
	напит със слънце до насита —
	сух като съчица —
	загадъчен —
	неуловим —
	безсмъртен.
	С най-тайната усмивка
	под мустачките.
P$
