	Пустинята беше гореща като фурна под лятното слънце. Ред скочи в движение от товарния влак, малко преди да влязат в депото. Изсра се зад някакви скали на север и се избърса с листа. След това се отдалечи на петдесет метра оттам, седна на сянка зад една друга скала и си сви цигара. Забеляза три хипита, които вървяха към него. Две момчета и едно момиче. Бяха изчакали влака да спре, за да скочат, и сега се връщаха.
	Едното от момчетата носеше виетнамско знаме. И двамата изглеждаха меки и беззащитни. Момичето имаше хубав голям задник — толкова голям, че щеше да сцепи джинсите й. Беше руса, с акне. Ред почака да стигнат до него, после каза:
	— Хайл Хитлер!
	Хипитата се засмяха.
	— Къде отивате? — попита Ред.
	— Опитваме се да стигнем до Денвър. Май ще успеем.
	— Е, ще трябва да спрете за малко — каза Ред. — Смятам да се възползвам от това момиче.
	— Как така?
	— Ей така.
	Ред сграбчи момичето. С едната ръка я стисна за косата, а с другата за задника, и я целуна. По-високото момче протегна ръка към рамото на Ред:
	— Ей, чакай малко…
	Ред се завъртя и го повали с ляво кроше в стомаха. Момчето остана на земята, като се мъчеше да си поеме въздух. Ред се обърна към другото момче, което държеше виетнамското знаме:
	— Ако не искаш да пострадаш, остави ме на мира.
	После каза на момичето:
	— Хайде, зад онези скали.
	— Не, няма да го направя — рече момичето. — Няма да го направя.
	Ред извади джобния си нож, отвори го и притисна плоската страна на острието към носа й.
	— А дали ще ти отива да нямаш нос?
	Тя не отговори.
	— Ще го отрежа — увери я Ред и се ухили.
	— Слушай — обади се момчето със знамето. — Не можеш да правиш така.
	— Хайде, мацка — заяви Ред и побутна момичето към скалите.
	Ред и момичето се скриха зад скалите. Момчето със знамето помогна на приятеля си да се изправи. Двамата стояха и се гледаха.
	— Той чука Сали. Какво да направим? В момента я чука.
	— Какво можем да направим? Той е луд.
	— Трябва да направим нещо.
	— Сали сигурно си мисли, че сме големи лайна.
	— Така е. Ние сме двама. Можехме да се справим с него.
	— Той има нож.
	— Няма значение. Можехме да се справим с него.
	— Много ми е гадно.
	— А на Сали? В момента я чукат.
	Двамата стояха и се гледаха. По-високото момче, което беше отнесло крошето, се казваше Лео. Другото се наричаше Дейл. Докато чакаха на слънце, им стана горещо.
	— Останаха ни две цигари — обади се Дейл. — Искаш ли да пушим?
	— Как да пушим точно в момента, по дяволите?
	— Прав си. Господи, какво се бави толкова?
	— Божичко, не знам. Да не вземе да я убие?
	— Притеснявам се.
	— Най-добре да погледна.
	— Добре, но внимавай.
	Лео тръгна към скалите. Намираха се на малко възвишение, обрасло с храсти. Той пропълзя до върха зад храстите и надзърна надолу. Ред чукаше Сали. Лео ги погледа известно време. Сякаш щеше да продължи вечно. Ред не спираше да чука. Лео пропълзя обратно надолу по хълма и се върна при Дейл.
	— Мисля, че тя е добре — каза му той.
	Двамата стояха и чакаха. Най-сетне Ред и Сали се върнаха.
	— Благодаря, братлета — рече Ред. — Момичето си го биваше.
	— Да гориш в ада дано! — извика Лео.
	Ред се засмя и вдигна два пръста в знака на мира:
	— Мир! Мир! Е, аз ще тръгвам…
	Ред си сви цигара, усмихна се, докато я облизваше, запали я и тръгна на север, като се придържаше към сянката.
	— Хайде да продължим на стоп — предложи Дейл. — Товарните влакове не ни устройват.
	— Магистралата е на запад оттук — каза Лео. — Да тръгваме.
	Двамата поеха на запад.
	— Господи! — обади се Сали. — Едва ходя! Той беше като животно!
	Лео и Дейл не продумаха.
	— Надявам се да не съм бременна — добави тя.
	— Много съжалявам, Сали — рече Лео.
	— О, я млъквай!
	Тримата продължиха. Започна да се здрачава и в пустинята малко се разхлади.
	— Мразя мъжете! — извика Сали.
	Зад един храст изскочи зайче, стресна Лео и Дейл и избяга.
	— Заек! — възкликна Лео. — Заек.
	— Изплашихте ли се?
	— Ами след това, което стана, сме малко изнервени.
	— Вие сте изнервени?! А аз какво да кажа? Да поседнем. Уморих се.
	Тримата намериха някаква сянка и Сали седна между тях.
	— Обаче знаете ли… — започна тя.
	— Какво?
	— Не беше толкова зле. Искам да кажа, от чисто сексуална гледна точка. От чисто сексуална гледна точка беше супер.
	— Какво? — повтори Дейл.
	— Искам да кажа, че от морална гледна точка го мразя. Трябва да го застрелят като куче. Това не беше човек, а свиня. Но от чисто сексуална гледна точка беше супер…
	Тримата поседяха мълчаливо. След това извадиха двете си останали цигари и ги изпушиха.
	— Да имахме малко трева — въздъхна Лео.
	— Аз очаквах нещо такова — каза Сали. — Вие двамата все едно не съществувате.
	— Ще ти стане ли по-добре, ако и аз те изнасиля? — попита Лео.
	— Не говори глупости.
	— Мислиш, че не мога да те изнасиля?
	— Трябваше да си тръгна с него. Вие за нищо не ставате.
	— Значи вече ти харесва, така ли? — осведоми се Дейл.
	— Забрави — отсече Сали. — Хайде да ходим на магистралата и да спрем някоя кола на стоп.
	— Така ще те изчукам, че ще се разплачеш — заяви Лео.
	— Може ли да гледам? — засмя се Дейл.
	— Няма да има нищо за гледане — каза Сали. — Хайде, да тръгваме.
	Тримата се изправиха и продължиха към магистралата. Стигнаха след десет минути. Сали застана на магистралата и вдигна палец. Лео и Дейл се скриха. Бяха забравили виетнамското знаме в депото. Знамето се валяше на земята, до релсите. Войната продължаваше. По знамето пропълзяха седем големи червени мравки.
