P>
	Земя си, Българийо, прекрасно творение!
	Кой ли поет и писач не те е описвал!
	Имаш само шепа народ население,
	но е безбожно, без пастир и мисъл.
	Отвън ни крадяха, лъжеха, яздеха бясно,
	бандити отвътре разбиха последни надежди.
	Де що бе сръчно, умно, учено, свястно —
	гледа`, мъчи` се да бяга по краища чужди.
	Все са ни други виновни — не ние!
	Такава, казват, била ни съдбата!
	С вековни традиции по гърдите се бием,
	а вътре тревожно бият сърцата ни.

	Какво сме били например виновни,
	че сме родени, да речем, немарливи?
	Че реките ни — черни, отровни —
	тенекии и гуми обливат?
	Кой ти гледа, как явно си хвърляме
	от прозорците свойте боклуци?
	Че децата ни играят омърляни
	в мръсотия на улични кучета?

	И какво да направим? — Просто да чакаме
	някой друг да ни грабне метлата?
	Да се почесваме и протакаме,
	докато друг измете пред вратата ни?…
	Какво сме виновни? — И просто затъваме
	в злоба към Бога и — към човека.
	Вместо да плачем, нови идоли трупаме,
	страдаме пак — и така е от века …

	Но макар че е често забулено
	в прах и смог над мене небето;
	и какви ли не грижи ме брулят,
	всекидневно обгарят сърцето ми;
	пак в тътнежа на планове разни,
	на бегли надежди, които се рутят,
	чувам ясно Исус като казва:
	Има изход за вас! _Аз съм Пътят!_
@@	10.09.1997
P$
