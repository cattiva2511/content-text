	Учреждението беше солидно, уважавано. И всичкото му беше солидно: сътрудниците, зданието, фирмата.
	Особено фирмата. Съставена от шестнадесет букви, без да се броят двата апострофа на мястото на бившите ер големи.
	А най-солиден от сътрудниците беше гардеробиерът Егор Трофимов, мъж улегнал и почтен, бивш баптист.
	Беше си пуснал половин метър брада, същински Черномор, тук-там побеляла — тя му беше гордостта.
	— Да се бяхте обръснали, Егор Иванович — съветваха го кокетните куриерки, — че тази метла доста грижи ви създава.
	— Много разбирате, тикви глупави — докачаше се Егор Трофимов. — Мен заради тази брада вече трета година ме искат от „Метропол“, заплатата само е двеста и петдесет рубли.
	Един ден го извикаха в отдел кадри.
	— Така и така, другарю Трофимов — строго изрече завеждащият отдела, — преди всичко имаме сигнали, че не смогвате да се оправяте с галошите.
	— Че кой ви е сигнализирал срещу мен? — тревожно попита Егор.
	— Не е важно кой. Освен това нямаме отпуснат лимит за трети гардеробиер.
	— Значи сега да легна да мра без вашия лимит?
	— Няма нужда да умирате. Искаме да ви прехвърлим на друг участък. Вие сте стар служител в управлението, грамотен човек. Ще ви сложим в бюро пропуски.
	— Сложете ме, ваша воля.
	— Ще се справите ли, другарю Трофимов?
	— Заплатата същата ли е?
	— Малко по-голяма.
	— Тогава ще се справя — твърдо каза гардеробиерът.
	— Чудесно! — зарадва се завеждащият отдел кадри. — Но отсега нататък ще се водите икономист. По щат нямаме друго свободно място.
	— Ако ще и акробат. Кога ще ме местите в бюро пропуски?
	— Днес. Идете и се наместете. Кусихин го прехвърляме в битовото обслужване.
	След около час Егор Трофимов се беше настанил вече в тясната будчица, нещо като остъклена кучешка колибка, взираше се недоверчиво в лицата на посетителите и им вадеше пропуски.
	На всеки пропуск мераклийски се подписваше: „Е. Трофимов“.
	Новата работа му хареса: чиста и лека, не е като да се мърляш с галошите. Дълбоко в душата си беше много поласкан, че вече е станал икономист.
	Всъщност в това управление отдавна вече бяха изхвърлени от употреба обикновените и ясни названия на длъжностите.
	Тук деловодителят се зовеше инспектор по деловодство, снабдителят от домакинския отдел, чиято работа беше да набавя дърва и въглища за отопляване на пететажната сграда на управлението, беше икономист по топливото; дори старшата машинописка се водеше завеждаща машинописна група. Само гардеробът оставаше пренебрегнат и по неясни причини гардеробиерите се наричаха просто гардеробиери, а не инспектори по галошите.
	И обстоятелството, че от гардеробиер беше станал направо икономист, изпълваше сърцето на Егор Трофимов със законна гордост.
	И така новоизлюпеният икономист, след като прекара в будката полагащите се часове, си тръгна пеша за вкъщи.
	Пътем свърна в „Кожремонт“ да си прибере ботушите от поправка.
	Служителят му подаде ботушите и му каза:
	— За квитанция — при икономиста. Ей онзи, плешивия.
	Кроткото плешиво старче бързо попълни квитанцията.
	— Значи, кономист? — покровителствено попита Егор Трофимов.
	— Както виждате — нервира се старчето.
	— Щото и ние сме кономисти. Обаче на пропуските.
	— Кой за каквото е сложен — отвърна старчето по-меко. — Платете на касата.
	У дома го чакаше една неприятност.
	— Чешмата в кухнята тече — уведоми го жена му. — Вече трето каче подлагам, ама пак си тече. Тичай, Егорушка, да викнеш по-скоро водопроводчика, че ще вземем да се издавим.
	Не намери водопроводчика в домоуправата.
	— Отиде при новия наемател — каза му домоуправителят, — при Полисадов, икономиста.
	— Че къде работи този Полисадов?
	— Съчинява научни книжлета и чете лекции.
	— Кономистите не съчиняват книжлета.
	— Май бил професор този Полисадов.
	— Само да не лъже! — каза Егор. — Щото ние кономистите сме или на квитанциите, или на пропуска, или като нашия Самоварев, дето е по въглищата. Обаче за съчиняване на научни книжлета не бяхме чували. Щото и ние сме кономисти де, знаем се. Лекции ще чете! Някой шарлатанин ще да е този Полисадов, не го изпускай из очи. Подозрителен човек е той, от мен да го знаеш.
	— Ще го имаме пред вид — начаса се съгласи домоуправителят.
	— Добре де, кучета го яли тоя Полисадов! Ами кога ще ми пратиш водопроводчика?
	— Дай заявка там при икономистката.
	Една госпожица с превързана буза, седнала на кухненска маса в ъгъла, записа в книгата заявката на Егор Трофимов и изчурулика:
	— Веднага щом се върне от онзи… подозрителния, и право при вас ще го пратя, другарю Трофимов.
	— Сполай ви — каза икономистът на икономистката и си тръгна за дома.
