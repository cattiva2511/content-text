	Като се наспи след нощно дежурство, пазачът Егор Мохов сяда на масата да пие чай и да прочете вестника.
	Чете вестник много особено.
	Отначало със смръщени побелели сърдити вежди внимателно препрочита театралните обяви и мърмори под нос, сякаш ги учи наизуст:
	— Ер-ерми-Ермитаж — Градина. Кино Оре. Но-ви вре-ме-на. Чарли Цап-лин.
	Най` обича да чете за мошеници и крадци, като последните искрено го възхищават.
	— Един юнак свил в учреждението десет хиляди и се омел — радостно съобщава той на жена си Аксиния Никитична, откъсвайки очи от вестника, — сега го търсят.
	Иронично примижава и добавя:
	— Търсете го, търсете, бог да ви помага…
	После Егор Мохов търси във вестника най-любимата си рубрика — съобщения за награди и връчени ордени. Намира я, взима молив, откъсва малко хартия, бутва настрана чашата и чинията и започва със солидно подсмърчане да преписва някои имена, които му харесват по интуиция и по други лични подбуди.
	После налага каскета и делово уведомява жена си:
	— Летецът Кремньов е награден със Знаме. И професор Кособоков, Николай Петрович, също е отличен. И двамата наши, тамбовчани. Ще трябва да ида!…
	След един час Егор Мохов е получил вече в бюро справки адресите на наградените.
	След още половин час звъни на вратата на летеца. Отваря му лично Кремньов — висок кльощав блондин с кръгли и весели очи на птица.
	— Летецът другарят Кремньов дали живеят тук? — солидно пита Егор Мохов.
	— Аз съм Кремньов, какво обичате?
	Егор Мохов смъква каскета и плешивината му важно блясва.
	— Имам чест да ви поздравя по случай високата награда. Много почести ти пращат всички наши тамбовчани… — (Гласът на пазача трепва.) — Орли наши, защитници!
	— Благодаря — простичко отвръща летецът и учудено стиска ръка на госта.
	Възцарява се мълчание. Егор Мохов усеща, че трябва да каже още нещо, но няма думи и с леко изхлипване промълвява:
	— Хвърчиш си, а?
	— Да.
	— Ама високо хвърчиш?
	— Високо.
	— И не падаш?
	— Засега не.
	Отново се възцарява мълчание. Егор Мохов решава, че официалната част е завършена и пристъпва към въпроса.
	— Дошъл съм за палтенце при вас. Нямаш ли някое палтенце, другарю Кремньов?
	Летецът малко слисано весело сочи импрегнираното си палто на закачалката.
	Гостът скептично мачка хубавия здрав плат и неодобрително клати глава.
	— Май е много легантно. Не сме за такова. Друго нямаш ли?
	— Имам шинел.
	— Шинели носихме през Световната. Няма нужда! За нас е потребно някое най-обикновено цивилно палте.
	— Нямам обикновено.
	— Тогава пиши безплатен ордер, другарю Кремньов. На името на Мохов го пиши. Да ми дадат двуредно, подплатено.
	— Сбъркал си адреса, чичо — добродушно казва летецът и свива рамене, — нямам никакви ордери. На` ти за половинка водка и довиждане.
	Егор Мохов прибира парите в голям оръфан портфейл, благодари, но не си тръгва.
	— Върви, върви, чичо, че имам работа.
	— Като не щеш да дадеш безплатно за палто, дай поне за едно сако — с тиха въздишка изговаря Егор Мохов, впил в летеца молещи кучешки очи.
	— Абе, чуден човек, нямам никакви ордери!
	— Хич не ми ги разправяй, другарю Кремньов, понеже нали си награден, полага ви се. Никак не ми е възможно да си тръгна с празни ръце.
	— Върви си, върви!
	— Поне за едни гащи дай безплатно. Не се стискай де. Не ти искам къща.
	— Нали ти казах, върви си.
	— Ох, че си стиснат, синко! Добре де, пиши една риза и си тръгвам. Че и при професор Кособоков, Николай Петрович, трябва да ида. Ама пиши ризата, нека е бродирана и с копченца сперламутрови.
	Летецът с любопитството на естествоизпитател гледа непоколебимата упорита брада на нощния пазач.
	— Виж какво, чичо — казва той, — ти защо си решил, че трябва да те уреждам с безплатни ордери? Че аз за първи път те виждам.
	— Ами ти си тамбовчанин, и аз съм тамбовчанин — мъдро отвръща Егор Мохов, — ти си от Моршанска околия, и аз съм от Кирсановска, точно съседната. Прочетох във вестника цялата ти биография. На`, и професор Кособоков, награденият, Николай Петрович, и той е наш, тамбовчанин. Не се стискай, земляк, подписвай безплатно!
	Кремньов се усмихва, влиза вътре, като предвидливо оставя вратата отворена, и се връща с черно поизносено сако в ръка.
	— Ако искаш, вземи това сако. Още го бива. Само трябва да се почисти и да се оглади.
	— Шивиот — поставя диагноза Егор Мохов, опипвайки плата. — Добро е, добро. Дай поне за гладенето де!
	— Нали одеве ти дадох пари!
	— Да, ама за водка.
	— На` ти още и изчезвай. Ама веднага, че ако се ядосам, лошо ти се пише.
	— Добре де, тръгвам. А за безплатния ордер ще намина утре. Довиждане засега!
	Докато слиза по стълбите, Егор Мохов решава да отложи визитата си при професор Кобоков за утре. Пътьом купува в гастронома бутилка водка и салам и поема към дома си на Плюшчиха, предоволен от себе си и от мишия си живот на изнудвач.
	Аксиния Никитична още шета край печката. Вкусната миризма на борша гъделичка ноздрите на Егор Мохов.
	Той небрежно хвърля сакото на кревата и заръчва:
	— Изчисти го, оглади го и утре да го занесеш на пазара. А не ми даде безплатен ордер, циция такава. Нищо де, няма да ми се измъкне. Като не щя да ми подпише за една риза, ще ми подпише и за палто, и за костюм с жилетка. Всеки ден ще му се мъкна, ще го изстискам аз. А при професора не сварих да ида днес. В пари ще му искам… Давай борша де, какво си зяпнала!
	Егор Мохов си налива водка в голяма тумбеста чаша, пие и пръхти.
