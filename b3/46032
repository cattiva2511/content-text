	Тигрите отначало били невежи, докато един ден кралят на тигрите отишъл при котката и я помолил да му дава уроци. Котката се съгласила и научила тигъра да дебне, да лежи в засада, да се нахвърля и всички други умения, така обичайни за рода му.
	Най-сетне, когато решил, че е научил всичко, което котката имала да му покаже, тигърът се хвърлил върху учителката си, като възнамерявал да я разкъса и изяде.
	Котката мигновено се покачила пъргаво на едно дърво, където тигърът не можел да я последва.
	— Слизай! — извикал тигърът. — Слизай веднага!
	— Не, няма! — отговорила котката. — Какъв късмет за мен, че не те научих повече! Иначе щеше да можеш да ме преследваш дори и тук.
	{img:tigyryt_i_kotkata.jpg|Тигърът и котката|#Илюстрация: Индийски художник}
