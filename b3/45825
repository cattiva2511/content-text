P>
E>
	„Непрестанно се молете…“
@	1 Солунци 5:17
E$
	Отдавна трябваше да завали снегът,
	отдавна.
	В нивята бурените избуяха,
	заплашвайки да задушат посяното.
	Врабците бяха се заели вече
	гнезда отново да градят;
	и някой друг объркан храст
	събуждаше се сутрин в цвят,
	забравяйки, че зимата се спи
	и че не живеем в субтропична зона.
	Но, ето го и този късен първи сняг!
	Не спира, неуморно пада.
	Не се отчайва, че изчезва пак
	и кротко продължава да полага
	минута след минута,
	час след час
	снежинка по снежинка,
	пласт по пласт.
	Покрива най-напред отгоре,
	това, което е за показ, за очи;
	а после бавно го натрупва и надолу —
	чак до пръстта,
	докато нищо вече не личи.
	Ще дойде още сняг — и втори, трети, пети —
	и чак до пролетта ще продължи:
	През зимата избелва се полето
	да може хлябът чист да се роди.
@@	16.11.1993
P$
