P>
	ПОЧНАХ ДА СВИКВАМ с болката
	като с раница.

	Сутрин с въздишка присягам към ъгъла
	и я навличам.
	Намествам я на раменете си —
	ремъкът да не трие мястото,
	охлузено вчера до кръв.

	В полунощ, когато
	доброто поредно зрънце приспивателно
	натисне клепачите ми,
	с последни сетива я усещам
	как се свлича будна във ъгъла.

	Докато някоя вечер не разбера,
	че и сънят не успява да я откъсне
	от раменете ми
	— превърнала се е
	в гърбица.
P$
