	Уважаеми читателю,
	Книгата, която държите в ръце, не е обикновена Това е един автентичен запис на лекциите, които г-н Фред Колвин изнесе в пет последвателни вечери през април 1992 г. в НДК, София.
	Темите, които са засегнати в тях, могат да бъдат определени като едни от най-противоречивите и трудни въпроси в историята на библейското християнство. (Разбира се, небиблейско християнство не съществува, но съществуват небиблейски религии, наричащи себе си „християнство“; ето защо използваме такова „странно“ определение.)
	Ако се занимавате с Библията, тази книга със сигурност ще бъде интересна за Вас, независимо от това дали подкрепяте становището, което тя застъпва, или сте негов противник. Ако не познавате библейското учение, не бързайте да я захвърлите. Прочетете последната лекция. Погледнете и останалите. В тях става дума за вечната любов, която единствена ще остане. Това съвсем сигурно засяга и Вас.


#	Няколко думи за автора

	Г-н Колвин се представя сам в началото на семинара, но искам да добавя още няколко изречения, за да се избегнат недоразуменията, още в началото трябва да кажа, че той прекрасно познава Библията. Не се оставяйте да бъдете заблудени от собствената му повече от скромна преценка, която често се среща в изложението. Обърнете внимание на неговите отговори на въпросите от залата, които са приведени в текста (сами разбирате, че той не би могъл да се подготви за тях по никакъв начин).
	Нещо, което считам за много важно, е призванието, което Фред Колвин има от Бога. В Австрия, където живее с жена си и осемте си деца, той е бил използван от Господа за основаване на църкви. Там чрез него и неговите приятели (както той самият обича да се изразява) са се появили десетки християнски събрания по новозаветен образец.
	Г-н Колвин беше любезен да приеме поканата на група християни от издателство ВЕРЕН да дойде в София и в продължение на една седмица да изнесе този семинар. По-късно, когато възникна идеята лекциите да бъдат превърнати в малка книга, той ни предостави безвъзмездно записите от семинара и с това направи възможно осъществяването на тази идея. За всичко това му благодарим от сърце.


#	Как да четем тази книга?

	Отговорът е лаконичен: с Библия в ръка. Ако все пак нямате такава на разположение — основните цитати са приведени в текста.
	Още нещо важно: не се чувствайте длъжни да приемете становището на автора. Самият той повтаря това многократно. Единствената цел на семинара, както и на тази книга, е да извади на бял свят един начин да бъдат разбирани и тълкувани Писанията — начин, който ни най-малко не е лишен от подкрепящи го аргументи. Издателите остават верни на желанието на автора да не натрапва нищо на никого, очаквайки същевременно от слушателите и читателите си непредубеден размисъл и трезва оценка на аргументите, които се привеждат в подкрепа на едно или друго становище.
	Желая Ви ползотворни и приятни минути в търсене на истината!
@	Ясен Дамянов
@@	София, януари 1993 г.
