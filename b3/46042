	На една сватба в Норе Броби, близо до Оденсе, булката по време на танц излязла от помещението и тръгнала, без да се замисли, към една могила* в близкото поле, където по това време имало танци и веселие сред народа на елфите. Като стигнала до могилата, дошъл един елф и й предложил чаша вино. Тя взела чашата и след като я изпила, се оставила да я въвлекат в един танц.
	[* Могила (самодивска могила) — хълмче, считано във фолклора за място, където живеят феите (елфите). — Б.пр.]
	Когато танцът свършил, тя си спомнила за своя съпруг и побързала към дома си. Сега й се сторило, че всичко на това място се е променило, а когато влязла в селото, не могла да познае нито една къща или ферма и не чула нито звук от шумната веселба на сватбата. Най-накрая се озовала пред жилището на съпруга си, но като влязла, не видяла никого, когото познавала, и никой не я познал.
	Само една стара жена, след като изслушала жалбата на булката, възкликнала:
	— Ти си значи тази, която преди сто години изчезнала на сватбата на дядовия ми брат?
	При тези думи внезапно остарялата младоженка се свлякла на земята и мигом издъхнала.
	{img:ostaryalata_mladozhenka.jpg|Остарялата младоженка|#Илюстрация: Ерик Вареншолд (Erik Werenskiold, 1890 — 1905)}
