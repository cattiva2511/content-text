	Къде да търсим корените на рицарството? В Рим, в традициите на древните германци, описани от Цезар и Тацит, или в развитието на Франкското кралство, в последствията от арабските и норманските нашествия от VIII-XI в.? Без колебание можем да заявим, че настоящата книга на Доминик Бартелеми е един от поредните и оригинални опити в търсене на отговори на тези въпроси.
	Последовател на известната _Школа на аналите_ и на неповторимия Жорж Дюби, Бартелеми се нарежда сред най-добрите изследователи на процеси и явления като феодалната промяна около хилядната година, насилието, войната и мира в периода на ранното и високото Средновековие (V-XIII в.). Сред най-забележителните му изследвания бих посочил трудове като _La Société dans le Comté de Vendôme: De l’an mil au XIV{sup}e{/sup} siècle_ (Fayard, 1993), _La Mutation de l’an mil, a-t-elle eu lieu: Servage et chevalerie dans la France des X{sup}e{/sup} et XI{sup}e{/sup} siècles_ (Fayard, 1997), _L’an mil et la Paix de Dieu: La France chrétienne et féodale, 980-1060_ (Fayard, 1999), _Chevaliers et miracles: La violence et le sacré dans la société féodale_ (Colin, 2004), както и настоящата книга, издадена през 2007 г. от издателство _Fayard_ под заглавието _La chevalerie. De la Germanie antique à la France du XII{sup}e{/sup} siècle_.
	Като модерен историк и последовател на методите на социалната антропология, Бартелеми преразглежда някои от наложените тези в медиевистиката като т.нар. _феодална революция_ около хилядната година, както и проблема за същността и консолидирането на рицарството като социална група. Бих подчертал, че той поддържа тезата за дълъг и еволюционен път на промени в противовес на по-старото схващане за революционната същност на феодалните промени на запад от Рейн и на север от Лоара. Що се отнася до рицарството, Бартелеми отхвърля традиционните обвинения за провокиране на ендемично насилие, за мащабите и последиците на феодалните или частните войни и критикува идеалистичните виждания за миротворческата роля на Църквата и на епископите в периода X-XII в.
	Връщайки се към настоящата книга, бих подчертал думите на автора, че настоящият труд представлява по-скоро есе или поредица от хипотези и приблизителни оценки. Авторът отделя особено внимание и цитира части от писмени извори и образци на средновековната литература в търсене на следите на рицарския начин на мислене и живот, а изкушеният от магията на Средновековието читател ще открие в това изследване нещо нетрадиционно и нетипично за много исторически трудове. Разлиствайки тази обемиста книга, читателят ще се убеди, че тя не е просто излагане и анализ на факти и събития, а увлекателно четиво за зараждането, еволюцията на рицарското съсловие като социално-политическа реалност и на неговата менталност. Неусетно, страница след страница, Доминик Бартелеми приобщава читателя към изследователския процес, търси и предлага възможни, но не и натрапващи се отговори. Авторът не просто разказва, той говори, споделя с нас логиката на своите тези. Понякога ясните, готови отговори просто отсъстват, оставяйки читателя в кратък размисъл.
	В това дълго пътешествие във времето от Античността до XII в. изплуват множество исторически личности и наименования на региони и събития, които често звучат не съвсем познато за българския читател. Един от характерните примери е наименованието _Окситания (окситански)_, което е рядко използвано извън тясната научна гилдия. Ето защо е необходимо уточнението, че появилото се през XIII в. наименование _Окситания_ визира обширни територии в Южна Франция, които до голяма степен се покриват с териториите на ранносредновековна Аквитания. Бих допълнил, че основната част от средновековна _Окситания_ обхваща територии в днешна Южна Франция, но също и по-малки области в италианските Алпи, Пиренеите, Каталуния и Монако.
	На следващо място бих подчертал някои особености в превода на някои лични имена. В най-общи линии е следван принципът за възможно най-малка промяна на личните имена, използвани в оригиналния текст, но в същото време са следвани и наложили се в научни и научно-популярни преводи форми на лични имена, исторически термини и понятия. Ето защо бих насочил вниманието на читателя към няколко личности в текста.
	Използването на името _Гийом Завоевателя_ (Гийом Нормандски) за събитията до 1066 г. и представянето му под името _Уилям Завоевателя_ след тази дата е обусловено от завладяването на Англия след битката при Хейстингс от 1066 г. Следвайки този принцип, неговите синове _Уилям Рижия_ и _Хенри Боклер_ също са представени с английски лични имена. Изключение е най-големият син на Завоевателя, който е представен като _Роберт Куртьоз_ (Роберт Нормандски), тъй като владее само херцогство Нормандия. От друга страна, въпреки логичните доводи за използването на личното име _Бодуен_, настоящият превод използва формата _Балдуин_ поради широката историческа популярност на това име у нас. Що се отнася до духовните лица и хронистите, при някои от тях са следвани както наложили се вече в академични и научно-популярни издания имена, така и имена с очевидно френско звучене. Част от тях се появяват за пръв път в български превод, което определено е заслуга на преводача. В заключение бих подчертал, че представянето на личните имена на исторически личности в превода на това забележително изследване е резултат от необходим и разумен компромис. Основната цел е по-добра четивност на текста и улесняване на читателя в търсене на допълнителна информация за личности, събития и термини в български научни издания и енциклопедични справочници в печатен и електронен вид.
	Вярвам, че тези въвеждащи думи ще помогнат на всички изкушени от Средновековието, които разтварят страниците на този увлекателен разказ за раждането на рицарството.
@	д-р Ивелин Иванов
@	преподавател по средновековна история
