	__Действуващи лица:__
	Професор, който чете лекция
	Барон от седемнадесетото столетие
	Лекар

	Пред спуснатата завеса е катедрата, от която професорът ще прочете лекцията си.
	__Професорът__ — (поправя очилата си и се обръща към публиката) Уважаеми другарки и другари! Както знаете, аз ще ви прочета лекция на тема „Човекът прониква в Космоса“. Аз съм професор, специалист по ракетите и междупланетните пътешествия. Пътувал съм из цялата Слънчева система! Познавам Луната, Марс, Венера… Юпитер… Преди да започна лекцията искам да предупредя, че материалът не е много лесен и трябва да внимавате, за да го разберете. И така, започваме: (изважда от чантата си своята лекция и разтваря първата страница) Векове наред хората гледали Луната, гледали нощем небесните светила и мечтаели да напуснат земното кълбо и полетят към тях. Луната ги привличала най-много. Те, така да се каже, чакали с нетърпение денят, в които ще стъпят на това небесно светило, възпято от толкова поети…
	(Зад завесата силен смях. Влиза Баронът)
	__Професорът__ — Защо прекъсвате лекцията ми?
	__Баронът__ — Нима това е лекция! (взрив от смях)
	__Професорът__ — Да! И няма защо да се смеете!
	__Баронът__ — (нов взрив от смях) Как? Ще се намери ли един съвременен човек — човек на седемнадесетото столетие, който ще ви слуша без да се скъса от смях?
	__Професорът__ — (изненадан) Вие, извинете, сериозно ли говорите, че сте от седемнадесетото столетие.
	__Баронът__ — Разбира се!
	__Професорът__ — Аз мислех, че сте преоблечен актьор?
	__Баронът__ — (хваща се за шпагата) Аз, един барон дьо Боасон, актьор? Вземете веднага думите си назад, или…
	__Професорът__ — (отстъпва) Моля ви се! Моля ви се! Щом трябва — вземам ги! Само някак ми е необяснимо…
	__Баронът__ — И на мене от няколко часа, знаете, много неща ми са необясними… Събудих се в някаква чудновата зала, едва избягах от там и попаднах тука. Скрих се зад завесата и без да искам чух какво говорите. Не се сдържах да не изляза и ви опровергая!
	__Професорът__ — Да, да… Но аз имах предвид първите умове на вашето време. Например Сирано дьо Бержерак, който в 1668 година пише книга за пътешествие до Луната.
	__Баронът__ — Той беше побъркан!
	__Професорът__ — Моля ви се!
	__Баронът__ — Слушайте какво ви казвам! Нима можете да приемете на сериозно неговите измишльотини?
	__Професорът__ — В книгата има много наивност, но все пак, исторически погледнато, тя показва, че мечтата за полет до Луната има далечни корени.
	__Баронът__ — (хваща се за шпагата) Мечтата за полет до Луната? Това са глупости!!
	__Професорът__ — (уплашено) Да… за вашето време да… но днес… разбирате ли… днес…
	__Баронът__ — (с удар затваря шпагата) Не искам да налагам мнението си със сила… Но аз господине отдавна се занимавам с астрономия и не мога да позволя да заблуждавате толкова хора!
	__Професорът__ — Аз ги заблуждавам?
	__Баронът__ — Да! Вие например преди малко пред мен споменахте, че хората мечтаели да напуснат земното кълбо. Тук трябваше да поясните, че още се спори дали Земята е кълбо или не е кълбо!
	__Професорът__ — Това е установен факт!
	__Баронът__ — Хайде де! Но помислете си: тогава от другата страна хората ще трябва да ходят с главата надолу! Там дъждът ще трябва да пада отдолу нагоре и дърветата да растат обратно! Нима е възможно?
	__Професорът__ — А каква е Земята според вас?
	__Баронът__ — Според мен? Според мен… как да ви кажа… Аз още нямам напълно точно оформено мнение, но както съм чел, Земята е плоска, като огромен щит… Този щит плува в световния воден океан. Не вярвате ли? Тръгнете, на която посока щете — накрая ще стигнете винаги до море…
	__Професорът__ — А защо Земята не потъва в океана?
	__Баронът__ — Тя би потънала, ако не се крепеше на гърбовете на три огромни кита (показва с ръце)! Когато китовете се размърдат — става земетресение!
	__Професорът__ — Това са глупави наивни представи. Земята е кълбо! Още в хиляда петстотин двайсет и втора година — осемдесет години преди вие да сте се родили — Магелан я обиколи! Не знаете ли?
	__Баронът__ — Чувал съм, но не ми се вярва… По право все още размишлявам дали е възможно. Защото и Аристотел, най-големият авторитет на древността, поддържа това, което разправяте и вие, че Земята е кълбо. А аз не мога да си го представя! Земята, сеньор, според Аристотел, има осем твърди и кристални небеса…
	__Професорът__ — Кристални?
	__Баронът__ — Как, вие не знаете ли? Ами, че всички учени на нашето време са единодушни, че небето е стъклено! Погледнете го денем и сам ще се убедите. Нима може да е направена от нещо друго тази безкрайна, синева? То е само от стъкло, от нищо друго не е! Разправят, че когато човек стигне края на Земята и провре глава през стъкления небосвод, ще изпита неземно блаженство!
	__Професорът__ — И вследствие на какво ще изпита това блаженство, ако смея да попитам?
	__Баронът__ — (доверявайки голяма тайна) Той ще види рая! Това ми го каза абат Кампанела.
	__Професорът__ — Как може да сте толкова наивен?!
	__Баронът__ — Един барон дьо Боасон наивен?!! (хваща се за шпагата).
	__Професорът__ — Еее! Не се обиждайте! Говорите дявол знае какво, а не търпите никакви забележки! Просто се чудя как може да вярвате, че небето е стъклено!?
	__Баронът__ — А от какво е, според вас?
	__Професорът__ — (духва) Въздух! Просто — въздух.
	__Баронът__ — Въздухът е прозрачен, а то е синьо!
	__Професорът__ — Синьо е от разсейването на слънчевата светлина.
	__Баронът__ — (недоверчиво размишлява) Не ми се вярва… Това трябва да се провери… И може би, аз скоро лично ще го проверя! Вие не знаете, но аз съм един от най-учените благородници от двора на негово величество! Обичам науката! Аз самия съм изобретател! Аз направих проект на летателен апарат, който лично негово величество одобри. Трябват ми само двайсет и пет орли!
	__Професорът__ — Защо ви са?
	__Баронът__ — Ще летя с тях, сеньор! Ще ги навържа всички на два пръта, със специални измислени лично от мен кожени презрамки, ще се завържа за прътите, после ще подплаша орлите и… ще достигна кристалните небеса!
	__Професорът__ — А защо не опитате с балон?
	__Баронът__ — Какво е това балон?
	__Професорът__ — Ах, извинете! Вие бяхте от седемнадесетия век, а балонът е открит в осемнадесетия.
	__Баронът__ — (любопитно) А как се лети с балон?
	__Професорът__ — Как ли? Един момент… Сега ще ви обясня… Виждали ли сте как като гори огън пушекът се издига нагоре?
	__Баронът__ — Еее, да…
	__Професорът__ — Представете си сега, че този пушек се вкара в един огромен плътен чувал. Пушекът ще го издуе и издигне във въздуха. Ако за чувала се хване човек — той също ще полети нагоре, носен от пушека.
	__Баронът__ — Интересно… Значи, ако… (показва с ръце) Разбира се! Разбрах! Как не съм се сетил по-рано! Знаете ли, вие изведнъж ми станахте симпатичен! (мисли) Значи, вместо с орли, аз мога да летя с балон?
	__Професорът__ — Разбира се! Това е много по-практично, макар, че ако питате мене, аз бих ви препоръчал…
	__Баронът__ — (не го слуша) Веднага ще докладвам на негово величество. Как не съм се сетил по-рано? Ще направя един огромен балон! Ще летя в присъствието на най-знатните дами. Всички графове и маркизи ще умрат от завист! (на професора) Сеньор, с балон аз ще достигна до Луната!
	__Професорът__ — С балон няма да я достигнете! Но ако много искате аз ще ви кача на нея.
	__Баронът__ — (уплашено) Да не сте магьосник? (вади шпагата).
	__Професорът__ — Не се плашете. Аз съм само един обикновен човек, но човек въоръжен със знания!
	__Баронът__ — Аха! Щом е тъй добре! (пауза) Но няма ли да падне тя, ако двама души стъпнат върху нея! Няма ли като гюлле да се изплъзне под краката ни? Не е ли по-добре да се качим един по един?
	__Професорът__ — (едва се сдържа) Уважаеми бароне, вие живеете с рядко наивни представи върху света. Моля не се обиждайте… Отговорете ми само на един въпрос. Ако се отдалеча аз от вас например, ако ида на отсрещния баир, а вие ме гледате от улицата, ще ви изглеждам ли малък?
	__Баронът__ — Да, разбира се!
	__Професорът__ — А Луната е отдалечена на триста осемдесет и четири хиляди километра от Земята. Това са над 400 милиона крачки.
	__Баронът__ — 400 милиона крачки! Гледай ти! О, небеса!
	__Професорът__ — Ако тръгнете да вървите това разстояние пеш, ще ви трябват двайсет и пет години!
	__Баронът__ — Ами с кон? Аз имам чудесен кои… Ах, колко ми е интересно! Аз съм страшно любопитен!
	__Професорът__ — С кон ще ви трябват пет години при условие, че непрекъснато препущате. От сутрин до вечер.
	__Баронът__ — Тогава… колко години ще пътуваме до Луната, ние с вас?
	__Професорът__ — Ние ще идем бързо. Ще пътуваме с ракета — един вид кола — която се движи със скорост единадесет километра — тринадесет хиляди крачки — в секунда. С тази скорост ще надвием земното притегляне и ще изхвърчим на Луната.
	__Баронът__ — (изумен) Със скорост тринадесет хиляди крачки в секунда! Значи докато кажа — тък! — ще сме на тринайсет хиляди крачки от тука?
	__Професорът__ — Разбира се!
	__Баронът__ — А докато кажа: тък-тък-тък-тък-тък-тък-тък-тък-тък-тък-тък-тък — ще сме на сто и петдесет хиляди крачки? Така ли?
	__Професорът__ — Да! Точно така!
	__Баронът__ — (не може да го проумее. Зашеметен) Как? Нима? Дявол да го вземе! Колкото мога да измина с кон за един ден?!! Невероятно!! Изумително! Зашеметяващо! Боже мой! Заболя ме главата като си помисля!
	__Професорът__ — (трогнат от неговото невежество и любознателност) Вие сте едно нещастно дете на времето, бароне, когато хората тънеха в невежество. По някаква щастлива случайност вие сте попаднали в бъдещето триста години напред. Аз ще ви запозная с последните научни открития, ще ви покажа шеметните висоти на знанието, които хората достигнаха за няколко десетилетия!
	__Баронът__ — (продължава да повтаря) Значи… така… докато кажа: тък — съм на тринайсет хиляди крачки! Докато кажа: тък-тък-тък — съм на трийсет и девет хиляди крачки! На сто хиляди крачки! На един милион крачки!
	__Професорът__ — Именно! Именно!
	__Баронът__ — Скоро ли ще тръгнем?
	__Професорът__ — Един момент да съобщя да приготвят апарата, с който ще пътуваме (вдига слушалката на телефона, който стои на малка масичка до катедрата и избира номер). Моля, пригответе веднага една ракета за Луната! Как? След колко? След половин час? Добре…
	__Баронът__ — (който внимателно го наблюдава и чува гласа от слушалката уплашено се лови за шпагата) Вътре има човек?
	__Професорът__ — Никакъв човек няма вътре! Това е апарат, чрез който мога да говоря с моите помощници.
	__Баронът__ — А къде са те? (оглежда се)
	__Професорът__ — На два часа препускане от тука.
	__Баронът__ — И гласът им се чува? Ах, колко интересно! Не бих повярвал, ако не го чух със собствените си уши. Ако го кажа на негово величество и той няма да повярва!
	__Професорът__ — Ние имаме време. Докато чакаме ще ви обясня някои неща… Трябва да ви съобщя, че през последните няколко десетилетия хората се научиха да летят, но не като се връзват за орли, а като построиха огромни стоманени птици, наречени самолети. Едновременно с това хората започнаха да строят и други апарати наречени ракети. С тях те достигнаха Луната, а след това и другите планети от Слънчевата система. Трябва да ви предупредя, за да не се изплашите: в момента на излитането, вследствие бързото набиране на огромната скорост, която ни е необходима, за да се откъснем от земното привличане, вашето тегло ще се увеличи пет пъти.
	__Баронът__ — (изненадан) Как? Нима ще напълнея?
	__Професорът__ — Няма да напълнявате. Само ще тежите повече.
	__Баронът__ — Да не се превърна в камък или желязо? Сигурен ли сте, че нищо няма да ми стане?
	__Професорът__ — Няма, нищо няма да ви стане. Това ще бъде от ускорението, разбирате ли, от ускорението! Иначе ще сте си същия.
	__Баронът__ — Ако съм толкова тежък аз няма да мога да се помръдна. Не… сигурно няма да мога…
	__Професорът__ — За няколко минути ще изтраете. Медицината е доказала, че щом е за няколко минути, увеличената тежест не е страшна. По-късно, щом излетим, ще започнеме да олекваме.
	__Баронът__ — Нима?
	__Професорът__ — Да,… и щом се откъснем от Земята ще загубим напълно теглото си. Няма да тежим нищо. Тогава ще можем даже да висим във въздуха. Да… да висим във въздуха и да не падаме на никъде…
	__Баронът__ — (втрещен) Като духове!… (пауза) И на Луната ли няма да имам тегло?
	__Професорът__ — Там ще имате. Само, че ще сте шест пъти по-лек. Луната е по-малка от Земята и привлича всички предмети шест пъти по-слабо. А, че Земята е кълбо, също ще се убедите като я видите как изглежда на лунното небе!
	__Баронът__ — (изненадан) Нима Земята ще се вижда на небето на Луната.
	__Професорът__ — Разбира се.
	__Баронът__ — Но как така? Ние нали ще се качим на ракетата и ще летим все нагоре? И като летим все нагоре, нанагоре, нанагоре… ще стигнем Луната.
	__Професорът__ — Така…
	__Баронът__ — (разпалено обяснява) И после ще трябва да погледнем нанадолу, за да видим Земята. Надолу, а не нанагоре! Земята ще остане под нас, а не на небето!
	__Професорът__ — Но във Вселената горе и долу няма!
	__Баронът__ — Защо няма? Защо няма? Когато е много и съвършено ясно и на най-простия човек, че това тука (показва краката си) е долу, а натам (показва тавана) е горе.
	__Професорът__ — Добре! В такъв случай, кажете ми от коя страна се намира сега тази катедра. Отляво или отдясно?
	__Баронът__ — Това е пределно ясно. Ето лявата ми ръка — значи е отляво.
	__Професорът__ — А аз ви казвам, че е от дясно.
	__Баронът__ — Моля ви се, от ляво е!
	__Професорът__ — Ето, това е дясната ми ръка — значи е от дясно.
	__Баронът__ — Наистина, но според мене е от ляво.
	__Професорът__ — А според мен — от дясно.
	__Баронът__ — Гледай ти! Наистина! Така можем да спорим до утре без да се разберем. Разбира се. Катедрата излезе, че е едновременно и от ляво и от дясно. Вие съвсем ме объркахте…
	__Професорът__ — По същия начин във Вселената горе и долу е едно и също нещо. След малко ще излетим за Луната, ще пътуваме все нагоре и когато стигнем там ще видим, че Земята е над нас!
	__Баронът__ — изумително! Боже мой, чак мозъкът ми се загрява!… (Беззвучно движи устни) Само едно още не ми е ясно — като хвърчим нагоре… без тегло… с такава скорост — тък! — тринайсет хиляди крачки… тък-тък! — двайсет и шест хиляди крачки… тък-тък-тък-тък-тък… един милион крачки… Няма ли опасност да се сблъскаме със стъклените небеса?
	__Професорът__ — Уважаеми бароне, имайте смелост, напрегнете още малко мозъка си, за да разберете най-после истината. Стъклени небеса, както вече ви казах, не съществуват! (Все по разпалено) Земята, която хората са смятали за център на Вселената е всъщност една малка, мъничка прашинка в безкрайната Вселена! Слънцето е един милион и триста хиляди пъти по-голямо от нея! А това Слънце е една малка звезда, една от звездите-джуджета! Има звезди, които са милиони пъти по-големи от него. Слънцето е член на един звезден остров наречен Галактика. В Галактиката учените са изчислили, че има над сто и петдесет милиарда слънца. За да ги преброите няма да ви стигнат десет живота — ще трябва да броите пет хиляди години денонощно, без прекъсване. Разбирате ли?
	__Баронът__ — Да… ррррраааазбирамммм…
	__Професорът__ — И във Вселената нашата Галактика е само едно звездно островче… Има хиляди Галактики! Светлината, която за една секунда обикаля седем и половина пъти земното кълбо, идва от там до нас след като пътува милиарди и милиарди години! Но тези безкрайни пространства също ще бъдат покорени, защото хората вече проектират ракета, която се движи със скоростта на светлината!
	__Баронът__ — (заеква) Със ссскоросттта на светлината?!
	__Професорът__ — Да! Със скоростта на светлината.
	__Баронът__ — (задъхано) Ееее… да, ама и тя ще трябва да пътува до тия далечни звезди милиарди години и хората по това време ще измрат…
	__Професорът__ — Не, моля ви се, няма да измрат! Тогава в сила ще влезе относителността на времето! Когато скоростта на ракетата стигне скоростта на светлината времето в нея ще спре!
	__Баронът__ — (с последни сили) Ще спре? Времето??
	__Професорът__ — Именно. Скоростта на времето е свързана със скоростта на движението на телата. На нашата Земя, която се движи около Слънцето със скорост тридесет километра в секунда, отговаря определено бързо време…
	__Баронът__ — (стъпва здраво на краката си и се улавя за катедрата) Нима Земята сега се движи?
	__Професорът__ — Да, движи се! И всичко в този свят е в непрекъснато движение! Всяка секунда ние с вас например изминаваме в междупланетното пространство по трийсет километра. Това е равно на 40 хиляди крачки. За няколко минути прекосяваме разстояние колкото цяла Европа! Затворете сега очи… (С ужасено лице, като се клатушка от въртенето на Земята баронът затваря очи) Представете си, безкрая на Вселената…
	__Баронът__ — Ппппредставям си го…
	__Професорът__ — Милиардите слънца като рояк прашинки…
	__Баронът__ — (трепери) Представям си ги…
	__Професорът__ — Представете си сега нашата Земя… Шеметната скорост… с която се движим… Представете си всичко това и вие ще бъдете със съзнанието на един съвременен човек за строежа на Вселената. Но какво ви е? Какво ви стана?
	(Баронът се строполясва)
	Помощ!… Помощ!… Няма ли лекар?
	__Лекарят__ — (влиза тичешком) Ето го! Най-после го открих! Много ви благодаря, другарю професор! Представете си — такъв изключителен случай! Открихме го в една гробница, разположена близо до находище на уран. Атомните излъчвания просто го консервирали и ние успяхме да го съживим… Но той избяга от болницата като намушка един санитар!
	__Професорът__ — Спасявайте го! Не виждате ли, не е на себе си!
	__Лекарят__ — Какво му е станало? Беше такъв здрав организъм! По мое мнение щеше да живее поне още петдесет години!… Главата му гори… а чудно — пулсът не се чувствува!
	__Професорът__ — Говорехме за безкрая на Вселената… Точно му обяснявах съвременните постижения и той така внимателно слушаше, с такъв интерес… и изведнъж…
	__Лекарят__ — (завършва прегледа) Този път нищо не може да го спаси! Умрял е! Умрял е вследствие пренапрежение на мозъка. Фантазията му не издържала!
