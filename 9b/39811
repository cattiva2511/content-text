	Един ден маймуните в зоологическата градина решили да направят пътешествие с учебна цел. Вървели, вървели, спрели и една от тях попитала:
	— Какво се вижда?
	— Клетката на лъва, басейна на тюлените и къщата на жирафа.
	— Колко е голям светът, колко е поучително да се пътува.
	Отново тръгнали на път и спрели чак по обяд.
	— Какво се вижда сега?
	— Къщата на жирафа, басейна на тюлените и клетката на лъва.
	— Колко е чуден светът, колко е поучително да се пътува.
	Тръгнали отново на път и спрели чак по залез.
	— Какво има за гледане?
	— Клетката на лъва, къщата на жирафа и басейна на тюлените.
	— Колко е досаден светът: все едни и същи неща се виждат. Не е нужно да се пътува.
	Разбира се, че така не е нужно — пътували, пътували, но не били излезли от клетката, а само обикаляли в кръг като кончетата на някоя въртележка.
