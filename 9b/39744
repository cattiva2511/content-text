	Когато бях дете, слушах беседите на учителя, които баща ми четеше в салона. Казвах си: „Колко интересни приказки!“ Когато пораснах, започнах сама да чета беседите му. Привличаха ме мислите за живота. Харесвах най-вече онези, които обясняваха събуждащите се в мен чувства. Естествено, започнах да вписвам някои от тях в тетрадка. И понеже бях увлечена по френския език, на първата й страница написах: „Pour mes examens“. Това означава: „За моите житейски изпити“. Тези изпити ще са били доста, защото съвсем скоро първата тетрадка беше последвана от втора и от трета…
	В една по-късна възраст, когато житейските изпити наистина дойдоха, аз непрекъснато преравях овехтелите книги с беседи на Учителя и намирах своите ориентири в живота. Този процес бе за мен като сверяване на часовник — сверявах своето разбиране според онова, което Учителят бе казал на своите ученици. Знанието в беседите му беше много полезно и безспорно даваше резултат. В прочетеното всякога откривах ситуации от ежедневието и интуицията ми подсказваше, че в него има нещо повече от житейска мъдрост, има нещо оракулско, нещо магично.
	Днес, след половин век, преживян в близост с учението на Учителя, оставам възхитена от актуалността на неговите думи. Радостта ми да „сверявам“ себе си по неговия часовник е огромна. Житейските му правила намирам особено необходими днес на всички нас, за да прекрачим прага на Новия век като свободни и здравомислещи хора!


	Един от биографите на Петър Дънов го нарече „Пророк на нашето време“. Дейвид Лоримър издаде книгата си в Англия, за да каже на света, че тук, в България, той е намерил своя духовен учител. Ние българите още не сме познали Петър Дънов като такъв, но определено това ни предстои. Като че ние все още се страхуваме да го погледнем по човешки, с топлота и любов. Величието на делото му може би ни плаши. В действителност малцина знаят измерението на това дело — повече от 3 500 оригинални беседи, изнесени в продължение на 30 години. Това е средно по една беседа на всеки три дни. Какво постоянство, каква издръжливост! Има ли в света подобен феномен?
	А съдържанието на тези беседи все още не е проучено. И може би това не е случайно. Може би така е по-добре. Пророческият ум на Петър Дънов е оставил твърде много загадки за днешния човек, който трябва да отвори съзнанието си за едно по-глобално мислене. Всеки от нас е гражданин на Космоса. През новия 21 век човекът ще схваща цялостната картина на живота много по-различно, отколкото днес.
	Затова от Петър Дънов да вземем само онова, което може да ни помогне сега.
