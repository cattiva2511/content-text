	Големият успех, който има книгата на Манфред фон Браухич „Без борба няма победа“ сред българските читатели, ме подтикна да преведа и книгата му „Борба за метри и секунди“.
	Една от големите фигури в световния автомобилен спорт, състезателят на „Мерцедес-Бенц“ Манфред фон Браухич много завладяващо описва интересната си и вълнуваща спортна кариера. Тя е низ от силни преживявания и много премеждия, при които като по чудо след редица тежки автомобилни злополуки „щастливата му звезда“ го запазва жив и здрав и благодарение на изключително силната му воля, железния характер и самодисциплина ние го виждаме отново и отново зад кормилото по световноизвестните писти в борба с най-добрите състезатели-автомобилисти от 30-те години в света.
	Манфред фон Браухич участвува в 123 международни автомобилни състезания по най-известните световни състезателни писти, в които завоюва 43 пъти лавровия венец на победителя, а 38 пъти се класира на второ и трето място.
	Отличаващ се със свободолюбив дух, прогресивен и крайно честен, въпреки че е от дворянски род, той трезво преценява промените след Втората световна война и желаейки искрено да допринесе и да работи за мира и дружбата между народите, без колебание напуска Германската федерална република и се прехвърля в Германската демократична република. Той отдава с ентусиазъм всички свои сили и богатия си житейски опит в служба на делото на мира и социализма, за развитието на спорта в първата германска работническо-селска държава.
	От основаването на Дружеството за поощряване на олимпийската идея в ГДР през 1960 година Манфред фон Браухич е несменяем негов председател. Със своята широка и разностранна дейност дружеството популяризира всред германската младеж високохуманните и благородни идеи на олимпийското движение, бори се за разширяване и задълбочаване на приятелството и сътрудничеството между спортистите от всички страни на света, допринася със своята дейност за заздравяването на мира и разбирателството между народите.
	93 трудови колектива при държавни индустриални предприятия в ГДР носят името на Манфред фон Браухич, осъществявайки девиза: „Да работим, да живеем и се учим по социалистически“.
	Шестдесет и шест годишният, добре сложен и с младежки израз на лицето Манфред фон Браухич спортува непрекъснато.
	При срещите ми с него — един от най-известните състезатели-автомобилисти на нашето съвремие — винаги съм се възхищавал на неизчерпаемата му енергия, духовитост и работоспособност. Надявам се, че и книгата му „Борба за метри и секунди“ ще се посрещне също така радушно както неговата първа книга „Без борба няма победа“ и ще обогати мемориалната ни спортна литература.
	Животът на Манфред фон Браухич е изпълнен с борба, напрежение и проявление на непреклонна воля и е блестящ, достоен пример за подражание!
@	Димитър Кацаров
