D>
	На Кейт, Ема и Руби
D$

E>
	Няма тайни, които времето да не разкрие.
@	Жан Расин, „Британик“ (1669 г.)
E$

>	Част първа
>	„В началото ние не знаехме нищо“
>	ЦРУ при Труман (1945–1953 г.)

>>	1. „Разузнаването трябва да бъде глобално и тоталитарно“

	Всичко, което Хари Труман иска, е вестник.
	Изстрелян в Белия дом от смъртта на президента Франклин Делано Рузвелт на 12 април 1945 г., Труман не знае нищо за разработването на атомната бомба или за намеренията на съветските си съюзници. Той се нуждае от информация, за да използва властта си.
	„Когато поех длъжността* — пише той на свой приятел години по-късно, — президентът нямаше средства за координиране на сведенията от целия свят.“ Рузвелт създава Службата за стратегически операции (ССО), командвана от генерал Уилям Дж. Донован, като военновременна разузнавателна служба на САЩ. Но тя не е изградена за постоянно. Когато новото Централно разузнавателно управление се ражда от пепелта й, Труман иска то да му служи единствено като глобална новинарска агенция, доставяща ежедневни бюлетини. „То не бе планирано като «поделение на плаща и кинжала!» — пише той. — Беше замислено само като център, който да държи президента информиран какво става по света.“ Той настоява, че никога не е искал ЦРУ „да действа като шпионска организация. Когато то бе създадено, намерението въобще не беше такова“.
	[* Труман до Дейвид М. Нойс, 1 декември 1963 г., Сбирка Дейвид М. Нойс, HSTL.]
	Неговата идея е опорочена от самото начало.
	„В една глобална и тоталитарна война — вярва генерал Донован — разузнаването трябва да бъде глобално и тоталитарно.“*1 На 18 ноември 1944 г. той пише на президента Рузвелт, предлагайки Съединените щати да създадат мирновременна Централна разузнавателна служба. Донован започва да чертае плана си една година по-рано по настояване на генерал-лейтенант Уолтър Бидъл Смит, началник-щаб при генерал Дуайт Д. Айзенхауер, който желае да знае как ССО ще стане част от военните структури на Съединените щати. Донован съобщава на президента, че той може да разбере „способностите, намеренията и действията на чуждите нации“, докато осъществява „подривни операции зад граница“*2 срещу враговете на САЩ. ССО никога не е наброявала повече от 13 000 човека, което е по-малко от една армейска дивизия. Но службата, която Донован си представя, ще бъде отделна армия, сила, която ловко ще се бори с комунизма, ще защитава страната от нападения и ще поднася тайни на Белия дом. Той убеждава президента да „започне да строи кораба веднага“*3, като се стреми да бъде негов капитан.
	[*1 Донован до Обединения комитет за психологическа война, 24 октомври 1942 г., NARA.]
	[*2 Донован до Рузвелт, „Значителна власт, необходима за създаване на Централна разузнавателна служба“, 18 ноември 1944 г., препечатано от Thomas F. Troy, CIA/CSI, преиздадено като Donovan and the CIA (Frederick, MD: University Publications of America, 1981), pp. 445–447.]
	[*3 Донован до Рузвелт, Папка ССО, Архивен фонд на секретаря на президента, FDRL. Веднъж Рузвелт се изказва, не без злонамереност, че Донован би могъл да бъде президент, ако не беше ирландец, католик и републиканец.]
	Наречен Дивия Бил на името на един бърз, но непостоянен питчър, който водел бейзболния отбор на _Ню Йорк Янкис_ от 1915 до 1917 г., Донован е храбър стар войник — награден с Почетния медал на Конгреса за героизъм в окопите на Франция по време на Първата световна война, — но слаб политик. Много малко генерали и адмирали му се доверяват. Те са ужасени от идеята му да изгради шпионска служба от сбирщина брокери от Уолстрийт, интелектуалци от елитните университети, наемници, рекламни сценаристи, новинари, каскадьори, взломаджии и връзкари.
	ССО формира единствен по рода си американски кадър от разузнавачи анализатори, но Донован и любимият му офицер Алън У. Дълес са омаяни от шпионажа и саботажа — умения, в които американците са аматьори. За обучението на хората си в потайните изкуства Донован зависи от британското разузнаване. Най-смелите от ССО, вдъхновяващи легендите, са мъжете, които скачат зад вражеските линии, пренасят контрабандно оръжие, взривяват мостове, конспирират срещу нацистите заедно с френските и балканските съпротивителни движения. В последната година на войната със силите си, пръснати из Европа, Северна Африка и Азия, Донован иска да хвърли своите агенти директно в Германия. Той го прави и те загиват. От 21 спуснати двучленни екипа само от един пристигат сведения. За такива мисии мечтае генерал Донован всеки ден — някои дръзки, други подвеждащи.
	„Въображението му беше неограничено — казва дясната му ръка Дейвид К. Е. Брус, по-късно американски посланик във Франция, Германия и Англия.* — Идеите бяха неговите играчки. Възбудата го караше да пръхти като състезателен кон. Горко на офицера, който отхвърли проект, понеже на пръв поглед му се е сторил смешен или поне необичаен. Дълги мъчителни седмици под негово командване тествах възможността да се използват прилепи от колониите им в пещерите на американския запад, за да се унищожи Токио.“ Животните е трябвало да бъдат пуснати от небето със запалителни бомби, привързани към гърбовете им. Ето какъв е бил духът на ССО.
	[* Цитат от Брус в речта на Дълес „Уилям Дж. Донован и националната сигурност“, недатирана, но вероятно от 1959 г., CIA/CSI.]
	Президентът Рузвелт винаги се е съмнявал в Донован. В началото на 1945 г. той дава нареждане на главния си военен помощник, полковник Ричард Парк — младши, да проведе тайно разследване на военновременните операции на ССО. От началото на работата на Парк изтичания на информация от Белия дом създават заглавия в Ню Йорк, Чикаго и Вашингтон, които предупреждават, че Донован иска да организира „американско Гестапо“. Когато всичко се разчува, президентът принуждава Донован да замете плановете си под килима. На 6 март 1945 г. Обединеният комитет на началник-щабовете формално ги изпраща в архива.
	Военните искат нова разузнавателна служба, която да обслужва Пентагона, а не президента. Те си представят клирингова къща, в която работят полковници и чиновници, дестилиращи доставената от аташета, дипломати и шпиони информация за четиризвездните командири. Така започва битката за контрол над американското разузнаване, която продължава три поколения.


#	„Нещо изключително опасно“

	ССО има ниска репутация у дома и още по-малка в Пентагона. Организацията не е допускана до най-важните прихванати съобщения от Япония и Германия. Висшите американски офицери смятат, че една независима цивилна разузнавателна служба, ръководена от Донован, с пряк достъп до президента би била „нещо изключително опасно при една демокрация“*, по думите на генерал-майор Клейтън Бисъл, помощник-началник щаб на армията за военното разузнаване.
	[* Цитат на Бисъл от Troy, _Donovan and the CIA_, p. 243. Това е широко разпространено гледище. Но по време на войната армията е свършила нещо по-лошо. Началникът на разузнаването й, генерал-майор Джордж Стронг, гледа с любопитство новата и независима ССО на Донован и решава да създаде свой разузнавателен отдел. Той нарежда на шефа на Военната разузнавателна служба към Военното министерство — бригаден генерал Хейс Кронър, да създаде такава организация през октомври 1942 г. Кронър на свой ред измъква от организацията на Донован един ренегат — капитана от американската армия Джон Громбак — Презерватива, и му дава необикновена заповед: да се съсредоточи върху шпионирането и подривната дейност, извършвани срещу САЩ от военновременните им съюзници — британците и Съветите. Громбак нарича разузнавателното си поделение _Водоемът_. То не е контролирано от по-високи инстанции и е напълно разнебитено от ненадеждността на докладите си. По личната преценка на Громбак 80 на сто от работата му свършват в боклука. Водоемът постига най-голям успех в запазването на собствената си секретност. „Съществуването му не бе известно — заявява генерал Кронър, — само шепа хора, сред които и самият президент по силата на това, че трябваше да одобрява някои операции, знаеха, че функционира.“ Но амбициозните заповеди до Громбак са важно събитие: „Той не само учреди тайна разузнавателна служба, наблюдаваща настоящото военно усилие, но и положи основата на една постоянна, далновидна, всеобхватна, трайна тайна разузнавателна служба — твърди Кронър. — Това бе раждането на разузнаването на високо равнище, на тайните разузнавателни операции в нашето правителство.“ Закон за национална сигурност от 1947 г., изслушване пред Комисията за разходите в министерствата на изпълнителната власт, 27 юни 1947 г. Виж Mark Stout, „The Pond: Running Agents for State, War, and the CIA“, _Studies in Intelligence_, Vol. 48, №3, C1A/CSL, достъпно онлайн: https://www.cia.gov/csi/studies/vol48no3/article07.html]
	Става дума за много от същите мъже, които са спали в момента на атаката срещу Пърл Харбър. Доста преди утрото на 7 декември 1941 г. американските военни са разбили част от шифрите на Япония. Те знаят, че може да предстои атака, но никога не са си представяли, че Япония ще поеме такъв безразсъден риск. Въпросният разбит шифър е твърде секретен, за да бъде споделян с полевите командири. Съперничествата във военните среди означават, че информацията се разделя, укрива и разпилява. И понеже никой не притежава всички парчета на мозайката, никой не вижда голямата картина. Едва след края на войната Конгресът ще разследва как нацията е била изненадана и едва тогава ще стане ясно, че страната се нуждае от нов начин на защита.
	Преди Пърл Харбър американско разузнаване, което да покрива големи пояси от земното кълбо, може да бъде намерено в къса редичка дървени шкафове в Държавния департамент.* Няколко десетки посланици и военни аташета са единствените му източници на информация. През пролетта на 1945 г. Съединените щати не знаят почти нищо за Съветския съюз и малко повече за останалия свят.
	[* През октомври 1941 г. капитан Дийн Ръск, бъдещият държавен секретар, получава заповед за организиране на нов отдел на военното разузнаване, който да покрива голяма част от света, от Афганистан през Индия до Австралия. „Нуждата от информация — казва Ръск — не може да се омаловажи. Ние се сблъскахме с фактора на незнанието.“ Той поисква да види с какви документи разполагат Съединените щати: „Една възрастна дама, госпожа Норт, ми показа шкаф за документи. В него имаше копие от «Туристически наръчник на Мърфи» за Индия и Цейлон с печат «поверително», тъй като беше единственото копие в града и не искаха да го изгубят; имаше и доклад от военното аташе в Лондон от 1925 г. за британската армия в Индия, и най-накрая — доста на брой изрезки от _Ню Йорк Таймс_, събирани от възрастната дама, госпожа Норт, още от Първата световна война, и това бе всичко.“ По време на Втората световна война, спомня си Ръск, когато американските пилоти прекосяват Хималаите от Индия до Китай и обратно, те летят на сляпо: „Нямах дори карти, на които да е показан мащабът от едно към милион на терена, на който работехме.“ Когато Ръск опитва да организира бирмански отдел в армията, „ние потърсихме бирманец в Съединените щати… Най-накрая открихме един, посетихме го и той се оказа в лудница. Е, измъкнахме го оттам и направихме от него учител по бирмански език“. Свидетелство на Ръск, Президентска комисия за дейностите на ЦРУ (Комисия _Рокфелер_), 21 април 1975 г., с. 2191–2193, строго секретно, разсекретено през 1995 г., GRFL.]
	Франклин Рузвелт е единственият човек, който може да възроди мечтата на Донован за една далновидна и всемогъща американска разузнавателна служба. Когато Рузвелт умира на 12 април, Донован се отчайва за бъдещето. След като скърби половината нощ*, той слиза по стълбите на „Риц“, любимото му място в освободения Париж, и провежда мрачна закуска с Уилям Дж. Кейси, офицер от ССО и бъдещ директор на ЦРУ.
	[* Troy, _Donovan and the CIA_, p. 265.]
	„Какво смятате, че означава това за организацията?“ — пита Кейси.*
	[* Кейси, цитиран от Joseph Е. Persico, _Casey: The Lives and Secrets of William J. Casey: From the OSS to the CIA_ (New York, Viking), p. 81.]
	„Боя се, че това вероятно е краят“ — отговаря Донован.
	Същия ден полковник Парк представя строго секретния си доклад за ССО на новия президент. Докладът, изцяло разсекретен едва след края на Студената война, е оръжие за политическо убийство, наточено от военните и заострено от Дж. Едгар Хувър, директор на ФБР от 1924 г.; Хувър презира Донован и има своите амбиции да води разузнавателна служба със световен обхват. Работата на Парк премахва възможността ССО да продължи работа като част от американското правителство, „спуква като балон“ романтичните митове, създадени от Донован за защита на шпионите му, и създава у Хари Труман дълбоко и трайно недоверие към тайните разузнавателни операции. ССО е причинила „сериозни вреди на гражданите, деловите интереси и националните интереси на Съединените щати“, твърди докладът.*
	[* Доклад на Парк, Архивен фонд Роуз А. Конуей, OSS/Donovan folder, HSTL.]
	Парк не признава нито един случай, в който ССО да е помогнала за спечелването на войната, а само безмилостно изрежда разнообразните й провали. Обучението на офицерите било „примитивно и небрежно организирано“. Командирите на британското разузнаване разглеждали американските шпиони като „тесто в ръцете си“. В Китай националистическият водач Чан Кайши манипулирал Службата за свои собствени цели. Немските шпиони се внедрявали в операциите на ССО из цяла Европа и Северна Африка. Японското посолство в Лисабон разкрило плановете й да открадне ключовете му за шифроване — и като последица японците сменили кодовете си, което „доведе до пълна липса на жизненоважна военна информация“ през лятото на 1943 г. Един от информаторите на Парк заявява: „Колко точно мъртви американци в Пасифика е цената на тази глупост от страна на ССО, е неизвестно.“ Неточни разузнавателни данни, предоставени от ССО след падането на Рим през юни 1944 г., вкарват хиляди френски войници в нацистки капан на остров Елба, пише Парк, и „като резултат на тези грешки и подценяването на вражеските сили от ССО около 1100 френски войници бяха убити“.
	Докладът атакува Донован лично. Според него на коктейл в Букурещ генералът изгубил чанта с книжа, която била „предадена на Гестапо от една румънска танцьорка“. Неговите назначавания и издигането на старшите офицери се основавали не на заслуги, а на мрежа от връзки от Уолстрийт и висшето общество. Той изпращал поделения в изолирани аванпостове като Либерия и забравял за тях. По погрешка спуснал командоси в неутрална Швеция. Изпратил охрана да пази завзет немски склад с муниции във Франция и след това го взривил заедно с хората.
	Полковник Парк признава, че хората на Донован са провели някои успешни саботажни мисии и спасявания на свалени американски пилоти. Заявява, че стационарното отделение за проучване и анализ на ССО е свършило „изключителна работа“, и заключава, че анализаторите могат да работят в Държавния департамент след войната. Но останалата част от Службата трябва да изчезне. „Почти безнадеждното компрометиране на персонала на ССО — предупреждава авторът на доклада — прави немислимо използването им като тайна разузнавателна агенция в следвоенния свят.“
	След капитулацията на Германия Донован се връща във Вашингтон, за да се опита да спаси шпионската си служба. В столицата месецът на траур за президента Рузвелт отстъпва на лудо боричкане за власт. На 14 май в Овалния кабинет Хари Труман слуша Донован по-малко от петнайсет минути, докато той му предлага да възпира комунизма чрез отслабване на Кремъл. Президентът го изгонва по късата процедура.
	През цялото лято Донован се съпротивлява в Конгреса и в печата. Най-накрая, на 25 август, той заявява на Труман, че трябва да се избира между познанието и невежеството. „Съединените щати нямат координирана система за разузнаване в момента — предупреждава той. — Лошите страни и опасностите на това положение са общопризнати.“*
	[* Донован до Труман, „Излагане на принципите“, FRUS Intelligence. 17–21.]
	Донован се е надявал, че може да уговори Труман, към когото винаги се е отнасял пренебрежително и надменно, да създаде ЦРУ. Но той разбира зле президента. Труман решава, че планът на Донован носи отличителните белези на Гестапо. На 20 септември 1945 г., шест седмици след като е пуснал атомните бомби над Япония, президентът на Съединените щати уволнява Донован и заповядва ССО да се разпусне в срок от десет дни. Шпионската служба на САЩ е премахната.


>>	2. „Логиката на силата“

	Сред развалините на Берлин Алън Дълес, най-висшият офицер на ССО в Германия, е намерил блестящо жилище с достатъчен персонал за новата си главна квартира през лятото на 1945 г. Любимият му заместник, Ричард Хелмс, започва опити да шпионира Съветите.
	„Трябва да не забравяте* — казва Хелмс половин век по-късно, — че в началото ние не знаехме нищо. Информацията ни за дейността на другата страна, за намеренията им, за способностите им бе никаква или почти никаква. Ако някой донесеше неща като телефонен указател или план на летище, то беше направо първокласна работа. Ние бяхме в пълно неведение за голяма част от света.“
	[* Интервю на автора с Хелмс.]
	Хелмс е щастлив да се завърне в Берлин, където си е създал име като двайсет и три годишен репортер от телеграфна агенция, вземайки интервю от Хитлер по време на Олимпиадата от 1936 г. Той е смаян от премахването на ССО. В оперативния център на подразделението в Берлин — реквизирана фабрика за газирано вино — гневът и алкохолът се леят свободно в нощта, в която пристига президентската заповед. Няма да има главна квартира на американското разузнаване, както е предвиждал Дълес. В чужбина ще остане само базов екип. Хелмс просто не може да повярва, че мисията може и да приключи. Той е обнадежден няколко дни по-късно, когато от главната квартира на ССО във Вашингтон пристига съобщение да държи положението.


#	„Святото дело на централното разузнаване“

	Съобщението идва от заместника на Донован — бригаден генерал Джон Магрудър, стар войник, който е в армията от 1910 г. Той твърдо вярва, че без разузнавателна служба новото превъзходство на Съединените щати в света ще зависи от късмета или от британците. На 26 септември 1945 г., шест дни след като президентът Труман е ликвидирал ССО, генерал Магрудър се разхожда из безкрайните коридори на Пентагона. Моментът е удобен: същата седмица е подал оставка министърът на войната Хенри Стимсън, а той винаги е бил противник на идеята за ЦРУ. „Изглежда ми напълно неприемливо“* — казва той на Донован няколко месеца по-рано. Сега обаче Магрудър се възползва от възможността, която предоставя оттеглянето на Стимсън.
	[* Стимсън до Донован, 1 май 1945 г., Историческа сбирка на ЦРУ, CIA/CSI.]
	Генералът се среща със стар приятел на Донован, помощник-министъра на войната Джон Макклой, една от големите задкулисни политически фигури на Вашингтон. Заедно двамата отменят разпореждането на президента.
	В този ден Магрудър излиза от Пентагона със заповед от Макклой, която нарежда „текущите операции на ССО да бъдат изпълнявани, за да се запазят“.*1 Въпросното парче хартия съхранява надеждата за създаване на Централно разузнавателно управление. Шпионите ще останат по местата си под ново име — Отдел за стратегически операции (ОСО). След това Макклой моли добрия си приятел Робърт А. Лъвет, помощник-министър за въздушната война и бъдещ министър на отбраната, да учреди тайна комисия, която да планира начина на действие на американското разузнаване, и да каже на Хари Труман какво трябва да бъде направено. Магрудър уверено информира хората си, че „святото дело на Централното разузнаване“*2 ще победи.
	[*1 Макклой до Магрудър, 26 септември 1945 г., FRUS Intelligence, pp. 235–236. Документите, посочващи подробно оцеляването на Централното разузнаване след разпускането от Труман на ССО, се намират във FRUS Intelligence, pp. 74-315; виж особено изследване на Магрудър за тайните разузнавателни операции и Доклада Лавет.]
	[*2 Цитат от Магрудър при Michael Warner, „Salvage and Liquidation: The Creation of the Central Intelligence Group“, _Studies in Intelligence_, Vol. 39, №5, 1996, CIA/CSI.]
	Поощрен от замяната на президентската присъда с по-лека, Хелмс се захваща с работа в Берлин. Той уволнява офицерите, набъркали се в черния пазар на града, в който всичко и всеки е за продан — две дузини кутии „Кемъл“, купени за 12 долара в американската военна лавка, осигуряват „Мерцедес Бенц“ от 1939 г. Той търси немски учени и шпиони, които да измъкне на Запад, за да не остави уменията им на Съветите и за да ги постави в услуга на Съединените щати. Но тези задачи скоро минават на заден план пред стремежа да се проучи новият неприятел. През октомври „беше много ясно, че основната ни цел ще бъде какво кроят руснаците“ — спомня си Том Полгар, тогава двайсет и три годишен офицер в базата в Берлин.*1 Съветите вече завземат железните линии и превземат отвътре политическите партии на Източна Германия. Отначало най-доброто, което могат да направят американските шпиони, е да опитат да проследят движението на съветските военни транспорти към Берлин, показвайки на Пентагона, че някой се стреми да наблюдава Червената армия. Ядосани от отстъплението на Вашингтон пред съветското напредване, работещи на фона на съпротивата на висшите американски военни в Берлин, Хелмс и хората му правят опит да вербуват немски полицаи и политици, за да установят разузнавателни мрежи на Изток. „През ноември наблюдавахме пълното завземане на източногерманската система от руснаците“ — казва Питър Зихел, друг двайсет и три годишен офицер от ОСО в Берлин.*2
	[*1 Интервю на автора с Полгар.]
	[*2 Интервю на автора със Зихел.]
	Тогава Обединеният комитет на началник-щабовете и енергичният министър на флота Джеймс В. Форестол започват да се страхуват, че Съветите, точно както нацистите преди тях, ще завладеят цяла Европа и след това ще напреднат към Източното Средиземноморие, Персийския залив, Северен Китай и Корея. Едно погрешно движение може да доведе до неудържима конфронтация. И с нарастването на страха от нова война бъдещите лидери на американското разузнаване се разделят на два враждебни лагера.
	Едните вярват в бавното и търпеливо събиране на тайна информация чрез шпионаж. Другите вярват в тайната война — в пренасянето на битката на вражеска територия чрез операции под прикритие. Шпионажът иска да познава света. Това беше Ричард Хелмс. Тайните акции искат да го променят. Това ще бъде Франк Уизнър.
	Уизнър е очарователният син на земевладелци от Мисисипи, елегантен фирмен адвокат в специално ушита униформа. През септември 1944 г. той долита в Букурещ като нов началник на резидентурата на ССО. Червената армия и малка американска военна мисия са установили контрол над столицата и инструкциите до Уизнър са да следи руснаците. Той е на върха на славата си, сговаряйки се с младия крал Михай, кроейки тайни планове за спасяването на свалени съюзнически авиатори и реквизирайки трийсетстайното жилище на един букурещки бирен барон. Под блясъка на полилеите руските офицери се смесват с американците и вдигат наздравици с шампанско. Уизнър е развълнуван — той е един от първите хора от ССО, контактували с руснаците — и гордо докладва до главната квартира, че е осъществил успешна връзка със съветската разузнавателна служба.*
	[* Уизнър до началника на SI, 27 март 1945 г., CIA/DDRS.]
	Той е американски шпионин по-малко от година. Руснаците играят играта повече от два века. Те вече имат добре поставени агенти в ССО и бързо проникват сред приближените румънски съюзници и агенти на Уизнър. В средата на зимата Съветите вземат столицата под свой контрол, събират десетки хиляди румънци от немски произход в железопътни вагони и ги откарват на Изток към заробване и смърт. Уизнър наблюдава двайсет и седем закрити вагона с човешки товар да излизат от Румъния. Споменът ще го преследва през целия му живот.
	Той е дълбоко разтърсен в момента, в който пристига в щабквартирата на ССО в Германия, където с Хелмс стават разтревожени съюзници. Двамата заедно отлитат до Вашингтон през декември 1945 г. и докато разговарят по време на осемнайсетчасовия полет, разбират, че не са наясно дали, когато кацнат, САЩ ще имат някаква тайна служба.


#	„Една очевидно незаконна организация“

	Във Вашингтон битката за бъдещето на американското разузнаване става напрегната. Обединеният комитет на началник-щабовете се бори за служба, която да е твърдо под техен контрол. Армията и флотът изискват служби за себе си. Дж. Едгар Хувър желае ФБР да ръководи шпионажа по света. Държавният департамент се стреми към господство. Дори министърът на съобщенията се включва в състезанието.
	Генерал Магрудър формулира проблема: „Тайните разузнавателни операции водят със себе си постоянно нарушаване на всички правила — пише той.* — Направо казано, такива операции са по необходимост извън закона, а понякога — незаконни.“ Той твърди убедително, че Пентагонът и Държавният департамент не могат да рискуват с осъществяването на такива мисии. Те трябва да бъдат поети от нова секретна организация.
	[* Магрудър до Лавет, „Разузнаването е важно“, недатирано, но вероятно от края на октомври 1945 г., FRUS Intelligence, pp. 77–81.]
	Но почти никой не е останал, за да попълни редовете й. „Усилието за събиране на информация повече или по-малко спря“ — твърди полковник Бил Куин, подчинен на генерал Магрудър в Отдела за стратегически операции.*1 Пет от всеки шест ветерани на ССО са се върнали към стария си живот. Те виждат останалото от американското разузнаване като „нещо очевидно паянтово и неустойчиво*2 — казва Хелмс, — една очевидно незаконна организация с непредсказуема продължителност на живота“. Броят им намалява с около 10 000 за три месеца, за да достигне 1967 в края на 1945 г. Резидентурите в Лондон, Париж, Рим, Виена, Мадрид, Лисабон и Стокхолм губят почти всичките си офицери. От двайсет и три азиатски поста петнайсет са затворени. На четвъртата годишнина от Пърл Харбър, убеден, че Труман е дерайлирал американското разузнаване, Алън Дълес се връща на бюрото си в _Съливан и Кромуел_, нюйоркската адвокатска фирма, в която брат му Джон Фостър Дълес е партньор. Франк Уизнър взема пример и също се връща в Ню Йорк, в своята адвокатска фирма _Картър и Ледярд_.
	[*1 William W. Quinn, _Buffalo Bill Remembers: Truth and Courage_ (Fowlerville, MI: Wilderness Adventure Books, 1991), p. 240.]
	[*2 Richard Helms with William Hood, _A Look over My Shoulder: A Life in the Central Intelligence Agency_ (New York, Random House, 2003), p. 72.
	Полковник Куин е бил ръководител на разузнаването на Седма армия в Северна Африка, Франция и Германия, работещ в пряка връзка със ССО. Във Вашингтон той се изправя пред ожесточено противодействие срещу новата разузнавателна служба. Куин донася цял товар вътрешна информация за съветския Балтийски флот на един адмирал в Службата за военноморско разузнаване. „Организацията ви е инфилтрирана с комунисти — отвръща адмиралът. — Не мога да приема нищо, което бихте желал да ми дадете.“ Случват се още няколко подобни отказа. Тогава Куин решава, че му трябва чисто медицинско свидетелство от единствения човек във Вашингтон, който може да го осигури: Дж. Едгар Хувър, шефът на ФБР. Той отива при Хувър, излага случая си и наблюдава как Хувър се усмихва и буквално облизва устни, докато обмисля проблема. „Това е истинско облекчение — заявява той. — Полковник, аз се борих ожесточено с Бил Донован, особено за операциите в Южна и Централна Америка.“ На ФБР е било наредено да прекрати дейност във всички държави южно от Рио Гранде след войната; агентите на Хувър предпочитат да изгорят папките с разузнавателна информация, вместо да ги предадат на ЦРУ — началото на една безкрайна битка. Но смиреното идване на Куин във ФБР отнема малко от силата на Хувъровата омраза. Хувър продължава: „Възхищавах се от Донован, но със сигурност не го обичах. Ето ни сега в края на тази история. Какво искате да направя?“ Куин отговаря: „Господин Хувър, простият отговор на въпроса ви е да откриете дали има комунисти в организацията ми.“ Хувър отвръща: „Добре, можем да го направим. Можем да извършим проверка на национално равнище.“ „Докато го извършвате тайно, бихте ли ги проверили и за криминални прояви?“ „Добре.“ „Преди да решим как да го направим, искам да ви помоля за в бъдеще и за по-добро сътрудничество да изпратите представител, който да бъде вашата връзка с моята организация.“
	При тези думи Хувър пада от стола си. Куин си припомня: „Знаех какво се въртеше в ума му. Вероятно си мислеше, Боже мой, това момче ме моли за директно проникване в Управлението му.“ Куин току-що е поискал ФБР да шпионира шпионите му. Той се нуждае от антикомунистическата ваксинация на Хувър, за да осигури оцеляването на организацията си в началото на големия червен страх, който ще владее Вашингтон почти цяло десетилетие. Решението на Куин временно издига положението и реномето на ЦРУ в столицата.
	Полковник Куин е поставен начело на Службата за специални операции, отговаряща за шпионажа и тайните операции в чужбина, от директора на разузнаването Вандерберг през юли 1946 г. За него новото му работно място е „отрицанието на всички принципи на организация, командване и контрол, които съм научил от опита си“. В търсене на пари той отива в Капитолия и поисква 15 милиона долара за шпионажа от няколко конгресмени. „Бях наясно, че хората не знаят какво вършим“ — казва той. Ето защо Куин помолва за тайно заседание при закрити врата, на което разказва на депутатите вълнуваща история за завербувана като шпионин берлинска чистачка, снимаща съветски документи през нощта. Конгресмените са възхитени. Куин си получава парите под масата и така американското разузнаване оцелява.
	Той опитва също да събере отново ветерани от ССО като Бил Кейси, който ще стане директор на разузнаването 35 години по-късно. Но през 1946 г. Кейси повече желае да прави пари на Уолстрийт, отколкото да служи на страната си. Той и приятелите му от ССО се боят, че разузнаването ще остане кривогледият завареник на военните, управляван от ограничени до тактическите похвати генерали и адмирали, а не от опитни цивилни, фокусирани върху мащабната стратегическа картина. Бъдещето на американското разузнаване е заплашено, пише Кейси на Донован, от „днешния морален и политически климат, който приписвам в значителна степен на покойния ни главнокомандващ“ — президента Рузвелт. Списъкът с препоръки на Кейси до Куин включва Ханс Тофт, който по-късно се опитва да провежда тайни операции срещу Китай по време на Корейската война, и Майк Бърк, който опитва да осъществява същото отвъд Желязната завеса в началото на 50-те години. Quinn, _Buffalo Bill Remembers_, pp. 234–267. Писмо на Дж. Ръсел Форган до Куин, 8 май 1946 г.; писмо на Кейси до Форган, 25 януари 1966 г.; писмо на Кейси до Донован, 20 август 1946 г.; и трите писма се намират в книжата на Дж. Ръсел Форган, _Институт Хувър_, Университет Станфорд.]
	Останалите разузнавачи аналитици са изпратени да създадат ново проучвателно бюро в Държавния департамент. Там с тях се отнасят като с интернирани лица. „Не смятам, че е имало или че ще има по-тъжен или мъчителен период в живота ми“ — пише Шърман Кент, по-късно отец — основател на разузнавателната дирекция на ЦРУ.* Най-талантливите скоро напускат отчаяни и се връщат към своите университети и вестници. Изглежда, няма резерви. Ето защо в американското правителство няма да има съгласувани разузнавателни доклади за много години напред.
	[* Sherman Kent, _Reminiscences of a Varied Life_, частно издание, pp. 225–231. През 1946 г. Кент пише: „От самото начало бяха налице сериозни административни проблеми, много от които — преодолими; управлението на личния състав — нови назначения, замествания и повишавания — се придвижваше с бавността на ледник или въобще не се извършваше. Животът вън от правителството изглеждаше все по-привлекателен на незаменимите професионалисти. Те започнаха да напускат според важността си за организацията; и тъй като заместници не се появяваха, духът западна.“ „Prospects for the National Intelligence Service“, _Yale Review_, Vol. 36, №1, Autumn 1946, p. 116. Уилям Колби, бъдещият директор на разузнаването, пише, че отделянето на учените от изследователския и аналитичния отдел от шпионите от тайната служба създава две култури в разузнаването, отделни, неравностойни и презиращи се една друга. Тази критична оценка остава в сила за първите шейсет години на ЦРУ.]
	Президентът Труман разчита на директора по бюджета Харолд Д. Смит да ръководи системното разграждане на американската военна машина. Но демобилизацията се превръща в дезинтеграция. В деня на разпускането на ССО Смит предупреждава президента, че Съединените щати рискуват да се върнат към преобладаващото преди Пърл Харбър състояние на невежество.*1 Той се страхува, че американското разузнаване е „величествено изпортено докрай“.*2 На набързо свикано събиране в Белия дом на 9 януари 1946 г. адмирал Уилям Д. Лийхи, свадливият военен началник-щаб на Труман, без церемонии казва на президента, че „разузнаването е било третирано позорно“.*3
	[*1 Предупреждението, разсекретено от Белия дом през 2004 г., е озаглавено „Дейности на правителството за разузнаването и безопасността“ и е датирано от 20 септември 1945 г. — деня, в който президентът заповядва разпускането на ССО.]
	[*2 Книжа на Харолд Д. Смит, „Дневници — Съвещания с президента“, 1945 г., FDRL.]
	[*3 Лийхи, цитиран в меморандум на Смит, „Конференция върху разузнавателната дейност в Белия дом“, 9 януари 1946 г., FRUS Intelligence, pp. 170–171.]
	Труман разбира, че е създал безпорядък, и решава да го оправи. Той призовава заместник-директора на военноморското разузнаване, контраадмирал Сидни У. Сауърс. Запасняк, Сауърс е верен член на Демократическата партия от Мисури, богат бизнесмен, направил състоянието си със застраховки за живот и в магазините _Пигли Уигли_ — първите супермаркети на самообслужване в страната. Той служи в създадената от държавния секретар за флота Джеймс Форестол следвоенна комисия за проучване на перспективите пред разузнаването, но най-голямата му цел е бързо връщане в Сейнт Луис.
	За свой ужас Сауърс разбира, че президентът ще го назначи за първия директор на разузнавателната служба. Адмирал Лийхи записва момента на встъпване в длъжност в служебния си дневник на 24 януари 1946 г.: „На обед днес в Белия дом, в присъствието само на членове на администрацията, контраадмирал Сауърс и аз получихме черни наметала, черни шапки и дървени ками от Труман.“* След това президентът произвежда Сауърс за началник на „Групата подслушвачи с плащ и кинжал“ и „Директор на централизираното подслушване“. Водевилният акт поставя смаяния запасняк начело на пропадналата и кратковременна организация, наречена Централна разузнавателна група. Сауърс командва почти 2000 разузнавачи и помощен персонал, които контролират папките и досиетата на около 400 000 лица. Много от хората нямат представа какво вършат или какво трябва да вършат. След полагането на клетва някой пита Сауърс какво той би искал да прави. Отговорът е: „Да си ходя вкъщи.“
	[* Дневник на Уилям Д. Лийхи, 24 януари 1946 г., Библиотека на Конгреса; Уорнър, „Запазване и ликвидиране“, CIA/CSI.]
	Подобно на всеки директор на Централното разузнаване след него той получава големи отговорности без съответната власт. Няма указания от Белия дом. Проблемът всъщност е, че никой не знае какво иска президентът — и най-вече самият той. Труман заявява, че има нужда само от ежедневна разузнавателна информационна сводка, която да го спаси от четенето на дебела две стъпки камара от телеграми всяка сутрин.* На първоначалния персонал в Централната разузнавателна група изглежда, че това е единственият аспект от работата им, който той има предвид.
	[* Ръсел Джак Смит, по-късно заместник-директор на ЦРУ за разузнаването, си спомня, че когато Централната разузнавателна група е създадена през януари 1946 г., „Труман започна всеки ден да пита «Къде ми е вестникът?» Изглеждаше, сякаш единствената дейност на ЦРГ, която той смяташе за важна, беше ежедневното резюме.“ Предшественикът му Шърман Кент пише през 1949 г., че ЦРУ трябва да се стреми да наподобява „големите вестници“ с „малобройни екипи от благопристойни и високоинтелигентни търговски пътници“, които „да рекламират продукта“ — а продуктът е, както се оказва, вестникът на президента. Той става известен като „Ежедневна справка на президента“. Доставян по куриер на президента в продължение на шейсет години, той е единственият постоянен източник на власт за ЦРУ. Последното нещо обаче, което един шпионин, зает с работата си, иска (и от което се нуждае), е ежедневният натиск на вестникарските крайни срокове. Шпионажът не произвежда постоянен поток новини, които трябва да се вместват в краен срок. Той е бавно проучване, за да се открият фундаменталните истини, за да се разбере умът на противника чрез тихото отмъкване на държавни тайни. Имало е и има „конфликт между истинските изисквания на шпионажа и нуждите на текущото събиране на информация“ — пише Уилям Р. Джонсън, ветеран с двайсет и осем годишен стаж от тайната служба на ЦРУ. Дали работата на американското разузнаване е да измолва, заема или доставя информация и да я продава в нова опаковка на президента? Или трябва да краде държавни тайни навън? Този конфликт не е решен в полза на шпионажа. Джонсън след трийсетгодишен труд прави извод, и то от името на мнозинството от тайната служба, че работата на текущото разузнаване не е работата на ЦРУ. И с основание пише: „Що се отнася до политическите лица, до снабдителите на медиите с истории и до говорителите по тайните радиостанции, и до купувачите на продажни политици, нека се настанят, където им е удобно. Работата им не е тайна… Нека Съветът за сигурност им намери място далеч от шпионажа.“ William R. Johnson, „Clandestinity and Current Intelligence“, _Studies in Intelligence_, Fall 1976, CIA/CSI, препечатано в H. Bradford Westerfield (ed.), _Inside CIA’s Private World: Declassified Articles from the Agency’s Internal Journal_ 1955–1992 (New Haven, CT: Yale University Press, 1995), pp. 118–184.]
	Други хора виждат мисията много различно. Според твърдението на генерал Магрудър в Белия дом съществува мълчаливо съгласие, че Централната разузнавателна група ще управлява тайна служба. Ако е било така, и една дума от въпросното съгласие не се появява на хартия. Президентът никога не говори за службата, ето защо почти никой в правителството не признава легитимността й. Пентагонът и Държавният департамент отказват да говорят със Сауърс и хората му. Армията, флотът и ФБР се отнасят към тях с изключително презрение. Сауърс изкарва едва сто дни на поста директор, въпреки че продължава да служи на президента като съветник. След себе си оставя само един документ от значение, съвършено секретна бележка със следното настояване — „Спешно е необходимо да се придобие разузнавателна информация от възможно най-високо качество за СССР, за възможно най-кратко време.“*
	[* Сауърс, „Развитие на разузнаването за СССР“, 29 април 1946 г., FRUS Intelligence, pp. 345–347.]
	Тогава единствените американски наблюдения върху Кремъл идват от новоназначения американски посланик в Москва — бъдещия директор на разузнаването генерал Уолтър Бидъл Смит, и неговия най-високопоставен сътрудник в Русия Джордж Кенан.


#	„Какво иска Съветският съюз?“

	Бидъл Смит е син на бакалин от Индиана, издигнал се от прост редник до генерал без финеса на Уест Пойнт или степен от колеж. Началник-щаб на Айзенхауер по време на Втората световна война, той е премислил всяка битка в Северна Африка и Европа. Офицерите му го уважават и се страхуват от него; той е строгият помощник на Айк. Работи до изтощение. След преливания на кръв при кръвоизлив на язвата, получен на края на късен обяд с Айзенхауер и Уинстън Чърчил, Смит се измъква със скандал от британската болница обратно в палатката на командира си. Обядвал е с руски военни, участвал е и в мъчителни заседания в съюзническата главна квартира в Алжир, на които се планират съвместни операции срещу нацистите. Лично е приел нацистката капитулация, която слага край на войната в Европа, гледайки с презрение немските командири в очуканата червена училищна сграда в Реймс, в която е изнесен щабът на американските сили. На 8 май 1945 г., деня на победата в Европа, се среща за няколко минути с Алън Дълес и Ричард Хелмс в Реймс. Дълес, измъчван от подагра, накуцващ на патерица, пристига, за да види Айзенхауер и да спечели одобрението му за създаването на всесилен американски разузнавателен център в Берлин. Айк обаче няма време за Дълес тази сутрин — лошо предзнаменование.
	Бидъл Смит пристига в Москва през март 1946 г., за да бъде обучен от Джордж Кенан, шарже д’афер в американското посолство. Кенан е прекарал много години в Русия, много тежки часове, опитвайки се да разгадае Йосиф Сталин. Червената армия е завзела почти половината от Европа в хода на войната, награда, спечелена на ужасната цена на 20 милиона мъртви руснаци. Силите й са освободили цели нации от нацистите, но ето че сянката на Кремъл вече пада над повече от 100 милиона души извън руските граници. Кенан предвижда, че Съветите ще задържат завоеванията си с груба сила. Той е предупредил Белия дом да се готви за открито противопоставяне.
	Няколко дни преди идването на Бидъл Смит в Москва Кенан изпраща най-знаменитата телеграма в историята на американската дипломация — „дългата телеграма“, портрет на съветската параноя в осем хиляди думи. Читателите му — най-напред неколцина, по-късно милиони, изглежда, разбират само един ред: Съветите са неподатливи на логиката на разума, но много чувствителни към „логиката на силата“. Кенан бързо ще се прослави като най-големия познавач на Кремъл в американското правителство. „Бяхме привикнали поради военновременния си опит да имаме голям враг пред себе си — ще заключи той много по-късно.* — Неприятелят трябва винаги да е в центъра. Той трябва да е тотално зло.“
	[* Интервю на Кенан за сериала на Си Ен Ен „Студената война“, копие от Архива за национална сигурност, достъпно онлайн: http://www.gwu.edu/-nsarchiv/coldwar/interviews/-episode-l/kennanl.html]
	За Бидъл Смит Кенан е „най-добрият възможен наставник за новопристигнал началник на дипломатическа мисия“.*
	[* Walter Bedell Smith, _My Three Years in Moscow_ (Philadelphia: Lippincott, 1950). p. 86.]
	В една студена звездна нощ през април 1946 г. Бидъл Смит влиза в Кремъл в лимузина, на която се развява американското знаме.* На портите съветски разузнавателни офицери проверяват самоличността му. Колата минава покрай старите руски черкви и огромната счупена камбана в основите на висока кула зад кремълските стени. Отдаващи чест войници във високи черни ботуши и панталони с червени лампази го въвеждат в сградата. Дошъл е сам. Превеждат го през дълъг коридор, през високи двойни врати, покрити с тъмнозелена ватирана кожа. Най-накрая, в зала за конференции с висок таван, генералът среща генералисимуса.
	[* Ibid., pp. 46–54.]
	Бидъл Смит е приготвил двоен въпрос за Сталин: „Какво иска Съветският съюз, и докъде ще отиде Русия?“
	Сталин гледа в далечината, пушейки цигара и драскайки асиметрични сърца и въпросителни знаци с червен молив. Той отрича планове срещу която и да е страна. Отхвърля предупреждението за падналата в Европа Желязна завеса, отправено от Уинстън Чърчил няколко седмици по-рано в Мисури.
	Сталин заявява, че Русия знае кои са нейните врагове.
	„Възможно ли е наистина да вярвате, че Съединените щати и Великобритания са се съюзили, за да пречат на Русия?“ — пита Бидъл Смит.
	„_Да_“ — казва Сталин.
	Генералът повтаря — „Докъде ще отиде Русия?“
	Сталин го поглежда и му казва — „Няма да ходим много по-надалеч.“
	Колко много по-надалеч? Никой не знае. Каква е мисията на американското разузнаване пред новата съветска заплаха? Никой не е наясно.


#	„Жонгльор — чирак“

	На 10 юни 1946 г. генерал Хойт Ванденберг става вторият директор на разузнаването. Пилот, красавец, водил тактическата въздушна война на Айзенхауер в Европа, в момента той управлява несолидна организация, базирана в група безлични, зидани постройки в далечния край на Фоги Ботъм, на върха на малка скала, извисяваща се над река Потомак. Командният му пункт се намира на улица 2430 Е, в старата главна квартира на ССО, в обкръжението на изоставен газов завод, пивоварна с кули и пързалка за ролкови кънки.
	На Ванденберг му липсват три основни инструмента: пари, власт и хора. Според Лорънс Хюстън, главен юридически съветник на Управлението от 1946 до 1972 г., Централната разузнавателна група е извън закона. Президентът не може да създаде федерална агенция от нищото. Без одобрението на Конгреса разузнаването не може да харчи законно пари. Липсата на пари значи липса на власт.
	Ванденберг се заема да вкара Съединените щати отново в разузнавателната игра. Той създава нова Служба за специални операции (ССпО), която да се занимава с шпионажа и саботажа в чужбина, и се преборва за 15 милиона долара, подадени под масата от неколцина конгресмени, за да бъдат извършени съответните мисии. Вандерберг иска да знае всичко за съветските сили в Източна и Централна Европа — техните движения, възможности, намерения — и той заповядва на Ричард Хелмс да доставя сведения бързо. Хелмс, начело на разузнаването в Германия, Австрия, Швейцария, Полша, Чехословакия и Унгария, с 228 човека чужд персонал, казва, че се чувствал като „жонгльор — чирак, който се опитва да задържи във въздуха надута плажна топка, отворено шише с мляко и заредена картечница“.*1 Из цяла Европа „легион политически изгнаници, бивши разузнавателни офицери, бивши агенти и всякакъв вид предприемачи се превръщаха във важни личности на разузнаването, уреждайки продажбата на произведена по поръчка информация“. Колкото повече харчат шпионите му за купуване на разузнавателна информация, толкова по-малка е ценността й. „Ако има по-нагледни примери за хвърлянето на пари по разрешаването на неанализиран проблем, не ми идват наум“ — пише той.*2 Нещата, представяни като информация за Съветите и техните сателити, са мозайка от измами, произведени от талантливи лъжци.
	[*1 Helms, _A Look Over My Shoulder_, p. 67.]
	[*2 Ibid., pp. 92–95. Шефът на берлинската база Дана Дюран признава, че информацията, представена от него и хората му, е изпълнена със „слухове, клюки на високо ниво, политически брътвежи“ — Дюран до Хелмс, „Доклад за операционна база Берлин“, 8 април 1948 г., разсекретен през 1999 г., ЦРУ. При една от многото подобни разузнавателни измами Карл-Хайнц Крамер, „стокхолмският Абвер“, продава на американците много подробни доклади за руската фюзелажна индустрия, които според твърденията му идвали от неговата разклонена мрежа от агенти в Съветския съюз. В действителност източникът са авиационни наръчници, закупени от книжарница в Стокхолм. James Milano and Patrick Brogan, _Soldiers, Spies, and the Rat Line: America’s Undeclared War against the Soviets_ (Washington, DC, Bracey’s, 1995), pp. 149–150. В друг случай Управлението купува парче „радиоактивен уран“, представен като нещо, откраднато от предназначена за Москва пратка от Източна Германия. Горещият картоф се оказва голямо парче олово, обвито в алуминиево фолио. Това фиаско кара генерал Лесли Гроувс, човека, ръководил _Проекта Манхатън_ — тайната програма за атомната бомба, да създаде свое разузнавателно поделение, което да определи всеки възможен източник на уран в света и следи развитието на ядрените оръжия в Съветския съюз. Генерал Гроувс, оценявайки хората на Хелмс „неспособни да работят задоволително“ и следователно неспособни да наблюдават плановете на Сталин да създаде съветска атомна бомба, запазва в тайна от Вандерберг и подчинените му в ЦРУ съществуването на поделението и мисията му. Това допринася за неуспеха на ЦРУ да предскаже акуратно кога монополът на САЩ над оръжията за масово поразяване може да приключи. „Протоколи от шестото заседание на националните разузнавателни служби“, 21 август 1946 г., FRUS Intelligence, pp. 395-400; бележка на Гроувс до Комисията по атомна енергия, 21 ноември 1946 г., FRUS Intelligence, pp. 458–460.]
	По-късно Хелмс установява, че поне половината от информацията за Съветския съюз и Източна Европа в папките на ЦРУ е чиста лъжа. Бюрата му в Берлин и Виена са станали работилници за фалшиви сведения. Малцина от неговите офицери или анализатори могат да отделят фактите от измислицата. Става дума за постоянен проблем: повече от половин век по-късно ЦРУ се сблъска със същия вид фалшификация, като търсеше да разкрие оръжията за масово поразяване на Ирак.
	От деня на встъпването си на служба Ванденберг е разтревожен от ужасяващи новини от чужбина. Всекидневните му бюлетини произвеждат горещина, но дават малко светлина. Невъзможно е да се определи дали отчетите са верни, но въпреки това те се придвижват нагоре по командната верига. Съобщение: пиян съветски офицер се похвалил, че Русия ще удари без предупреждение. Съобщение: командващият съветските сили на Балканите вдигнал наздравица за предстоящото падане на Истанбул. Съобщение: Сталин се бил приготвил да нахлуе в Турция, да обкръжи Черно море и да завладее Средиземноморието и Близкия изток. Пентагонът установява, че най-добрият начин да се спре съветска офанзива е да се прережат снабдителните линии на Червената армия в Румъния. Старшите офицери в щаба започват да чертаят бойни планове под ръководството на Обединения комитет на началник-щабовете.
	Военните нареждат на Ванденберг да подготви първите тайни операции на Студената война. При опита си да изпълни заповедта генералът променя основната задача на Централната разузнавателна група. На 17 юли 1946 г. той изпраща двама от помощниците си да посетят юридическия съветник на Труман от Белия дом Кларк Клифърд. Те заявяват, че „първоначалната концепция за Централната разузнавателна група вече трябва да бъде променена“, за да стане „работеща агенция“.*1 Без всякакво правно основание промяната се извършва. Същия ден Вандерберг лично помолва военния министър Робърт Патерсън и държавния секретар Джеймс Бърнс да пуснат в джоба му допълнителни 10 милиона долара под формата на тайни фондове, за да се финансира работата на „разузнавателните агенти по целия свят“.*2 Те го правят.
	[*1 Меморандум на Елси за сведение, 17 юли 1946 г., CIA/CSI.]
	[*2 „Протоколи от четвъртото заседание на националните разузнавателни служби“, 17 юли 1946 г., FRUS Intelligence, pp. 526–533. За контекста на страха от война от 1946 г. виж Eduard Mark, „The War Scare of 1946 and its Consequences“, _Diplomatic History_, Vol. 21, №3, Summer 1997.]
	Службата за специални операции на Ванденберг си поставя за цел да създаде нелегална съпротивителна сила в Румъния. Франк Уизнър е оставил в Букурещ мрежа от агенти, отчаяно решени да работят с американците, но и дълбоко инфилтрирани от съветското разузнаване. Чарлз У. Хослър, първият началник — резидентура на ССпО в Букурещ, се вижда заобиколен от „конспирация, интрига, низост, двуличие, безчестие и понякога убийства“* в средата на фашисти, комунисти, монархисти, индустриалци, анархисти, умерени, интелектуалци и идеалисти — „социално и политическо обкръжение, за което младите американски офицери бяха зле подготвени“.
	[* Интервю на автора c Хослър. Хослър прекарва последните месеци от войната на временно назначение в Италия, работейки в един от кралските дворци с 1200 стаи край Неапол, помагайки на Джеймс Дж. Енгълтън от ССО да „засили контрола си над различните италиански мрежи за разузнаване и сигурност.“ За обстоятелствата на румънското фиаско виж Charles W. Hostler, _Soldier to Ambassador: From the D-Day Normandy Landing to the Persian Gulf War, A Memoir Odyssey_ (San Diego: San Diego State University Press, 1993), pp. 51-85; и Elizabeth W. Hazard, Cold War Crucible (Boulder, CO: Eastern European Monographs, 1996). Тя е дъщеря на Франк Уизнър.]
	Ванденберг заповядва на лейтенант Айра С. Хамилтън и майор Томас Р. Хол, работещи в малката американска военна мисия в Букурещ, да направят от румънската Национална селска партия съпротивителна сила. Майор Хол, офицер от ССО на Балканите, говори малко румънски. Лейтенант Хамилтън въобще не го говори. Негов водач е единственият важен агент, вербуван от Уизнър преди две години: Тудор Манакатиде, отначало сержант в щаба на разузнаването на румънската армия, в момента служител в американската военна мисия, преводач през деня и шпионин през нощта. Манакатиде води Хамилтън и Хол на срещи с лидерите на Селската партия. Американците предлагат тайната подкрепа на Съединените щати — оръжие, пари и разузнавателна информация. На 5 октомври, работейки с новата централна разузнавателна база в окупирана Виена, американците промъкват тайно в Австрия бившия външен министър на Румъния и петима членове на евентуалната освободителна армия, като ги упояват, напъхват ги в пощенски чували и ги превозват до законспирирано място.
	Съветското разузнаване и румънската тайна полиция се нуждаят само от няколко седмици, за да надушат чуждите шпиони. Американците и главният им агент се спасяват както могат, докато комунистическите сили за сигурност смазват главните румънски съпротивителни сили. Водачите на Селската партия са обвинени в измяна и затворени. Манакатиде, Хамилтън и Хол са осъдени задочно на публичен процес, след като свидетели декларират под клетва, че тримата са се представяли за агенти на нова американска разузнавателна служба.
	На 20 ноември 1946 година Франк Уизнър отваря _Ню Йорк Таймс_ и прочита в кратка статия на стр. 10, че старият му агент Манакатиде, „в миналото работил за американската легация“, е бил осъден на доживотен затвор, „тъй като придружил някой си лейтенант Хамилтън от американската военна мисия на конгрес на Националната селска партия“. В края на зимата почти всички от румънците, работили за Уизнър по време на войната, са затворени или убити; личният му секретар се е самоубил. Една брутална диктатура поема управлението на Румъния, като възхода й е ускорен от провала на американските тайни операции.
	Уизнър напуска юридическата си фирма, отива във Вашингтон и си осигурява в Държавния департамент пост, от който наблюдава окупираните зони на Берлин, Виена, Токио, Сеул и Триест. Амбициите му са по-големи. Убеден е, че Съединените щати трябва да се научат да се бият по нов начин, със същите умения и секретност, с които го върши и неприятелят им.


>>	3. „На силата със сила“

	Вашингтон е малък град, управляван от хора, които вярват, че живеят в центъра на Вселената. Техният град в града е Джорджтаун, територия от една квадратна миля калдъръмени улици, нагъсто засадени с магнолии. В сърцето му, на улица 3327-P, се възправя хубава четириетажна къща, построена през 1820 г., с английска градина отзад и официална трапезария с високи прозорци. Франк и Поли Уизнър я превръщат в свой дом. В неделните вечери на 1947 г. сградата става средище на изграждащия се елит на американските служби за национална сигурност. Външната политика на Съединените щати се оформя на трапезата на господин и госпожа Уизнър.
	Те слагат началото на една джорджтаунска традиция: неделната вечеря от тип „каквото Бог дал.“ Главното блюдо са напитките, като всички участници във вечерите са приключили участието си във Втората световна война на гребена на алкохолната вълна. За най-големия син на Уизнърови, съименник на Франк, който с течение на времето израства до върховете на американската дипломация, неделните вечери са „извънредно важни събития.* Това не бяха просто банални светски вечеринки. Те осигуряваха на правителството енергията да мисли, да се бори, да работи, да разменя мнения, да взема решения и да стига до консенсус“. След ядене, по британския обичай, дамите се оттеглят, господата остават и дръзките идеи и опиянените приказки се носят до късно през нощта. Всяка вечер сред гостите може да се намерят близкият приятел на Уизнър Дейвид Брус, ветеран от ССО, който е на път да стане американски посланик в Париж; Чип Болън, юридически съветник на държавния секретар и бъдещ посланик в Москва; държавният подсекретар Робърт Лъвет и бъдещият държавен секретар Дийн Ачесън; станалият наскоро изтъкнат специалист по Кремъл Джордж Кенан. Тези мъже вярват, че е в тяхна власт да променят хода на събитията, а големият им дебат е как да спрат съветското завземане на Европа. По това време Сталин консолидира своя контрол над Балканите. Левите партизани се сражават с монархията, подкрепяна от дясното крило, в планините на Гърция. Гладни бунтове избухват в Италия и Франция, където комунистическите политици призовават към общи стачки. Британските войници и шпиони се оттеглят от постовете си из целия свят, изоставяйки широки сектори от картата открити за комунистите. Слънцето над Британската империя вече залязва — Министерството на финансите не може да я поддържа. Съединените щати ще водят свободния свят сами.
	[* Уизнър, цитиран у С. David Heymann, _The Georgetown Ladies Social Club_ (New York: Atria, 2003), pp. 36–37.]
	Уизнър и гостите му слушат внимателно Кенан. Попили са „дългата телеграма“ от Москва и гледат като него на съветската заплаха. Това се отнася и за секретаря на флота Джеймс Форестол, който скоро ще бъде първият министър на отбраната — момче чудо от Уолстрийт, виждащо в комунизма фанатична вяра, срещу която трябва да се бориш с още по-дълбоко убеждение. Форестол е станал политически покровител на Кенан, настанил го е в генералско жилище в Националния военен колеж и е направил работата му задължително четиво за хиляди офицери. Директорът на разузнаването Вандерберг заедно с Кенан блъска главата си над проблема как да се шпионира работата на Москва в областта на атомните оръжия. Новият държавен секретар Джордж С. Маршал, началник-щаб на американската армия по време на Втората световна война, решава, че нацията трябва да промени външната си политика, и през пролетта поставя Кенан начело на новия Щаб за планиране на политиката на Държавния департамент.
	Кенан съставя боен план за току-що получилата името си Студена война. В течение на шест месеца идеите на този малко познат дипломат* създават три сили, които ще формират света: _Доктрината Труман_ — политическо предупреждение към Москва да спре с подривните действия срещу чуждите нации; _Планът Маршал_ — твърдина на американското влияние срещу комунизма; и тайната служба — Централното разузнавателно управление.
	[* По-късно Кенан ще се откаже от интелектуалните си построения за _Доктрината Труман_ и ЦРУ. _Доктрината Труман_, пише той след две десетилетия, изгражда „рамката на универсална политика“ от един-единствен проблем: „Всичко, което някоя страна трябваше да направи, за да стане получател на американска помощ, беше да покаже наличието на комунистическа заплаха. Понеже почти не съществуваше държава без комунистическо малцинство, това допускане отвеждаше нещата твърде далеч.“ Но доктрината е четена от повечето американци през 1947 г. като гръмко възвание към силите на свободата. Американският разузнавач Джеймс Маккаргар работи в Будапеща в деня, в който Труман прочита речта си. В продължение на месеци духът в американската легация „падаше непрекъснато, понеже ние видяхме как руснаците имаха успех в това, което искаха, а то беше да подчинят Унгария напълно“. Същата история се повтаряше на Балканите и — кой знае — може би в цяла Европа: „Изобщо не ставаше въпрос, че това ще бъде съперничество, истинска конфронтация между Съединените щати и Съветския съюз. Ние бяхме все по-потиснати — до деня, в който _Доктрината Труман_ бе провъзгласена. Всички излязохме на улицата тази сутрин с високо вдигнати глави — казва Маккаргар. — Ние щяхме да подкрепим демократичните сили, доколкото можем, по целия свят.“ George F. Kennan, _Memoirs_ 1925–50 (New York: Pantheon, 1983), p. 322; устен разказ на Маккаргар, FAOH; интервю на автора с Маккаргар; бележка на Ванденберг, „Относно: специален консултант към директора на разузнаването“, 27 юни 1946 г., CIA/CSI.
	Произходът на _Доктрината Труман_ може да се проследи до страха от война от 1946 г. В късния петъчен следобед на 12 юли 1946 г., когато първата нелегална операция и първите военни планове срещу Съветите започват да се оформят, Хари Труман изпива един-два бърбъна със своя съветник Кларк Клифърд в Белия дом. Клифърд, вече леко замаян от близостта си до властта, решава сам да поеме работата. Никой от близките до Труман хора не е по-неподходящ. „Нямах истинска подготовка във външната политика или националната сигурност — заявява Клифърд. — Трябваше да се уча в процеса на работа; това си беше истинска борба без правила.“ Труман не е първият президент, създал своя аматьорска разузнавателна служба в Белия дом. Няма да е и последният. Трудът на Клифърд, създаден заедно с довереника на Труман Джордж Елси, е готов в началото на септември 1946 г. Текстът заема от думите на Кенан и е изграден върху тях, след което прави дълъг скок в непознатото. Устна история на Клифърд, HSTL. „Обединеният комитет по разузнаването“, CIA/CSI, 2000.
	Съединените щати трябва да допуснат, че Съветите могат да атакуват навсякъде и по всяко време, ето защо президентът трябва да е готов да започне „атомна и биологическа война“ срещу Съветския съюз, тъй като „езикът на военната сила е единственият език“, който Съветите разбират, твърди докладът. Единствената истинска алтернатива би била американско усилие от световен мащаб за „подкрепа и помощ на всички демократични страни, заплашени или изложени на опасност по какъвто и да е начин от СССР“. За да извърши това, страната трябва да изгради единна система от външна политика, военни планове, програми за икономическа помощ и разузнавателни операции, за да спре Съветите. Съединените щати трябва да водят западната цивилизация „в опит да изградим наш свят“.
	Директорът на разузнаването Ванденберг подочува за старанието на Клифърд. За да не бъде надминат, седмица след като Труман възлага доклада на Клифърд, Ванденберг нарежда на Лъдуел Лий Монтагю, своя главен докладващ служител, да произведе голям хит за военната и външната политика на Съветския съюз и да го сложи на бюрото му във вторник. Монтагю, без никакви компетентни служители, свършва цялата работа сам. С много малко сън по време на следващите сто часа той представя в срок първия анализ за Съветите, издаден от разузнавателното управление. Стига до заключението, че докато Москва предвижда сблъсък с капиталистическия свят и ще се стреми да заздрави контрола си над страните зад Желязната завеса, тя все пак няма да провокира следващата война и не може да си позволи директен конфликт със Съединените щати в обозримото бъдеще. Това предположение е толкова добро, колкото всяко друго. Докладът е първата преценка за Съветския съюз, първата от стотици, една от най-трудните и неудовлетворителни работи, предприемани от ЦРУ. Подобно на следващите, и този доклад е основан на малко истински факти и потвърждава мъдростта на Шърман Кент, че „предполагането е това, което правиш, когато не знаеш какво правиш“. Самият доклад потъва като камък във вода. Той дава разнообразни нюанси на сивото, докато исканото от Белия дом е черно-бяло. И основната му слабост е, че армията, флотът и Държавният департамент не споделят разсъжденията си и още по-малко тайните си е парвенютата в разузнаването. Sherman Kent, „Estimates and Influence“, _Foreign Service Journal_, April 1969. Виж също и Ludwell Lee Montague, _General Walter Bedell Smith as Director of Central Intelligence_ (University Park, PA: Penn State University Press, 1992), pp. 120–123 (оттук нататък цитирана като CIA/LLM, Това е отчасти разсекретена история на ЦРУ Ludwell Lee Montague, „Production of a «World Situation Estimate».“, CIA, FRUS Intelligence, pp. 804–806.)
	Ударът е парализиращ. Както пише Монтагю, през следващите четири години разузнаването постоянно не успява да предостави исканото от Труман: информация от всички известни източници. Непреодолимото препятствие са военните. Те желаят да мислят, прогнозират и да анализират заплахите сами, както е и днес. Трудът на Монтагю е последният голям опит да се разсъждава за Съветския съюз, който разузнаването представя на президента за почти две години. Горчивият урок ще се усвои с времето: ЦРУ ще упражнява власт във Вашингтон само след като е събрало собствените си тайни.
	Клифърд има липсващото на разузнаването влияние. Той разполага с най-хубавия кабинет в Западното крило на Белия дом и се среща с президента шест пъти дневно. Притежава достъп до президентското ухо. Клифърд изисква и получава тайните на Държавния, Военния и Военноморския департамент от името на президента. Представеният от него и Елси през септември доклад черпи щедро от работата на разузнавателната служба на Обединения комитет на началник-щабовете. Но и той има една фатална слабост: никой в американското правителство няма начин да разчете акуратно военните възможности и намерения на Москва. Най-добрата достъпна тогава за американското правителство информация за Съветите, размишлява Ричард Хелмс петдесет години по-късно, се намира в хранилищата на Библиотеката на Конгреса. Но Клифърд, работейки без подготовка, е свършил точно това, което е трябвало да върши разузнаването. Той събира на едно място идеите на правителството. Паметна бележка Клифърд — Елси, чернова, септември 1946 г., CIA/DDRS. Виж също и James Chace, _Acheson_ (New York: Simon and Schuster, 1998), p. 157; и Clark M. Clifford with Richard Holbrooke, _Counsel to the President_ (New York: Anchor, 1992), pp. 109–129.]



#	„Най-голямата разузнавателна служба в света“

	През февруари 1947 г. британският посланик предупреждава временно изпълняващия длъжността държавен секретар Дийн Ачесън, че военната и икономическа помощ на Англия за Гърция и Турция ще бъде прекратена в срок от шест седмици. Гърците ще се нуждаят от около милиард долара за следващите четири години, за да се борят със заплахата от комунизма. От Москва Уолтър Бидъл Смит изпраща преценката си, че британските войски са единствената сила, която не позволява на Гърция да попадне в съветската орбита.
	У дома червената заплаха се надига. За първи път от времето преди Голямата депресия републиканците контролират и двете камари на Конгреса, като се засилва влиянието на мъже като сенатора Джоузеф Маккарти от Уисконсин и конгресмена Ричард Никсън от Калифорния. Популярността на Труман пада; одобрението за него според проучванията на общественото мнение е намаляло с 50 пункта от края на войната. Той е променил мнението си за Сталин и Съветите. Сега вече е убеден, че те са зло, което вилнее на воля по света.
	Труман и Ачесън призовават сенатор Артър Ванденберг, републикански председател на Комисията за външни отношения (в този ден вестниците отбелязват, че племенникът на сенатора, Хойт, скоро ще бъде освободен от поста си директор на разузнаването след само осем месеца във властта). Ачесън обяснява, че комунистически плацдарм в Гърция ще заплаши цяла Западна Европа. Съединените щати ще трябва да намерят начин да спасят свободния свят — и Конгресът ще трябва да плати сметката. Сенатор Вандерберг се прокашля и се обръща към Труман. „Господин президент — казва той, — единственият начин въобще да го постигнете, е да държите реч и да стреснете страната.“*
	[* Chace, _Acheson_, pp. 162-165; Dean Acheson, _Present at the Creation: My Years at the State Department_ (New York: W. W. Norton, 1969), p. 219.]
	На 12 март 1947 г. Труман държи речта, предупреждавайки съвместната сесия на Конгреса, че светът ще се изправи пред катастрофа, докато Съединените щати не започнат да се борят с комунизма извън границите си. Стотици милиони долари трябва да бъдат изпратени да стабилизират Гърция, „заплашена от терористичната дейност на няколко хиляди въоръжени мъже“ — казва президентът. Без американска помощ „безредие може да се разпространи из Близкия изток“, отчаянието на европейските нации да се задълбочи, а мракът да се спусне над свободния свят. Неговото кредо е нещо ново: „Вярвам, че политиката на Съединените щати трябва да е насочена към подкрепа на свободните народи, които се съпротивляват на опити да бъдат подчинени от въоръжени малцинства или външен натиск.“ Всяко нападение, предприето от неприятел на Съединените щати срещу която и да е държава по света, е нападение и срещу тях. Това е _Доктрината Труман_. Конгресът става на крака за овации към президента.
	Милиони долари потичат към Гърция — заедно с бойни кораби, войници, стрелково оръжие, амуниции, напалм и шпиони. Скоро Атина става един от най-големите американски разузнавателни постове в света. Решението на Труман да се бори с комунизма вън от страната е първото пряко указание, което американските разузнавачи получават от Белия дом. На тях все още им липсва силен командир. Генерал Ванденберг брои дните до поемането на командата над току-що създадените военновъздушни сили, но в последните си дни като директор на разузнаването той заявява тайно пред неколцина членове на Конгреса, че нацията е изправена пред външни заплахи както никога досега. „Океаните се свиха до такава степен, че днес и Европа, и Азия граничат със Съединените щати, почти както Канада и Мексико“ — казва той по начин, повторен със зловещ нюанс от президента Буш след 11 септември.*
	[* Твърдение на генерал-лейтенант Хойт С. Ванденберг, S. 758, Закон за националната сигурност от 1947 г., NARA: „Изисква се известно време — казва Ванденберг, — за да започнеш нещо, в което сме назад от днешното време с 400 години“.]
	Ванденберг твърди, че „по време на Втората световна война трябваше да се доверяваме сляпо и изцяло на превъзхождащата разузнавателна система на британците“, но „Съединените щати не бива никога да искат като смирени молители от което и да е чуждо правителство очите — външното разузнаване, — с които да виждат“. ЦРУ обаче винаги ще зависи от други служби за проникване в чужди и неразбираеми страни и езици. Ванденберг завършва, като заявява, че поне още пет години ще трябват, за да се изгради професионален кадър от американски шпиони. Поличбата е повторена дума по дума половин век по-късно, през 1997 г., от директора на Управлението Джордж Тенет и изречена пак от него при напускането на поста му през 2004 г. Както се вижда, голямата разузнавателна служба винаги е пет години отвъд хоризонта.
	Наследникът на Ванденберг, третият човек, който заема длъжността в рамките на петнайсет месеца, е контраадмирал Роско Хиленкьотер, положил клетва на 1 май 1947 г. Хили, както го наричат всички, е човек, комуто е предложена неподходяща роля. Той излъчва незначителност. Както и предшествениците си, никога не е искал да бъде директор на разузнаването — „и вероятно никога не би трябвало да бъде“, казва една от историите за периода, съставена в Управлението.*
	[* CIA/LLM, p. 4. Сауърс, Ванденберг и Хиленкьотер са сред дузината от общо деветнайсет директори на разузнаването, които са били неподготвени или неподходящи за длъжността. „Това назначение определено не бе търсено от мен — пише Хиленкьотер на Бил Донован-Дивия на 21 май 1947 г. — Тъй като сте някогашният майстор в това изкуство, позволявам си да попитам дали бихте споделили с мен някои съвети, както и идеите си по въпроса.“ Хили има нужда от всякакъв вид помощ. Писмо до Донован, документи Форган, _Институт Хувър_, Университет Станфорд.]
	На 27 юни 1947 г. конгресна комисия организира тайно изслушване, което довежда до формалното създаване на ЦРУ в края на лятото. Най-красноречив е фактът, че не Хиленкьотер, а Алън Дълес — адвокат на частна практика — е назначен да води таен семинар върху разузнаването за няколко подбрани членове на Конгреса.
	Алън Дълес притежава усещане за патриотичен дълг от типа „Напред, християнски войни“. Роден е в най-доброто семейство на Уотъртаун, Ню Йорк, през 1893 г. Баща му е презвитерианският пастор на градчето; дядо му и чичо му са служили като държавни секретари. Президентът на неговия колеж, Принстън, е Удроу Уилсън, по-късно президент и на Съединените щати. Дълес е бил младши дипломат след Първата световна война и уолстрийтски адвокат по време на Депресията. Благодарение на внимателно изгражданата като директор на ССО в Швейцария репутация на американски шпионин — виртуоз, ръководството на републиканците го разглежда като директор на разузнаването в изгнание, точно както брат му Джон Фостър Дълес, главният говорител на партията по външната политика, е смятан за държавен секретар в сянка. Алън е изключително мил човек с играещи очи, гърлен смях и една почти палава непочтеност. Но той е също така и двуличен, хроничен прелюбодеец, безмилостно амбициозен. Няма колебания да подведе Конгреса, колегите си или дори своя главнокомандващ.
	Кабинет 1501 на сградата _Лонгуърт_ е изолиран от въоръжена охрана; всички работещи там са положили клетва да пазят тайна.* Издухвайки дим от лулата си, в позата на отегчен учител, наставляващ буйни ученици, Алън Дълес описва ЦРУ, което ще бъде „ръководено от относително малък, но елитен корпус от мъже с влечение към анонимността“. На директора му ще са нужни „разсъдителен темперамент във висока степен“, „дълъг опит и дълбоки познания“ — тоест човекът трябва да е нещо като самия Дълес. Главните му довереници, в случай че са военни, ще „се откажат от своите звания на войници, моряци или авиатори и при това положение ще надянат униформата на разузнавателната служба“.
	[* Показанията на Дълес са записани при изслушване пред Комисията по разходите в Административното министерство на 27 юни 1947 г. През 1982 г. конгресмените Джак Брукс, председател на Комисията по правителствените операции, и Едуард Боланд, председател на Постоянната комисия за разузнаването, нареждат на подчинените си да намерят записа и да го отпечатат с въведение относно необикновената му история. Конгресменът Клеър Е. Хофман от Мичиган, републиканският председател на Комисията по разходите в Административното министерство, е водил заседанието през 1947 г. Свидетелите дават показания под кодови имена (г-н А, г-н Б, г-н В). Хофман запазва единствения запис на изслушването; през октомври 1947 г. го дава назаем на законодателния съветник на ЦРУ Уолтър Пфорцхаймер, който прави копие, заключва го в един сейф и връща оригинала. Хофман унищожава оригинала през 1950 г. Единственото оцеляло копие е открито в архивите на ЦРУ трийсет и две години по-късно.
	Другите важни свидетели при изслушването са директорът на ЦРУ Ванденберг и Джон Громбак-Презерватива, шеф на _Водоема_, шпионската служба, създадена от военното разузнаване през 1942 г. „Ние не си играем на топчета — казва Громбак на комисията. — Ние играем с националната си сигурност и с живота си“, оставяйки на разузнаването да направлява тайните операции. Нека армията шпионира за Съединените щати, твърди той, а разузнаването да пише доклади. Всяко друго разрешение би било „погрешно и опасно“.
	Ванденберг отвръща на удара. „Истинската опасност — заявява той — е _Водоемът_“, „една синекура“, едно „търговско предприятие“, пълно с наемници — аматьори, които издрънкват тайни из баровете. Нелегалното събиране на тайна информация е трудна работа, която трябва да се извършва от строго контролирани професионалисти.
	Ванденберг продължава и обяснява как трябва да се изгради истинска разузнавателна служба. „Секретната сфера, сър, е много сложна работа — потвърждава той. — Тя работи така: имате експерт в същото това поле, или просто каквото може да се нарече експерт в Съединените щати, когото можем да наемем за парите, които можем да платим… Тогава той изгражда верига от хора, които познава. След това трябва да поставим друг човек, комуто се доверяваме напълно и който изгражда паралелна верига и само наблюдава… за да е сигурно, че първият не ви дава информация и не получава пари от чуждо правителство… Човекът, който е създал веригата в началото, привидно няма връзка с никое лице или отдел на правителството.“ Ванденберг предупреждава: „Вероятността американското правителство да бъде въвлечено в ужасни трудности в мирно време ни принуждава да държим всичко под контрол; а вие не можете да държите всичко под контрол, ако наемате (чрез договор) някой симпатяга, който пристига в офиса и ви казва, че ще е много доволен, ако му давате 500 000 долара годишно… Напълно е възможно този човек да приема пари от друго правителство и да ви захранва с информацията, която въпросното правителство би искало вие да получите.“
	Това е акуратно описание на предизвикателствата, пред които е изправено ЦРУ при създаването си — по-точно от изреченото от Алън Дълес, който казва: „Аз не вярвам в голямо управление. Трябва да го поддържате малко. Ако се превърне в някакъв голям октопод, няма да функционира добре. В чужбина ще ви трябват известен брой хора, но не бива да са твърде много. Трябва да са десетки, не стотици.“ Той наследява почти 10 000 души при встъпването в длъжност през 1953 г. и ги докарва до над 15 хиляди, близо 20 хиляди, като повечето от тях са натоварени с тайни операции зад граница. Тайните операции са работа, за която Дълес така и никога не се наканва да спомене.]
	Американците имат „суровината за създаване на най-голямата разузнавателна служба в света — казва той. — Личният състав не бива да е твърде многоброен.“ Няколкостотин кадърни хора ще свършат работата. „Дейността на Управлението не трябва нито да е шумна, нито да е прекалено забулена в тайнствеността и абракадабрата, с които се кичи детективът — аматьор“, успокоително твърди Дълес на членовете на Конгреса. „Това, което е нужно за успеха, е само яка работа, проницателно съждение и здрав разум.“
	Той обаче никога не казва какво наистина желае — да съживи военновременните тайни операции на ССО.
	Създаването на новата американска тайна служба е съвсем близо. С подписването на Закона за национална сигурност от 26 юли 1947 г. президентът Труман тържествено открива новата архитектура на Студената война. Законът създава Военновъздушните сили като отделен род войски, командвани от генерал Вандерберг, а новият Съвет за национална сигурност трябва да е разпределителното табло на Белия дом за президентски решения. Създава се и длъжността държавен секретар по отбраната; първият й титуляр, Джеймс Форестол, получава заповед да обедини американските военни. („Тази служба — пише Форестол няколко дни по-късно — вероятно ще бъде най-голямото съществувало в историята гробище за провалени политици.“)*
	[* Walter Millis (ed.) with E. S. Duffield, _The Forrestal Diaries_ (New York: Viking, 1951), p. 299.]
	Най-накрая, в няколко кратки и повърхностни параграфа, на 18 септември Законът създава Централното разузнавателно управление.
	Управлението е родено с ужасни дефекти. От началото срещу него са изправени яростни и неумолими врагове в Пентагона и Държавния департамент — службите, чиито доклади, предполага се, ЦРУ трябва да координира. Управлението обаче не е техен надзирател, а само осиновено дете. Властта му е зле очертана. За следващите почти две години ЦРУ няма да получи формален устав или одобрени от Конгреса средства. През въпросния период главната квартира на ЦРУ ще оцелее за сметка на фонд за насъщния, поддържан от няколко конгресмени.
	Секретността на Управлението пък винаги ще е несъвместима с откритостта на американската демокрация. „Имах най-лоши предчувствия за тази организация* — пише Дийн Ачесън, бъдещ държавен секретар — и предупредих президента, че както е устроена, нито той, нито Съветът за национална сигурност (СНС), нито който и да е друг ще е в положение да знае какво тя върши или да я контролира.“
	[* Acheson, _Present at the Creation_, p. 214.]
	Законът за национална сигурност не казва нищо за тайни операции в чужбина. Той инструктира ЦРУ да съпоставя, оценява и довежда до знанието на когото трябва разузнавателна информация — и да изпълнява „други функции и задължения, свързани с разузнавателна информация, засягаща националната сигурност“. В тези единайсет думи е запечатана властта, която генерал Магрудър е запазил при своя опит да заобиколи президента две години по-рано. С течение на времето стотици големи тайни операции — 81 от тях по времето на втория мандат на Труман* — ще бъдат преведени през тази вратичка.
	[* Броят им е публикуван в „Координация и преценка на политиката на тайните акции“, съвместен документ на ЦРУ и СНС с дата 23 февруари 1967 г., разсекретен след дълга борба през 2002 г.]
	Извършването на секретни акции изисква прякото или косвено разрешение на Съвета за национална сигурност. Тогава СНС включва президента Труман, държавния секретар и военните командири. Но съветът е незначителна институция. Събира се рядко, а когато все пак се събере, Труман рядко присъства.
	Той пристига на първата среща на 26 септември, като същото прави и един много предпазлив Роско Хиленкьотер. Юридическият съветник на ЦРУ Лорънс Хюстън* е предупредил директора за увеличаващите се искания за тайни акции. Той заявява, че Управлението няма правото да ги провежда без изричното одобрение на Конгреса. Хили желае да ограничи задграничните дейности на ЦРУ до събирането на разузнавателна информация. Не успява. Важните решения се вземат тайно, често на закуските всяка сряда сутрин в дома на държавния секретар по отбраната Форестол.
	[* Хюстън заявява на Хиленкьотер, че законът не дава на ЦРУ правна санкция за каквото и да е действие, наподобяващо тайна операция. Отделно Конгресът не действа с подразбиращото се намерение нещо такова да се чете между редовете на закона. Ако СНС издаде заповед за мисия от такъв вид и ако ЦРУ отиде в Конгреса и получи разрешението и парите за тайна операция, работата вече е друга. Трийсет години ще минат, преди този съвет да бъде взет под внимание. Хюстън до Хиленкьотер, „Право на ЦРУ да изпълнява пропагандни и диверсионни функции“, 25 септември 1947 г., FRUS Intelligence, pp. 622–623.]
	На 27 септември Кенан изпраща на Форестол подробен документ, в който се настоява за създаването на „корпус за партизанска война“. Кенан смята: въпреки че американският народ може никога да не одобри подобни методи, „за нашата сигурност би могло да бъде от първостепенно значение да противодействаме на силата със сила“.* Форестол ревностно одобрява предложението. Заедно двамата пускат в действие американските тайни служби.
	[* Кенан до Форестол, 26 септември 1947 г., Record Group 165, ABC files, 352:1, NARA.]


#	„Началото на организираната политическа война“

	Форестол поканва Хиленкьотер в Пентагона, за да обсъдят „широко разпространената понастоящем вяра, че нашата Разузнавателна група е самата неспособност“. Основанието на държавния секретар по отбраната е достатъчно сериозно. Несъответствието между възможностите на ЦРУ и мисиите, които е призвано да изпълнява, е невероятно.
	Новият командир на Службата за специални операции на ЦРУ, полковник Доналд Галоуей — Объркания, е наперен дребнав военен, достигнал връхната точка на таланта си като кавалерийски офицер в Уест Пойнт, преподаващ етикет на кадетите. Заместникът му Стивън Пенроуз, който е управлявал близкоизточния отдел на ССО, подава оставка, потиснат от своето безсилие. В една горчива паметна бележка* до Форестол Пенроуз предупреждава, че „ЦРУ губи професионалистите си и не се сдобива с нов квалифициран персонал“ точно по времето „когато, както никога по-рано, правителството се нуждае от ефективна, експанзивна, професионална разузнавателна служба“.
	[* Пенроуз до Форестол, 2 януари 1948 г., FRUS Intelligence, pp. 830–834.]
	Въпреки това на 14 декември 1947 г. Съветът за национална сигурност издава първите си строго секретни заповеди до ЦРУ. Управлението трябва да осъществи „тайни психологически операции*1, предназначени да противодействат на съветски и вдъхновени от Съветите действия“. Следвайки този призивен барабанен бой, ЦРУ си поставя за цел да бие червените на италианските избори, насрочени за април 1948 г. ЦРУ заявява на Белия дом, че Италия може да стане тоталитарна полицейска държава. Ако комунистите спечелят при избирателните урни, те ще завземат „най-древния център на западната култура*2, в частност преданите католици по света ще бъдат много притеснени за безопасността на Светия престол“. Перспективата на едно безбожно управление, държащо папата на близък прицел, е прекалено ужасна, за да бъде просто обмисляна. Кенан например смята, че започването на военни действия е по-добро от това комунистите да бъдат оставени да вземат властта легално — но щом това не може да се направи, остават тайните операции по образеца на комунистическите подривни техники.
	[*1 NSC 4/A, 14 декември 1947 г.
	Що е психологическа война? — чудят се първите служители в ЦРУ. Война на думите? Ако думите са оръжия, те истински ли трябва да са или лъжливи? Дали ЦРУ ще продава демокрацията открито, или ще я внася контрабанда в Съветския съюз? Дали ще излъчва радиопредавания, или ще пуска листовки отвъд Желязната завеса? Или пък е група, която да осъществява секретни операции с предназначението да пречупят духа на противника? Потайните умения на стратегическата измама са изпаднали в забвение след деня на десанта в Нормандия. Никой не е разработил нова доктрина за воденето на война без оръжия. От командния си пост в Европа генерал Айзенхауер призовава офицерите „да поддържат уменията на психологическата война“. Паметна бележка на Айзенхауер, 19 юни 1947 г., RG 310, Армейски операции, Р & О 091.412, NARA; паметна бележка от директора на разузнаването, „Психологическа война“, 22 октомври 1947 г., FRUS Intelligence, pp. 626–627.
	Но бригаден генерал Робърт А. Макклуър, бъдещият баща на американските специални сили, открива, че американското „невежество… за психологическата война… е смайващо“. Макклуър до Пропагандния отдел, MID War Department, Record Group 319, box 263, NARA; Colonel Alfred H. Paddock, Jr., „Psychological and Unconventional Warfare, 1941-1952“, U.S. Army War College, Carlisle Barracks, PA, November 1979.
	Хиленкьотер търси началник за новото Отделение за специални процедури, който да може да се промъква през мрака. Кенан и Форестол искат Алън Дълес за тази работа. Дават им Томас Г. Касади, стар кадър на ССО, брокер и банкер от Чикаго. Касади е провал. Той опитва да създаде радиостанция за предавания оттатък Желязната завеса и печатница за пропаганда в Германия, но никой не може да излезе с точните думи, които да спечелят сърцата и умовете на потиснатите. Голямата му идея е Проектът _Решителен:_ изпращане на високо летящи балони в Съветския съюз с листовки, съдържащи послания за братска любов. А защо не и доставка на часовници с Мики Маус, пита един скептик в Държавния департамент.]
	[*2 „Последици от идване на комунистите на власт в Италия по легален начин“, CIA, Служба за проучване и прогнози, 5 март 1948 г.]
	Ф. Марк Уайът от ЦРУ, който дебютира в посочената операция, си спомня, че тя започва месеци преди Съветът за национална сигурност да я одобри формално. Конгресът, разбира се, никога не е разрешавал нещо подобно. Мисията е незаконна от самото си начало. „В ЦРУ, в главната квартира, се страхувахме ужасно, бяхме направо уплашени до смърт — казва Уайът, и с основание. — Надхвърляхме правомощията си.“*
	[* Интервю на автора с Уайът. Виж също и интервюто му за сериала на _Си Ен Ен Студената война_, 1998. Копието от Архива за национална сигурност е достъпно онлайн на адрес: _http://www.gwu. edu/-nsarchiv/coldwar/interview/episode-3/wyatt1.html._
	Италианската операция се превръща в една от най-скъпите, дълги и плодоносни политически операции за първите двайсет и пет години на Управлението. През ноември 1947 г., в началото на операцията, Джеймс Дж. Енгълтън се връща от поста си на шеф на резидентура в Рим, за да организира съветски отдел в тотално ангажираната Служба за специални операции на Галоуей. Енгълтън е привлякъл значителен брой агенти в Италия, донякъде с предлагането на имунитет от преследване за военни престъпления на някои доста проблемни лица, помислил е за предстоящите избори и е планирал в продължение на месеци. Неговият изпълнителен служител в Рим Рей Рока, италиано-американец от Сан Франциско, е оставен да ръководи първите фази на операцията. В ретроспектива Уилям Колби разбира, че в самата операция няма магия; тя е открито предлагане на пари в брой. Тя ще си остане предлагане на пари в брой за четвърт век. Чудото на 1948 г. е, че политическият център издържа и ЦРУ може да претендира за победата. В предизборния период десноцентристките християндемократи, съюзени с Ватикана и водени от Алчиде де Гаспери, са наравно с Комунистическата партия, чиито водачи разчитат на Москва и декларират два милиона лоялни редови членове. „Това бяха големите партии — твърди Марк Уайът от ЦРУ. — Неофашистите бяха без значение. Монархистите бяха мъртви.“ Остават три малки партии: републиканците, либералите и социалдемократите. През март ЦРУ решава да подели гласа си, подкрепяйки кандидати от малките партии и християндемократи. Прегледи на операцията има при Ray S. Cline, _Secrets, Spies and Scholars: Blueprint of the Essential CIA_ (Washington, DC: Acropolis, 1976), pp. 99–103, и Peter Grose, _Operation Rollback: America’s Secret War Behind the Iron Curtain_ (Boston: Houghton Mifflin, 2000), pp. 114–117. Клайн е заместник-директор на разузнаването в ЦРУ от 1962 до 1966 г.; Гроуз открива впечатляващи свидетелски показания пред Конгреса, които описват използването на Фонда за стабилизация на валутата към финансовото министерство.
	Няма документи относно цената на италианската операция, при все че приблизителните оценки варират от 10 до 30 милиона долара. Черните чанти с пари са отчасти напълнени и с приятелски връзки и доверие. Финансовият министър Снайдър е близък приятел с А. П. Джанини, италиано-американски финансист начело на „Транс Америка Корпорейшън“, холдингова компания, контролираща Американската банка и около двеста по-малки банки. Джанини на свой ред поддържа контакти с Уайът, земляк от Сан Франциско. „Имах много връзки с видни италиано-американци в тази страна: банкери, индустриалци, които бяха пълни с идеи, някои от които бяха твърде необикновени“, като например държавен преврат в случай на провал на тайния план — твърди Уайът. Джанини е сред неговите контакти, както и „влиятелни политически водачи в страната, не само от типа на «Тамани Хол» или окръг Кук, Илинойс, но изключителни фигури, които знаят как да спечелят избори“. (_Тамани Хол_ е един от най-старите политически клубове на демократите в Ню Йорк; през XIX и началото на XX век името му става нарицателно за политическа корупция в САЩ. — Бел.прев.) Тук играят както пари, така и мускулна сила. Според една апокрифна история за италианската операция от 1948 г. трима агенти на ЦРУ отиват в Палермо, за да направят нещо във връзка със ситуацията на доковете, и се обръщат към хора от местната мафия, които да подходят към проблема. Последните успяват да прекарат американските оръжейни доставки покрай комунистическите пристанищни работници, но управата не е доволна от методологията им. Да се прецени точно колко важно е било ЦРУ за американската кауза при изборите през 1948 г., е като да се възстановят яйцата от някой омлет. Потокът американски оръжия към Италия, американските кораби, доставящи тонове храни, и морето от международни новини, усилени от шока от падането на Чехословакия, допринасят за победата и за, циментирането на продължителната връзка между ЦРУ и все по-корумпирания италиански политически елит. Джо Грийн, който разделя времето си между Държавния департамент и Службата за координиране на политиката, си спомня: италианците „обявиха, че искат да поднесат на САЩ знак за признателност за всичко, направено от американците от края на войната, когато са променили съюзника си, до началото на 50-те години. Те предложиха огромните бронзови конни статуи, които са на северозападния край на «Мемориал Бридж» във Вашингтон. Де Гаспери пристигна специално за това и Труман присъстваше на церемонията по предаването. Беше голямо шоу.“ Конете са си още там. Устна история на Грийн, FAON.]
	За да бъдат победени комунистите, ще са нужни пари в брой, и то много. Най-изгодната предварителна сметка, представена от шефа на римската резидентура на ЦРУ Джеймс Дж. Енгълтън, е за сума от 10 милиона долара. Енгълтън, отчасти отгледан и възпитан в Италия, е служил там за ССО и е останал на поста си; отделно заявява на главната квартира, че е проникнал в италианските тайни служби до степен да ги ръководи на практика. Смята да използва персонала им като разносвачи, които да разпределят парите. Но откъде ще се вземат самите пари? ЦРУ все още няма самостоятелен бюджет и фонд за непредвидени разходи, с който да се обезпечават тайните операции.
	Джеймс Форестол и добрият му приятел Алън Дълес измолват пари от своите приятели и колеги от Уолстрийт и Вашингтон — бизнесмени, банкери и политици, — но полученото все не достига. Тогава Форестол отива при стария си приятел Джон У. Снайдър, министър на финансите и един от най-близките съюзници на Хари Труман. Форестол убеждава Снайдър да източи нещо от Фонда за стабилизация на валутата, учреден по време на Депресията за поддържане стойността на долара в чужбина посредством краткосрочни валутни сделки, а по време на войната превърнат в хранилище за плячка, заловена от страните от Оста. Фондът разполага с 200 милиона долара, определени за възстановяването на Европа. Той прехвърля милиони в банковите сметки на богати американски граждани, много от тях италиано-американци, които след това изпращат парите на новосформирани политически обединения, създадени от ЦРУ. Дарителите са инструктирани да поставят специален код на формулярите си за плащане на данък общ доход точно до сумата на „благотворителното дарение“. Милионите са доставени на италиански политици и на свещеници от „Католическо действие“ — политическо оръдие на Ватикана. Пълни с пари куфари минават от ръце в ръце в четиризвездния хотел „Хаслер“. „Щеше ни се да го бяхме направили по по-изискан начин — казва Уайът. — Да подаваш черни чанти, за да повлияеш на изборен резултат, всъщност не е нещо изключително привлекателно.“ Само дето нещото проработва: християндемократите в Италия печелят с достатъчна разлика и създават правителство без комунисти. Ето как между спечелилата партия и Управлението започва дълъг любовен роман. Практиката на ЦРУ да се купуват избори и политици с торби пари също ще се повтаря в Италия — и много други страни — през следващите двайсет и пет години.
	Но през седмиците преди изборите комунистите бележат още една победа. Те слагат ръка на Чехословакия и започват жестока серия арести и екзекуции, която продължава почти пет години. Шефът на пражката резидентура Чарлз Катек* се заема да спаси около трийсет чехи — своите агенти и семействата им, като ги прекара през границата до Мюнхен. Главната фигура сред тях е началникът на чехословашкото разузнаване. Катек урежда да го изведат тайно от страната, натъпкан между радиатора и скарата на спортен автомобил.
	[* Измъкването на чешките агенти на Катек бе описано в интервюта от Том Полгар и Стив Танер, и двамата служители на ЦРУ в Германия през 1948 г. Но ЦРУ се представя по-малко внушително, когато е призовано да спаси живота на Михаил Шипков, българин, служещ като главен преводач в американската легация в тази отскоро сталинистка държава. Легацията поисква от армията помощ за извеждането на Шипков от страната, твърди Реймънд Кортни, американски вицеконсул: „Те излязоха с един наистина детински, неизпълним план: той да потегли през нощта и да се придвижи, но не по пътищата, а през планините, покрити с пет или шест фута сняг, до гръцката граница и да опита да проведе тайна среща в някакво гробище. Изкарах Шипков на пътя в 3 часа сутринта и изпратих горкия човек. Той стигнал успешно първата и втората квартира, но след това куриерите не се появили и той не желаел да компрометира допълнително домакините си, тъй че се опитал да се отправи сам, без никакво упътване или помощ. Милицията го залови. По-късно разбрахме причината куриерите да не се появят — и двамата се разболели от грип и лежали повече от 24 часа в копа сено. Залавянето на Шипков бе разтръбено по държавното радио с голям шум. Той си изпати много, много зле. Беше освободен от затвора след петнайсет години.“ Устна история на Кортни, FAOH.]
	На 5 март 1948 г., докато чехословашката криза пламва, вдъхваща ужас телеграма е получена в Пентагона от генерал Лусиъс Д. Клей, командир на американските окупационни сили в Берлин. Генералът заявява, че според неговото предчувствие съветското нападение може да се случи във всяка минута. Пентагонът допуска телеграмата да изтече и Вашингтон е обзет от страх. Въпреки че берлинската база на ЦРУ изпраща доклад, с който уверява президента, че няма признаци за предстояща атака, никой не обръща внимание. На следващия ден Труман се появява пред обща сесия на Конгреса и предупреждава, че Съветският съюз и агентите му заплашват да предизвикат катаклизъм. Той поисква и получава незабавно одобрение на голямото начинание, което става известно като _Планът Маршал_.
	Планът предлага милиарди долари на свободния свят за възстановяване на щетите, нанесени от войната, и за създаване на американска икономическа и политическа преграда срещу Съветите. В деветнайсет столици — шестнайсет в Европа и три в Азия — Съединените щати ще помогнат за възстановяването на цивилизацията по американска скица. Джеймс Форестол и Джордж Кенан са сред главните автори на плана. Алън Дълес е консултант.
	Заедно помагат да се сътвори тайно допълнение, което дава на ЦРУ възможността да води политическа война. Документът позволява на Управлението да изцежда безброй милиони долари от плана.
	Механизмът е изненадващо прост. След като Конгресът одобрява _Планът Маршал_*1, той отпуска приблизително 13,7 милиарда долара за срок от пет години. Всяка държава, която получава помощ по плана, трябва да сложи настрана съответната сума в своя валута. Пет на сто от тези средства — 685 милиона долара като цяло — стават достъпни за ЦРУ с помощта на чуждестранните представителства на плана. Това е глобална схема за пране на пари, която остава секретна доста след края на Студената война. В районите на Европа и Азия, в които планът разцъфва, ще процъфтяват и американските шпиони. „Правехме се, че не виждаме нищо, и им даваме малко помощ — казва полковник Р. Алън Грифин, който ръководи далекоизточния отдел на _Планът Маршал_. — Казвахме им да пъхнат ръка в джоба ни.“*2
	[*1 Използването на фондовете на _Планът Маршал_ от ЦРУ е описано в „А Short History of the PSB“, December 21, 1951, NSC Staff Papers, White House Office Files, DDEL. Отклоняването на средства от Плана Маршал за тайни операции е уточнено в предназначена за Франк Уизнър, шеф на Службата за координиране на политиката, паметна бележка от 17 октомври 1949 г.: „CIA Responsibility and Accountability for ECA Counterpart Funds Expended by OPC“, засекретена и препечатана от Michael Warner (ed.), _CIA Cold War Record: The CIA Under Harry Truman_ (Washington, DC: CIA History Staff, 1994). Това е необичайно счетоводство: по силата на „общи и специфични споразумения“, изработени тайно от шепа запознати, „5% партньорски средства на Администрацията за икономическо сътрудничество (АИС) са на разположение на ЦРУ“ за тайни операции според документа на Управлението. АИС администрира _Планът Маршал_.
	Винаги има много пари. „Разбира се, имахме пари — казва Мелбърн Л. Спектър, администратор на _Планът Маршал_ в Париж. — Партньорските средства просто течаха от ушите ни.“ Устна история на Спектър, FAON.]
	[*2 Устна история на Грифин, FAON.]
	Тайните фондове са сърцето на секретните операции. А ЦРУ вече има несекващ източник на пари, които не могат да бъдат проследени.
	В една свръхсекретна бележка, изпратена вероятно до двайсетина души в Държавния департамент, Белия дом и Пентагона на 4 май 1948 г., Кенан обявява „началото на организирана политическа война“* и призовава за създаването на нова тайна служба, която да провежда секретни операции по целия свят. Той ясно заявява, че _Планът Маршал, Доктрнната Труман_ и секретните операции на ЦРУ са взаимносвързани части на една цялостна стратегия срещу Сталин.
	[* Неподписана паметна бележка на Кенан, 4 май 1948 г., FRUS Intelligence, pp. 668–672.]
	Парите, които ЦРУ източва от _Планът Маршал_, ще финансират мрежа от прикрития — фасада от обществени комитети и съвети начело с изтъкнати граждани. Комунистите имат прикриващи организации в цяла Европа: издателства, вестници, студентски групи, профсъюзи. Сега и ЦРУ ще създаде свои. Те ще вербуват чуждестранни агенти — емигрантите от Източна Европа, бежанците от Русия. Чужденците, под контрола на ЦРУ, трябва да създадат нелегални политически групи в свободните европейски страни, а нелегалните да възпламенят „всеобщи освободителни движения“ отвъд Желязната завеса. Така, ако Студената война се превърне в гореща, Съединените щати ще разполагат с бойна сила по фронтовите линии.
	Идеите на Кенан се възприемат бързо. Плановете му биват одобрени в секретна заповед на Съвета за национална сигурност (СНС) на 18 юни 1948 година. Директива 10/2 на СНС изисква тайни операции срещу Съветите по целия свят.*
	[* Изцяло цитирани, войнствените думи звучат така:
	„Съветът за национална сигурност, вземайки предвид престъпните тайни операции на Съветския съюз, сателитните му страни и комунистически групи, насочени към дискредитиране и противопоставяне на целите и активностите на Съединените щати и на другите западни сили, определи, че в интерес на световния мир и на американската национална сигурност откритите външни дейности на американското правителство трябва да бъдат допълнени от тайни операции… планирани и изпълнени по такъв начин, че всякаква отговорност на американското правителство за тях да не бъде видима за външни лица, а в случай на разкриване американското правителство да може достоверно да отрича всякаква отговорност за тях. По-точно, такива тайни операции трябва да включват всички секретни дейности, свързани с: пропаганда, икономическа война; превантивни преки действия, включващи саботаж, анти саботаж, разрушаване и евакуационни мерки; подривни действия срещу враждебни държави, включително подпомагане на нелегални съпротивителни движения, партизани и емигрантски групи за освобождение и подкрепа на местни антикомунистически елементи в застрашени страни от свободния свят.“
	Кенан безспорно е главният интелектуален творец на директивата. Трийсет години по-късно той се разкайва дълбоко, заявявайки, че натискът за политическа война е бил най-голямата му грешка, че тайните операции противоречат на американските традиции, че „излишната секретност, лицемерието и тайното мошеничество просто не са нашият специалитет“. Малцина от овластените хора са говорили по този начин навремето. Общоприетата сред познавачите мъдрост е ясна. Ако САЩ трябва да спрат Съветите, те ще се нуждаят от армия тайни войници. Кенан съумява да напише повече от хиляда страници мемоари без никакво споменаване на ролята си като родоначалник на тайните акции. Ето как справедливо хвалената му работа е едновременно малък шедьовър на лицемерието и великолепна дипломатическа история. Виж и неговата статия „Morality and Foreign Policy“, _Foreign Affairs_, Winter 1985-1986; виж и твърдението му, че инициативата за политическа война е била „най-голямата грешка, която съм правил“, в свидетелските показания пред Комисията Чърч, 28 октомври 1975 г., цитирани в окончателния й доклад, том 4, с. 31.
	Директорът на разузнаването Хиленкьотер е ужасен от самата идея за новата тайна служба. Той не крие мнението си, че Съединените щати никога не бива да се ангажират с тайни операции в мирно време. А и не е единственият, който се пита за разходите на тайната подривна дейност. Шърман Кент, най-големият от анализаторите на ЦРУ от периода на Студената война, е изложил в писмен вид следната мисъл: да се изпратят „секретни оперативни сътрудници в чужда държава, с която Съединените щати не са във война, и да се инструктират въпросните агенти за извършване на «черни» операции не само противоречи на принципите, върху които е основана страната ни, но и на тези, за които съвсем наскоро водихме война.“ Robin Winks, _Cloak and Gown: Scholars in the Secret War_, 1939–1961 (New Haven, CT: Yale University Press, 1987), p. 451.]
	Ударната сила, която според замисъла на Кенан трябва да води тази тайна война, получава възможно най-дружелюбното име — Служба за координиране на политиката (СКП). Това е параван, прикриващ дейността на групата. Службата е в рамките на ЦРУ, но началникът й трябва да докладва на секретаря по отбраната и на държавния секретар, понеже директорът на разузнаването е твърде слаб. Държавният департамент желае службата да се заеме с „разпространение на слухове, корумпиране, организиране на некомунистически фронтове“, според доклад на Съвета за национална сигурност, разсекретен през 2003 г.* Форестол и Пентагонът искат „партизански движения… нелегални армии… саботажи и убийства“.
	[* Edward P. Lilly, „The Development of American Psychological Operations, 1945-1951“, National Security Council, Top Secret, DDEL., p. 1953.]


#	„Един човек трябва да е шеф“

	Най-голямото бойно поле е Берлин. Франк Уизнър се труди непрестанно, за да формира американската политика в окупирания град. Той пришпорва началниците си в Държавния департамент да приемат стратегема, която да отслаби Съветите с въвеждането на нова германска валута. Москва със сигурност ще отхвърли идеята, така че следвоенните споразумения за Берлин ще рухнат. Новата политическа динамика ще отблъсне руснаците.
	На 23 юни западните сили въвеждат новата валута. В отговор Съветите незабавно блокират Берлин. Докато САЩ организират въздушен мост, за да провалят блокадата, Кенан прекарва часове в кризисната стая — двойно заключен център за комуникации с чужбина на петия етаж на Държавния департамент — в състояние на агония, заливан от телеграмите и телексите от Берлин.
	Берлинската база на ЦРУ повече от година опитва безуспешно да се сдобие с разузнавателна информация за Червената армия в окупирана Германия и в Русия, да проследи напредъка на Москва в областта на ядрените оръжия, реактивните изтребители, ракетите и биологическата война.* Все пак служителите на базата имат агенти сред политиците и полицията на Берлин и — което е най-важно — връзка в главната квартира на съветското разузнаване в Карлсхорст в Източен Берлин. Връзката е осъществена от Том Полгар, унгарски беглец, който ще се окаже един от най-добрите разузнавачи на ЦРУ. Полгар има иконом, а икономът му има брат, който работи за офицер от Съветската армия в Карлсхорст. Материални блага като солени фъстъци текат от Полгар към Карлсхорст. Информацията тече в обратната посока. Полгар има и втори агент — телетипистка в съветския отдел за свръзка в берлинската полицейска управа. Сестра й е метреса на близък до руснаците полицейски лейтенант. Любовниците се срещат в апартамента на Полгар. „Това ми донесе слава и триумф“ — спомня си той. Полгар предоставя съдбоносна разузнавателна информация, която достига до Белия дом. „По време на берлинската блокада бях напълно сигурен, че Съветите няма да се активизират“ — казва той. Докладите на ЦРУ никога не се отклоняват от тази преценка — нито съветските военни, нито техните новопоявили се източногермански съюзници се подготвят за битка. Така през онези месеци берлинската база изиграва ролята си за запазване на Студената война студена.
	[* Интервюта на автора със Зихел и Полгар; „Относно: цели на немската мисия, 10 януари 1947 г.“, CIA/CREST. За достоверен преглед на берлинската операционна база на ЦРУ виж David Е. Murphy, Sergei A. Kondrashev, and George Bailey, _Battleground Berlin: CIA vs. KGB in the Cold War_ (New Haven, CT: Yale University Press, 1997). По-късно Мърфи е служил като началник на берлинската резидентура.]
	Уизнър е готов за гореща война. Той заявява, че Съединените щати трябва да си пробият път до Берлин с танкове и артилерия. Идеите му са отхвърлени, но войнственият му дух е възприет напълно.
	Кенан настоявал, че тайните операции не могат да бъдат управлявани от комитет. Те изискват високопоставен командир, ползващ се с пълната подкрепа на Пентагона и Държавния департамент. „Един човек трябва да е шеф“ — пише той. И Форестол, и Маршал, и Кенан са съгласни, че човекът е Уизнър. Тогава е почти на четирийсет години, заблуждаващо любезен на външен вид. На младини е бил красавец, но косата е започнала да оредява, а лицето и торсът — да се наливат поради жаждата му за алкохол. Има по-малко от три години опит като военновременен шпионин и таен дипломат. Сега трябва да създаде тайна служба от нищо.
	Ричард Хелмс отбелязва, че Уизнър гори с „жар и сила*, които, вън от всяко съмнение“ му налагат „необичайно натоварване“. Страстта му към тайните операции завинаги ще промени мястото на САЩ в света.
	[* Похвалното слово на Хелмс на възпоминателната служба за Уизнър в центъра на ЦРУ, 29 януари 1971 г. Той използва няколко реда от Някога край Пасифика на Робърт Фрост, когато си припомня война от Студената война:
P>
	И сякаш идваше тъмна нощ
	или даже век.
	По-добре бе да си готов за стихията…
P$
	Уизнър е описан като „най-добрия кандидат за изграждането на секретна организация от нулата“ в неподписан и недатиран документ на „Служба за координиране на политиката, 1948–1952 г.“ (СКП), разсекретен с редакции през март 1997 г., CIA/CREST. Автор е Джералд Милър, шеф на западноевропейските операции на Уизнър.]


>>	4. „Най-секретното нещо“

	Франк Уизнър поема ръководството на американските тайни операции на 1 септември 1948 г. Задачата му е да изтласка Съветите до старите граници на Русия и да освободи Европа от комунистически контрол. Командният му пост е рушащ се коптор с ламаринен покрив, една от дългата редица временни сгради на Военното министерство, издигнати покрай басейна между мемориала на Линкълн и паметника на Вашингтон. По коридорите се надбягват плъхове. Хората на Уизнър наричат зданието „Двореца на плъховете“.
	Той се преработва до степен на безумие — дванайсет или повече часа дневно, шест дни в седмицата, като изисква същото и от подчинените си. При това рядко казва на директора на разузнаването какво върши. Само той ще решава дали тайните му операции съответстват на американската външна политика.
	Организацията му скоро надхвърля размера на останалата част от Управлението като цяло. Тайните операции стават доминиращата сила в ЦРУ, с най-много хора, пари и власт и остават такава сила за повече от двайсет години. Официално формулираната задача на ЦРУ е да осигурява президента с тайна информация от жизнено значение за националната сигурност на Съединените щати. Но Уизнър няма търпение за шпионаж, няма време за отсяване и претегляне на тайни. Много по-лесно е да се скрои заговор или да се плати на някой политик, отколкото да се проникне в Политбюро — а и според него е много по-неотложно.
	За един месец той е съставил планове за следващите пет години.* Заема се със създаването на международно информационно обединение за пропаганда. Иска да води икономическа война срещу Съветите чрез фалшифициране на пари и манипулиране на пазарите. Изхарчва милиони в опити да наклони политическите везни в столици из целия свят. Желае да набере легиони от изгнаници — руснаци, албанци, украинци, поляци, унгарци, чехи, румънци — за попълване на въоръжени съпротивителни групи, които да проникнат през Желязната завеса. Уизнър вярва, че в Германия в свободно състояние се намират 700 000 руснаци, които могат да се присъединят към делото. Той иска да превърне хиляда от тях в политически ударни части. Открива седемнайсет.
	[* Амбициите на Уизнър са уточнени в паметната му бележка „Относно: проекти на Службата за координиране на политиката“, 29 октомври 1948 г., FRUS Intelligence, pp. 730-731; интервюта на автора със съвременници на Уизнър, включително Ричард Хелмс, Франклин Линдзи, Сам Халпърн, Ал Улмър и Уолтър Пфорцхаймер; също и „Служба за координиране на политиката, 1948–1952 г.“, CIA/CREST.]
	По заповед на Форестол Уизнър създава мрежи от агенти под прикритие — чужденци, които да се бият със Съветите в първите дни на Третата световна война. Целта е да се забави офанзивата на стотиците хиляди групи от поделенията на Червената армия към Западна Европа. Ето защо той иска подготвени в тайни хранилища из цяла Европа и из Близкия изток оръжия, амуниции и експлозиви, за да взривява мостове, складове и арабски петролни полета при съветско настъпление. Генерал Къртис Лемей, новият шеф на Стратегическото военновъздушно командване, човекът, който контролира американските ядрени оръжия, е наясно, че бомбардировачите му ще изчерпят горивото си след хвърлянето на своя товар над Москва; наясно е и че при обратните си полети пилотите и екипажите му ще трябва да скочат с парашут някъде на изток от Желязната завеса. Лемей нарежда на дясната ръка на Уизнър — Франклин Линдзи, да създаде тайно прехвърляне на войски в Съветския съюз — евакуационен път, по който неговите хора да се спасят по суша.* И така, полковници от военновъздушните сили излайват заповедите си на своите колеги от ЦРУ: откраднете съветски изтребител бомбардировач, като за предпочитане е пилотът му да е натъпкан в чувал от зебло; внедрете агенти с радиостанции на всяко летище от Берлин до Уралските планини; саботирайте всяка военна писта в Съветския съюз при първия признак за война. Изброените неща не са молби. Става дума за заповеди.
	[* Интервю на автора с Линдзи. Линдзи се е сражавал като кадър на ССО заедно с партизаните на Тито в Югославия. След войната заедно с Алън Дълес той служи в щаба на конгресната комисия, която одобрява _Планът Маршал_. През септември 1947 г. води група конгресмени от същата комисия, сред тях и Ричард Никсън, в окупирания град Триест, където стават свидетели на напрегнат сблъсък между югославска танкова колона и американски сили в навечерието на превръщането на Триест в свободна територия. Югославия е все още в съветската орбита; Тито няма да скъса със Сталин през следващите девет месеца. Моментът е извънредно деликатен. Съюзният командир в Триест, генерал Терънс Еъри, предупреждава американското и британското правителство: „Ако към тази работата не се отнасяме много внимателно, тук може да започне Трета световна война.“ При завръщането си във Вашингтон Линдзи и предшественикът му, като началник на военновременната мисия при силите на Тито — Чарлз Тейър, предлагат създаването на корпус за партизанска война, който да се сражава със Съветите — „избивайки клина с клин“ — идея, която привлича вниманието както на Кенан, така и на Уизнър.]
	На първо място Уизнър се нуждае от хиляди американски шпиони. Ловът на таланти, тогава и сега, е в постоянна криза. Уизнър започва кампания за набиране с обхват от Пентагона до Парк Авеню, Йейл, Харвард и Принстън, където на професори и треньори се плаща, за да откриват таланти. Той наема адвокати, банкери, колежани, стари приятели от училище, безделничещи ветерани. „Вземаха хора от улицата, всеки с достатъчно темперамент, за да каже да или не или пък да мърда с ръце и крака“ — твърди Сам Халпърн от ЦРУ. Уизнър се стреми да открие поне трийсет и шест задгранични резидентури в срок от шест месеца; за три години вече управлява четирийсет и седем. В почти всеки град, в който отваря кепенци, има двама резиденти на ЦРУ — единият работи по тайните операции за Уизнър, а другият — по шпионажа за Службата за специални операции на ЦРУ. Те неизбежно се мамят, крадат си агентите, борят се за надмощие. Самият Уизнър отмъква стотици офицери от Службата за специални операции, като им предлага по-високи заплати и им обещава повече слава.
	Той реквизира самолети, оръжия, амуниции, парашути и излишни униформи от Пентагона и базите му в окупираните зони на Европа и Азия. Скоро контролира военни припаси на стойност четвърт милиард долара. „Уизнър можеше да се обърне към всяка правителствена служба за персонал и въобще за такава подкрепа, каквато му е нужна — казва Джеймс Маккаргар, един от първите, наети от Уизнър в Службата за координиране на политиката (СКП). — ЦРУ бе, разбира се, публично известно управление, чиито операции бяха секретни. Операциите на СКП бяха не само секретни, секретно беше самото съществуване на организацията. Всъщност през първите си години, и това трябва да се подчертае, тя беше _най-секретното_ нещо в американското правителство след ядрените оръжия.“* И както първите ядрени оръжия, чиито пробни експлозии се оказват много по-мощни, отколкото създателите им са предвиждали, отделът на Уизнър за тайни операции израства по-бързо и се разпростира по-далеч, отколкото някой си е представял.
	[* Устна история на Джеймс Маккаргар, FAOH. Маккаргар е работил тайно за _Водоема_ в Унгария, служейки едновременно на Държавния департамент и на армейската разузнавателна мрежа от април 1946 до декември 1947 г.]
	Маккаргар се е трудил за Държавния департамент в Съветския съюз по време на Втората световна война и научава бързо, че „единствените методи, които ви помагат работата да се свърши, са тайните“. Той е евакуирал без чужда помощ унгарски политически лидери от Будапеща, като ги е докарал до квартира във Виена, създадена от Ал Улмър, първия началник на резидентурата на ЦРУ в тази окупирана столица. Двамата стават приятели и когато се срещат във Вашингтон през лятото на 1948 г., Улмър поканва Маккаргар на среща с новия си шеф. Уизнър ги кани на закуска в хотел „Хей — Адамс“, най-модерния във Вашингтон, от другата страна на Лафайет парк, срещу Белия дом. Маккаргар е нает веднага като щабен кадър и поставен „начело“ на седем държави — Гърция, Турция, Албания, Унгария, Румъния, България и Югославия. Когато докладва за работата си през октомври 1948 г., той отбелязва, че „бяхме само десет, включително Уизнър, двама офицери, секретарите и аз — десет души. За една година вече стигнахме 450, а няколко години по-късно хората бяха няколко хиляди“.


#	„Гледаха на нас като на крале“

	Уизнър изпраща Ал Улмър в Атина, където той се заема с покриването на десет държави по бреговете на Средиземно, Адриатическо и Черно море. Новият началник на резидентурата купува представително жилище върху гледащ към града хълм — оградена постройка с шейсетфутова трапезария и високопоставени дипломати за съседи. „Ние бяхме начело* — казва Улмър много години след това. — Ние контролирахме нещата. Гледаха на нас като на крале.“
	[* Интервю на автора с Улмър.]
	ЦРУ започва да предоставя тайна политическа и военна подкрепа на най-амбициозните гръцки военни и разузнавателни офицери, да набира обещаващи млади мъже, които един ден могат да ръководят страната. Култивираните от тези хора връзки могат да носят големи изгоди впоследствие. Най-напред в Атина*1 и Рим, после из цяла Европа политици, генерали, началници на шпионажа, вестникарски издатели, шефове на профсъюзи, културни организации и религиозни асоциации започват да разчитат на Управлението за пари и съвети. „Отделни лица, групи и цели разузнавателни служби бързо видяха, че на света има сила, около която могат да се сплотят“ — пише в секретна хроника на ЦРУ за първите години на Уизнър във властта.*2
	[*1 Томас Ираклис Карамесинис от ЦРУ, гръко американец от остров Стейтън, започва работа в Атина през 1947 г. и се сприятелява с обещаващи офицери. След като гръцките военни вземат властта в страната двайсет години по-късно, те откриват в негово лице приятел, който се е издигнал до положението на началник на тайните операции.]
	[*2 „Служба за координация на политиката, 1948–1952 г.“, CIA/CREST.]
	Неговите резиденти имат нужда от пари в брой. И той отлита за Париж в средата на ноември 1948 г., за да обсъжда проблема с Аверил Хариман, директор на _Планът Маршал_.* Двамата се срещат в хотел „Талейран“, бившия дом на външния министър на Наполеон. Наблюдаван от мраморен бюст на Бенджамин Франклин, Хариман казва на Уизнър да бръкне в торбата с късмети на плана толкова дълбоко, колкото му трябва. Опрян на такава подкрепа, Уизнър се завръща във Вашингтон, за да се срещне с Ричард Бисъл, главния администратор на _Планът Маршал_. „Бях го срещал в обществото, познавах го и му имах доверие — спомня си Бисъл. — Той беше сред най-важните хора измежду нас.“ Уизнър веднага хваща бика за рогата. Отначало Бисъл е смаян, но „Уизнър отдели време да уталожи поне някои от притесненията ми, като ме увери, че Хариман е одобрил цялата работа. Когато започнах да го притискам по въпроса как ще се използват парите, той ми обясни, че не може да ми бъде разяснено“. Бисъл обаче ще научи доста скоро. Десет години по-късно той ще поеме работата на Уизнър.
	[* Франклин Линдзи работи за Хариман в парижката секция на _Планът Маршал_ през есента на 1948 г., присъства на разговора, след което незабавно започва да работи като шеф на операциите за Уизнър. „Хариман знаеше всичко за Службата за координация на политиката“ — твърди Линдзи. Уизнър инструктира подробно Хариман на 16 ноември 1948 г. След това парите никога не са проблем: „Имах бюджет от толкова милиони, колкото мога да похарча, а аз не можах да ги похарча“ — спомня си Маккаргар. За информираността на Хариман относно плановете на Уизнър виж меморандума на последния за архива, FRUS Intelligence, pp. 732–733. Посещението на Уизнър при Дик Бисъл е скоро след това. Richard М. Bissell, Jr., with Jonathan Е. Lewis and Frances T. Pudlo, _Reflections of a Cold Warrior: From Yalta to the Bay of Pigs_ (New Haven, CT: Yale University Press, 1996), pp. 68–69.
	Връзките между дипломатите, финансистите и шпионите са задушевни. Шефът на АИС в Париж е Дейвид К. Е. Брус, някога служил в ССО. Първият заместник на Хариман е Милтън Кац, началник на тайното разузнавателно отделение на ССО в Лондон при Уилям Кейси, бъдещия директор на ЦРУ.
	_Планът Маршал_ освен пари и прикритие дава и хора за секретни пропагандни и антикомунистически акции, насочени към профсъюзите във Франция и Италия. Някои служители от _Плана_ водят тайни операции за Уизнър в продължение на три години след сделката с Аверил Хариман. Уизнър инструктира и Джон Макклой, тогава най-старшия от американските държавни служители в Германия („вожда“ от Военното министерство, помогнал за запазване на американското разузнаване при смъртната присъда, издадена от Труман през септември 1945 г.). Уизнър си спомня, че „обяснил на господин Макклой общото значение и произхода на СКП“ и уточнил „някои аспекти на нашите настоящи и бъдещи операции в Германия“. Той отбелязва, че Макклой „изглеждаше впечатлен от твърдението ми, че сред архитектите на всичко това са господата Лавет, Хариман, Форестол, Кенан, Маршал и пр.“ FRUS Inteligence, pp. 735–736.]
	Уизнър предлага комунистическото влияние върху най-големите профсъюзни федерации във Франция и Италия да се разбие с пари от _Планът Маршал_; Кенан лично дава разрешение за тези операции. Уизнър избира двама талантливи работнически лидери, за да свършат първата от тях в края на 1948 г.: Джей Лавстоун, бивш председател на Американската комунистическа партия, и Ървинг Браун, негов предан последовател; и двамата са всеотдайни антикомунисти, преобразени от ожесточените идеологически битки на 30-те години. Лавстоун е изпълнителен секретар на Комитета на свободните профсъюзи, издънка на Американската федерация на труда; Браун е негов главен представител в Европа. Те предават малки състояния от ЦРУ на работнически групи, подкрепяни от християндемократите и католическата църква. Рушвети, дадени в мръсните пристанища на Марсилия и Неапол, гарантират, че американските оръжия и материална част ще бъдат разтоварени от приятелски настроени докери. Парите и влиянието на ЦРУ потичат в добре подкупените ръце на корсикански гангстери, които знаят как да прекратят стачка с голи ръце.*
	[* Историята на СКП на Джералд Милър съобщава, че Уизнър „първоначално съсредоточава усилията си в областта на профсъюзното движение“. Най-ранните от тези начинания, операциите _Пайкстаф_ и _Ларго_, са документирани в разсекретени документи на ЦРУ, допълнени с подписа на Кенан и датирани през октомври 1948 г. „В първите дни на _Планът Маршал_ — твърди Виктор Ройтер, представител на Конгреса на индустриалните организации в Европа тогава, — когато имаше политически стачки, организирани от комунистически профсъюзни сили и вероятно от комунистически елементи, за да опитат да попречат на _Планът Маршал_ и да не допуснат чуждата помощ да бъде разтоварвана, се наложи тези стачки да бъдат разгромени. И американското правителство посредством разузнаването се обърна към Ървинг Браун и Джей Лавстоун, за да опитат да организират противопоставяне. Естествено, ако искате да потушите стачка, отивате при момчета с яки ръце, които знаят как да въртят сопата. И те се обърнаха към това, което може най-добре да се опише като корсиканската мафия.“ Офицерът от ЦРУ, по-късно занимавал се с проблема, Пол Саква твърди, че е прекъснал плащанията на шефа на корсиканските гангстери Пиер Фери-Пизани през 1953 г., когато _Планът Маршал_ приключва. „По това време нямаше работа за Фери-Пизани — заявява Саква — и той вероятно бе въвлечен в прекарване на хероин през Марсилия, та нямаше нужда от парите ни.“ Интервюта на Ройтер и Саква, „Inside the CIA: On Company Business“, документален филм с режисьор Алън Франкович, запис, предоставен с любезното съдействие на Джон Бърнхарт. Авторът взе интервю от господин Саква през 1995 г. Връзката на Уизнър, Лавстоун и Браун е представена подробно в документите на Комитета на свободните профсъюзи, собствените документи на Лавстоун в сбирките на Международния отдел на АФТ (Американска федерация на труда, която е част от Американската федерация на профсъюзите. — Бел.прев.), архива на Джордж Мийни, Силвър Спринг, Мериленд, и в сбирката Лавстоун, Институт Хувър, Университет Станфорд. Виж и Anthony Carew, „The Origins of CIA Financing of AFL Programs“, _Labor History_, Vol. 39, №1, 1999.
	Лавстоун служи на ЦРУ четвърт век и си извоюва репутацията на блестящ манипулатор. Първият му водещ офицер е довереникът на Уизнър Кармел Офи, който надзирава профсъюзните и емигрантските въпроси и Националния комитет за свободна Европа и който причинява първата голяма истерия за сигурността в ЦРУ. Офи е откровен хомосексуалист по време, когато девиантността се смята политически опасна. Служителите по сигурността на ЦРУ откриват полицейски доклад, който доказва, че Офи е бил арестуван за предлагане на секс в мъжка тоалетна на две пресечки от Белия дом. Те предават доклада на Дж. Едгар Хувър. Той започва да преследва Офи, който е тихомълком уволнен от ЦРУ и продължава да работи за АФТ. Агентите на ФБР подслушват телефона на Лавстоун и го записват как крещи на Бил Донован-Дивия, че ЦРУ е пълно с „хора от хайлайфа на Парк Авеню, некомпетентни типове и дегенерати… Цялата организация е съвършено изтървана, съвършено неефикасна, съвършено безотговорна.“ За Хувър това има ефекта на валериан от най-чиста проба върху котка.]
	Една от по-тънките задачи на Уизнър е да подкрепи мистериозната организация, която ще стане влиятелен параван за ЦРУ в продължение на двайсет години — Конгреса за културна свобода. Той си представя „мащабен проект, насочен към интелектуалците — битката за ума на Пикасо, ако искате“ — според елегантната фраза на Том Брейдън от ЦРУ, ветеран от ССО и редовен участник в неделните вечери.* Това е война на думите, водена с малки списания, книги с меки корици и конференции на високи теми. „Мисля, че бюджетът на _Конгреса за културна свобода_ в годината, в която отговарях за него, беше около 800–900 хиляди долара“, твърди Брейдън. Сумата включва началните средства за интелектуалния месечник _Инкаунтър_, който достига голямо влияние през 50-те години, без да продава повече от четирийсет хиляди копия от брой. Това е мисионерска работа, привлекателна за наскоро пристигналите в Управлението младежи с хуманитарно образование. Нещо добро е да ръководиш малък вестник или издателство в Париж или Рим — образователната екскурзия на американското разузнаване в чужбина.
	[* Брейдън в документалния филм на телевизия Гранада „World in Action: The Rise and Fall of the CIA“, юни 1975 г. Сред изгряващите автори, които пишат книги, докато работят с ЦРУ в Париж, е Питър Матисен, един от най-големите писатели на своето поколение и известен либерал.]
	Уизнър, Кенан и Алън Дълес са открили много по-добър начин да впрегнат политическия плам и интелектуалните енергии на източноевропейските емигранти и да насочат тези два елемента обратно отвъд Желязната завеса — радио _Свободна Европа_. Планирането започва в края на 1948 и началото на 1949 г., но трябват още две години, за да започнат радиоемисии. Дълес е основател на Националния комитет за свободна Европа, една от многото организации, финансирани от ЦРУ в Съединените щати. Управата на комитета включва генерал Айзенхауер, Хенри Люс — председател на редакционния съвет на _Тайм, Лайф_ и _Форчън_, и Сесил Б. Демил — холивудски продуцент — всички те вкарани от Дълес и Уизнър като прикритие за истинското ръководство. Радиостанциите ще станат мощно оръжие за политическа война.


#	„Горещината на объркването“

	Уизнър храни големи надежди, че Алън Дълес ще е следващият директор на разузнаването. Дълес също.
	В началото на 1948 г. Форестол го е помолил да проведе строго секретно разследване за структурните слабости на ЦРУ. С наближаването на изборния ден Дълес добавя последните щрихи към доклада, който трябва да му послужи като встъпително обръщение към Управлението при поемането на длъжността. Той е уверен, че Труман ще бъде победен от републиканеца Томас Дюи и че новият президент ще го издигне на полагаемото му се място.
	Докладът, останал засекретен петдесет години, е подробен и брутален обвинителен акт.* Параграф първи: ЦРУ бълва топове хартия, съдържащи малко или никакви факти за комунистическата заплаха. Параграф втори: Управлението няма шпиони сред Съветите и техните сателити. Параграф трети: Роско Хиленкьотер е провал като директор. Докладът твърди, че ЦРУ все още не е „адекватна разузнавателна служба“ и че ще са необходими „години търпелива работа“, за да стане такава. В момента има нужда от дързък нов водач — и идентичността му не е тайна. Хиленкьотер отбелязва с горчивина, че Алън Дълес само дето не е гравирал името си на вратата на директорския кабинет. Но когато през януари 1949 г. докладът пристигнал, Труман е преизбран, а Дълес е толкова тясно свързван с Републиканската партия, че назначаването му е политически немислимо. Хиленкьотер не си тръгва, което всъщност оставя Управлението без ръководство. Съветът за национална сигурност му нарежда да приложи доклада, но той не го извършва.
	[* „Централното разузнавателно управление и националното организиране на разузнаването: доклад до Съвета за национална сигурност“, известен още и като доклад _Дълес — Джексън — Кореа_, 1 януари 1949 г. CIA/CREST.]
	Дълес започва да обяснява на приятелите си във Вашингтон, че докато в ЦРУ не бъде извършено нещо драстично, президента го очаква катастрофа навън. Цял хор от гласове припява на Дълес. Дийн Ачесън, вече държавен секретар, чува, че ЦРУ „се стопява в горещината на объркването и негодуванието“.*1 Негов осведомител е Кърмит (Ким) Рузвелт, внук на президента Теодор Рузвелт, братовчед на Франклин Делано Рузвелт, бъдещ началник на подразделението на ЦРУ за Близкия изток и Южна Азия. Довереникът на Форестол за разузнаването Джон Оли предупреждава шефа си: „Най-голямата слабост на ЦРУ е резултат от типажа и качеството на служителите му и на методите, чрез които те са набирани.“*2 Той отбелязва „пълното влошаване на морала сред някои от по-добре квалифицираните цивилни, които биха желали да правят кариера в ЦРУ, както и изгубването на много способни личности, които просто не могат да понасят положението“. Още по-зле е, че „много от кадърните хора, останали в Управлението, са решили, че ако в следващите няколко месеца не станат промени, те завинаги ще напуснат. При толкова изгубено качество Управлението ще потъне в блато, от което ще бъде трудно, даже и невъзможно, да бъде измъкнато“. Тогава ЦРУ ще стане „слаба, в най-добрия случай посредствена разузнавателна организация фактически завинаги“. Такива послания биха могли да бъдат съставени и половин век по-късно. Те биха описали точно неволите на Управлението в десетилетието след края на съветския комунизъм. Редиците на опитните американски шпиони са рехави, а броят на талантливите чужди агенти — почти нула.
	[*1 Рузвелт до Ачесън, 1 февруари 1949 г., HSTL.]
	[*2 Оли до Форестол, 23 февруари 1949 г., HSTL.]
	Но възможностите на ЦРУ не са единственият проблем. Напрежението на Студената война пречупва новите лидери на учрежденията за национална сигурност.
	Джеймс Форестол и Джордж Кенан са създателите и командирите на тайните операции на ЦРУ. Но и двамата се оказват неспособни да контролират машината, която са задействали. Кенан се превръща в изразходван човек, търсещ уединение в скривалището си в Библиотеката на Конгреса. Форестол е напълно изтощен. На 28 март 1949 г. той подава оставка като секретар по отбраната. По време на последния си работен ден се разревава, оплаквайки се, че не е спал с месеци. Доктор Уилям С. Менингер, най-изтъкнатият психиатър в Съединените щати, намира Форестол с разстроена психика и го настанява в психиатрично отделение във военноморската болница в Бетезда.
	След петдесет призрачни нощи, в последните часове от живота си, Форестол преписва част от партията на хора от Софокъловата трагедия „Аякс“ и спира в средата на думата „славей“.* Написва „ела“, след което скача от прозореца на стаята си, разположена на шестнайсетия етаж. _Славей_ е кодовото име на украинска съпротивителна организация, която Форестол е инструктирал да води тайна война срещу Сталин. Сред водачите й има нацистки колаборационисти, избивали хиляди хора зад германския фронт по времето на Втората световна война. Членовете й са подготвени за спускане с парашут зад Желязната завеса, като агенти на ЦРУ.
	[* Самоубийството на Форестол е следствие от месеци „остро и прогресивно изтощение“, Townsend Hoopes and Douglas Brinkley, _Driven Patriot: The Life and Times of James Forrestal_ (New York: Vintage, 1993), pp. 448–475. Според доктор Менингер той страда от „остро импулсивно желание за самоунищожение.“ Писмо на Менингер до капитан Джордж Рейнс, завеждащ Невропсихиатрията във Военноморска болница в Бетезда, Мериленд, в „Доклад на следователския екип по случая на Джеймс В. Форестол“, Национален военноморски медицински център, 1949 г. Президентът Труман замества Форестол с Луис Джонсън, богат дарител за кампанията му, който шумно настоява за работата от месеци. Джонсън е човек без качества, които да компенсират пристъпите му на бесен гняв и смайващо нелогичните му проповеди, така че Дийн Ачесън, който служи заедно с него като държавен секретар, е убеден, че той или има мозъчно увреждане, или е психично болен. Генерал Омар Брадли, председател на Обединения комитет на началник-щабовете, заключава, че „Труман е заместил един медицински случай с друг“. Докато драмата се разиграва в Пентагона, Труман се чуди дали не е поставил луд човек да отговаря за американската национална сигурност. Dean Acheson, _Present at the Creation: My Years in the State Department_ (New York: W. W. Norton, 1969), p. 374; Omar N. Bradley and Clay Blair, _A General’s Life: An Autobiography_ (New York: Simon and Schuster, 1983), p. 503.]


>>	5. „Богат слепец“

	По време на Втората световна война Съединените щати обединяват силите си с комунисти, за да се борят с фашистите. По време на Студената война ЦРУ използва фашисти, за да се противопоставя на комунистите. Патриотични американци предприемат тези действия в името на Съединените щати. „Не може да се управляват железниците — изразява се неудачно Алън Дълес, — без да вземем на работа някои членове на нацистката партия.“*
	[* Richard Helms with William Hood, _A Look over My Shoulder: A Life in the Central Intelligence Agency_ (New York: Random House, 2003), p. 82.]
	Повече от два милиона души се намират на произвола на съдбата в американската окупационна зона в Германия. Много от тях са отчаяни бегълци от растящата сянка на съветското господство.*1 Франк Уизнър изпраща офицерите си право в бежанските лагери, за да ги набират за мисия, която самият той определя като „насърчаване на съпротивителни движения в съветския свят и осигуряване на контакти с нелегалната съпротива“.*2 Той настоява, че ЦРУ трябва да „използва бегълците от съветския свят за защита на националните интереси на Съединените щати“.
	[*1 През 1948 г. американският офицер Джон Макдоналд служи като окръжен прокурор във Франкфурт при американския окупационен режим, когато се сблъсква с ЦРУ в действие. Той разказва историята така:
	Полицията бе заловила престъпна група от осемнайсет човека. Лице номер едно беше поляк с фамилията Полански, бежанец. Той беше изработил блестящо плочи за отпечатване на петдесетдоларови американски банкноти. Заловихме го със сто хиляди долара фалшиви пари, с пресите, плочите и мастилото — всичко, което можеше да поиска човек. Той имаше и американска армейска униформа. Имаше и карта за самоличност, и пистолет 45-и калибър, и карта за американски военен магазин. Цялата тази работа. Ето защо си мислех, че това е нещо голямо. Трябваше да отиваме в съда с цялата група, когато бях посетен от някакъв майор, който дойде в кабинета ми.
	Разговорът протече така:
	„Аз съм Овърт (в превод от английски — открит).“ „Майор Овърт, удоволствие е да се запозная с вас.“ „Не, не разбирате. Аз съм Овърт като обратното на _Прикрит._“ „Кой сте вие?“ „Аз съм член на ЦРУ.“ „Какво мога да направя за вас?“ „При вас в затвора е този поляк, По-лански. Той е от нас.“ „Какво имате предвид, че е един от вас?“ „Ние му плащаме. Той е част от ЦРУ.“ „Откога ЦРУ използва фалшификатори на американски долари?“ „Не, не, не. Той е свършил това в личното си време.“ „Така че то няма значение, правилно ли разбирам?“ „Е, да, няма значение. Той е най-добрият ни майстор на документи, паспорти и всякакви неща, които използваме, за да пътуваме на Изток.“ „Е, това е чудесно, но той е извършил престъпление и изобщо не ми пука за кого работи.“
	Макдоналд продължава: „Посочих му вратата. На следващия ден някакъв полковник дойде да ме посети за същия случай и имахме точно същата дискусия. Не бях впечатлен. След два дни ме посети един генерал-майор. Тогава това си беше голямото добрутро. Личеше си, че е много сериозно. Но той бе по-умен от предишните двама и каза: «Както знаете, този човек работеше за нас. Ние му дадохме униформата, пистолета 45-и калибър, личната карта и тъй нататък. Бих бил много признателен, ако оттеглите обвиненията, тъй че да не сме публично притеснени.» Аз обаче продължих и след седмица, или след това, отидохме на процеса, и, разбира се, получихме присъдата от десет години, което беше максимумът според немския закон за фалшифицирането. Но аз не забравих майор Овърт. Първата ми среща с ЦРУ не бе твърде обнадеждаваща.“ Устна история на Макдоналд, FAOH.]
	[*2 Уизнър, цитат в Kevin С. Ruffner, „Cold War Allies: The Origins of CIA’s Relationship with Ukrainian Nationalists“, Central Intelligence Agency, 1998.]
	Въпреки възраженията на директора на Управлението той иска да изпраща оръжие и пари на тези хора. Според Управлението съветските бежанци се търсят много „като резерва за възможна военна извънредна ситуация“, въпреки че са „безнадеждно разделени на групи с противоположни цели, философии и етнически състав“.*
	[* „U.S. Policy on Support for Covert Action Involving Emigres Directed at the Soviet Union“, December 12, 1949, _FRUS_, 1969–1970, Vol. XII, document 106.]
	Заповедите на Уизнър водят до първата от паравоенните мисии на Управлението — първа от многото, които изпращат хиляди чужди агенти към смъртта им. Цялата лъжа започва да се разкрива сама по себе си в история на ЦРУ, която излиза на бял свят през 2005 г.*
	[* Ruffner, „Cold War Allies“.]


#	„Колкото по-малко говорим за този законопроект, толкова по-добре“

	Амбициите на Уизнър срещат огромно препятствие в началото на 1949 г. Управлението няма правомощия да провежда чайни действия срещу която и да е държава. Няма одобрен от Конгреса устав и законно утвърден бюджет за такива мисии. Все още действа извън законите на Съединените щати.
	В началото на февруари 1949 г. директорът на разузнаването провежда частен разговор с Карл Винсън, демократ от Джорджия и председател на Комисията за въоръжените сили на Конгреса. Хиленкьотер го предупреждава, че Конгресът трябва да изработи колкото може по-скоро закони, които да уредят съществуването на ЦРУ и да го снабдят с бюджет. Управлението е затънало до шията в операции и се нуждае от законно прикриване на действията си. След като доверява тревогите си на още няколко конгресмени и сенатори, Хиленкьотер им предлага за разглеждане Закона за Централното разузнавателно управление от 1949 г. Срещат се тайно за около половин час, за да го обсъдят.
	„Просто трябва да кажем на Конгреса, че трябва да приемат преценката ни и че не можем да отговаряме на твърде много въпроси, които могат да ни бъдат зададени“ — казва Винсън на колегите си. Дюи Шорт от Мисури, водещият републиканец в Комисията за въоръжените сили на Конгреса, се съгласява, че би било „най-висша глупост“ законът да се обсъжда публично — „Колкото по-малко говорим за този законопроект, толкова по-добре ще бъде за всички ни.“*
	[* И двете изказвания са от Изслушвания пред конгресната Комисия за въоръжените сили, разсекретени, 81-ви конгрес, 1 сесия, 1949 г.]
	Законът за ЦРУ е прекаран набързо през Конгреса на 27 май 1949 г. С приемането му Конгресът дава на ЦРУ най-широката възможна власт. Поколение по-късно става модно да се осъждат американските шпиони за престъпления срещу Конституцията. Но по време на двайсет и петте години между гласуването на Закона за ЦРУ и пробуждането на церберския дух в Конгреса, на ЦРУ е забранено единствено да действа като тайна полицейска сила в Съединените щати. Законът дава на Управлението възможност да върши почти всичко, каквото поиска, поне докато Конгресът предоставя всяка година торбата с парите. За посветените одобряването на тайния бюджет от малка подкомисия към Комисията за въоръжените сили означава легална санкция за всички тайни операции. Един от гласувалите „за“ конгресмени ще резюмира това мълчаливо съгласие години по-късно, когато вече е президент на Съединените щати. „Ако е тайно, е законно“ — казва Ричард М. Никсън.
	Сега Управлението е без юзди: недокументираните фондове — и непроследимите пари, заровени под фалшиви разходни пера в бюджета на Пентагона — означават всепозволеност.
	Един от важните параграфи в закона от 1949 г. позволява на ЦРУ да вкарва сто чужденци годишно в САЩ в името на националната сигурност, като им се предоставя „постоянно пребиваване, без да се обръща внимание дали са допустими според Закона за имиграцията или на някой друг закон“. В деня, в който президентът Труман превръща с подписа си Закона за ЦРУ от 1949 г. в истински закон, Уилард Уайман, четиризвездният генерал, ръководещ в момента Службата за специални операции, заявява на американските имиграционни служители, че украинец на име Микола Лебед* е „оказал ценно съдействие на това управление в Европа“. Съгласно новоприетия закон ЦРУ вкарва тайно Лебед в Съединените щати.
	[* Norman J. W. Goda, „Nazi Collaborators in the United States“, in _U.S. Intelligence and the Nazis_, National Archives, pp. 249–255. Офицерите от военното разузнаване вече са създали някаква как да е изградена връзка с украинците, използвайки ги, за да опитат да събират информация за Съветската армия и за съветските шпиони в следвоенна Германия. Първият им наемник в Мюнхен е Мирон Матвиенко, агент на немското разузнаване през войната, впоследствие убиец и фалшификатор. Скоро възникват подозрения, че той е къртица на Москва; последвалото му бягство в Съветския съюз потвърждава опасението.]
	Собствените досиета на Управлението описват украинската групировка, ръководена от Лебед, като „терористична организация“. Самият Лебед е бил в затвор заради убийството на полския вътрешен министър през 1936 г., като избягва при германското нападение над Полша три години по-късно. За него нацистите са естествени съюзници. Немците образуват от хората му два батальона, сред тях и прословутия _Славей_, които се бият в Карпатите, оцеляват след края на войната и остават в гористите местности на Украйна, откъдето възбуждат въображението на секретаря по отбраната Форестол. Лебед се е установил като самозван външен министър в Мюнхен и предлага своите украински партизани на ЦРУ като изпълнители на мисии срещу Москва.
	Американското Министерство на правосъдието твърди, че той е военен престъпник, избил хиляди украинци, поляци и евреи. Но всички опити да бъде депортиран спират, след като Алън Дълес лично пише на федералния комисар по имиграцията, че Лебед е „от неоценима стойност за това управление“ и че сътрудничи в „операции от първостепенна важност“.*
	[* Писмата на Дълес и Уайман са в Националните архиви, документална група 263, поименна папка Микола Лебед, направена общодостъпна през 2004 г. След като Лебед е допуснат в Съединените щати, Управлението поддържа с неговите украинци оперативна връзка, която се оказва един от най-устойчивите му съюзи с антикомунистически емигрантски групи. Неговият Върховен съвет за освобождение на Украйна се обръща към по-малко смъртоносни форми на съпротивителна дейност. ЦРУ създава издателска къща за Лебед в Ню Йорк през 50-те години. Той ще доживее да види разпадането на Съветския съюз и Украйна свободна да определи собствената си трудна съдба.]
	ЦРУ „разполага с малко методи за събиране на разузнавателна информация за Съветския съюз и е принудено да използва всяка възможност, независимо от малката вероятност за успех или отблъскващата природа на агента“, според секретната история на Управлението за украинските операции.* „Емигрантските групи, дори и такива със съмнително минало, често са единствената алтернатива пред бездействието.“ Ето защо „понякога отвратителната военна репутация на много емигрантски групи се замъгли, щом станаха важни за ЦРУ.“ Към 1949 г. Съединените щати са готови да работят с почти всеки негодник срещу Сталин. Лебед чудесно се вписва в тази обстановка.
	[* Ruffner, „Cold War Allies“.]


#	„Не искахме да се захващаме с нея“

	Също толкова чудесно се вписва и генерал Райнхард Гелен.*
	По време на Втората световна война се е опитвал да шпионира Съветите от Източния фронт като ръководител на Абвера, военното разузнаване на Хитлер. Гелен е властен и лукав човек, който се кълне, че разполага с мрежа от „добри немци“, които да шпионират в руския тил за Съединените щати.
	[* Алън Дълес изказва решаващото мнение за Гелен: „В шпионажа има няколко архиепископи. Той е на наша страна и това е всичко, което има значение. Освен това не се налага да го каните в клуба си.“ Основната причина американците да рекрутират нацистки шпиони е ясна за хора като армейския капитан Джон Р. Бокър — младши още през лятото на 1945 г. „Това беше идеалното време за събиране на информация за Съветския съюз, ако изобщо смятахме да го правим“ — твърди Бокър, опитен специалист по разпитите, с германски корени, който започва да души за нацисти дни след капитулацията. Бокър открива своя човек в Райнхард Гелен. Американският капитан гледа на немския генерал като на „златна мина, която сме открили“. И двамата са съгласни, че скоро ще има нова война със Съветите и че държавите им могат да се съюзят срещу комунистическата заплаха. Бригаден генерал Едуин Л. Сайбърт, шеф на армейското разузнаване в Европа и скорошен бъдещ помощник-директор на тайните операции на ЦРУ, се хваща на въдицата и решава да наеме Гелен и шпионската му група. Той обаче не съгласува решението си със своите началници — генералите Дуайт Д. Айзенхауер и Омар Брадли — поради разумното допускане, че те ще го отхвърлят. Според нареждането на Сайбърт генерал Гелен и шестима от немските му шпиони отлитат за Вашингтон с личния самолет на бъдещия директор на разузнаването генерал Уолтър Бидъл Смит. Немците са проучени и дават пълен отчет за дейността си в течение на 10 месеца в тайна военна база във Форт Хънт, край Вашингтон, преди да бъдат върнати в родината си и да работят срещу руснаците. Това е раждането на дългото партньорство между американските разузнавачи и провалените шпиони на Хитлер. Джон Р. Бокър — младши, „Доклад за началните контакти с организацията на генерал Гелен“, 1 май 1952 г. Този отчет и много документи на ЦРУ за организацията на Гелен са събрани в _Създаване на разузнавателно партньорство: ЦРУ и началото на БНД_, издадено от Кевин С. Рафнър от Историческото поделение на Оперативния директорат на ЦРУ, Европейско поделение, и са разсекретени през 2002 г. Документите включват твърденията на Гелен, приложени към писмото на Джеймс Кричфийлд (шеф на резидентурата в Карлсруе) до началника, FBM, CIA HQ, 10 февруари 1949 г.; „Доклад за интервю с генерал Едуин Л. Сайбърт за организацията на Гелен“, 26 март 1970 г.; „Служители в СС с известно нацистко минало“, действащ началник, оперативна база Карлсруе, до началника, FBM, 19 август 1948 г.]
	„От самото начало — казва Гелен — бях движен от следните убеждения: противопоставянето между Изтока и Запада е неизбежно. Всеки немец е задължен да даде своя принос, та Германия да е в положение да изпълни възложената й мисия за общата защита на западната християнска цивилизация.“ Съединените щати се нуждаят „от най-добрите немци като сътрудници… ако западната култура трябва да бъде запазена“. Разузнавателната мрежа, която предлага на американците, е група от „изключително надарени немци, които са добри немци, но са и идеологически на страната на западните демокрации“.
	Армията, неспособна да контролира организацията на Гелен, въпреки че щедро финансира операциите й, няколко пъти се опитва да я пробута на ЦРУ Много от офицерите на Ричард Хелмс имат враждебно отношение към нея. Един от тях документира отвращението си от работата с „хора от СС, с добре известни нацистки прояви“. Друг предупреждава, че „американското разузнаване е богат слепец, който използва Абвера като куче — водач.*1 Проблемът е, че каишката е прекалено дълга“. Лично Хелмс формулира основателното си опасение, че „без съмнение руснаците знаят, че тази операция се осъществява“.*2
	[*1 Началникът на оперативната база в Мюнхен до действащия началник на резидентурата в Карлсруе, 7 юли 1948 г.]
	[*2 Helms to ADSO, Colonel Donald Galloway Хелмс до полковник Доналд Галоуей, 19 март 1948 г.]
	„Не искахме да се захващаме с нея — казва Питър Зихел, тогава началник на немските операции в ЦРУ.* — Нямаше нищо общо с морала или етиката, но имаше много общо със сигурността.“
	Ала през юли 1949 г., под непреклонния натиск на армията, ЦРУ поема групата на Гелен. Настанен в бивша нацистка служебна постройка извън Мюнхен, Гелен приема с отворени обятия десетки изтъкнати военнопрестъпници в своя кръг. Точно както Хелмс и Зихел се боят, източногерманското и съветското разузнаване проникват на най-високите равнища в групата на Гелен. Най-опасната „къртица“ излиза на светло дълго след като въпросното обединение се е превърнало в разузнавателната служба на Западна Германия. Шефът на контраразузнаването е работил, оказва се, за Москва от самото начало.
	[* Интервю на автора със Зихел.]
	Стив Танер, млад офицер от ЦРУ, тогава базиран в Мюнхен, твърди, че Гелен е убедил американските разузнавачи, че може да осъществява мисии, насочени към центъра на съветската власт. „Като се има предвид колко трудно ни беше — размишлява той, — изглеждаше глупаво да не се опита.“*
	[* Интервю на автора с Танер. Танер, който се пенсионира от ЦРУ през 1970 г., добавя и следния написан в трето лице разказ към неразказаната преди история на украинските партизани на Управлението: Танер открива само една група, съответстваща на критериите му, по-точно Върховния съвет за освобождението на Украйна. За негова изненада нито една руска емигрантска група не успява да покрие критериите. Върховният съвет не само има куриерска връзка с Украинската въстаническа армия в Карпатите, но получава някои отчети от Украйна чрез куриери — католически свещеници, плюс инцидентни пътници и бегълци.
	Главният интерес на Върховния съвет и на ЦРУ, изглежда, съвпада: и двете организации отчаяно се нуждаят от радиовръзка с центъра на партизаните „зад вражеската линия“. Важните политически клечки във Вашингтон одобряват формулата, която е работила добре във военновременна Франция, Италия и Югославия.
	В продължение на девет месеца двама куриери са обучени под надзора на Танер за радисти, в шифроване на кодове, скачане с парашут и стрелба по мишена за самоотбрана. Спускат се с парашут на планинска поляна над Лвов през нощта на 5 септември 1949 г. Този първи парашутен скок и следващият от 1951 г. водят до радиовръзка, но не и до смайваща информация. Последните две мисии са напълно компрометирани поради инструктажа на Енгълтън до Филби и нещастните куриерски групи са арестувани на място от „комитети по посрещането“ на съветското НКВД.
	Първата въздушна мисия повдига много духа на украинските националисти в СССР и довежда до преувеличени очаквания. Както и да е, към средата на 1953 г. Съветите са преодолели ефикасно въоръжената партизанска съпротива.
	Четири грешки и върховни глупости от следвоенния период се запечатват в ума на Танер. Първо, в края на Втората световна война съюзниците репатрират насила съветски граждани. Когато откриват, че ще бъдат върнати на руснаците, много се самоубиват. Предадените никога не достигат съветска територия, а са разстреляни или обесени в Източна Европа от екзекуторски взводове на службите за сигурност.
	Второ, прикритието на персонала на мюнхенската база на ЦРУ е премахнато от грешка в телефонния указател на американската армия за 1949 г.: имената, напечатани без обозначение на поделение, принадлежат на хора от ЦРУ. Все едно армията е поставила звездичка до имената им.
	Трето, след Втората световна война опитните парашутисти и треньорите напускат ССО, тъй като вече няма нужда от услугите им. Резултатите са два: един американски сърбин, ветеран от ССО, който е скачал с парашут във военновременна Югославия, обучава двамата украински куриери да се премятат презглава назад при докосването на земята въпреки четирифутовите карабини, привързани на хълбоците им. Освен това за спускането през септември 1949 г. Вашингтон съветва да се използват парашути с погрешната издръжливост на тежест, поради което сандъкът с 1400 фунта екипировка се разбива на малки парчета при приземяването.
	Четвърто, което е най-лошото, Джеймс Енгълтън информира Ким Филби, съветската къртица в британското разузнаване, за програмата РЕДСОКС (усилието да се внедрят бивши съветски граждани и чужденци зад Желязната завеса).]


#	„Няма да кротуваме“

	Танер е ветеран от армейското разузнаване, току-що завършил Йейл, привлечен от Ричард Хелмс през 1947 г., един от първите двеста офицери на ЦРУ, положили клетва. В Мюнхен задачата му е да вербува агенти, които да събират за Съединените щати информация оттатък Желязната завеса.
	Почти всяка важна националност от Съветския съюз и Източна Европа има поне една смятаща се за много важна емигрантска група, която търси помощ от ЦРУ в Мюнхен и Франкфурт. Някои от хората, проучвани от Танер като потенциални агенти, са източноевропейци, които са били на страната на Германия срещу Русия. Според него сред тях има „хора с фашистко минало, които се опитват да спасят положението си, ставайки полезни за американците“ — и с такива той е много внимателен. Според същия свидетел нерусите „мразят ужасно руснаците и автоматично се оказват на наша страна“. Други пък, които са избягали от граничните републики на Съветския съюз, преувеличават силата и влиянието си. „Главната цел на емигрантските групи беше да убедят американското правителство във важността си и в това, че са способни да му помогнат, така че да получат подкрепа под една или друга форма“ — разказва той.
	Без указания от Вашингтон, Танер съставя свои: за да получат подкрепата на ЦРУ, групите трябва да са създадени на родна земя, а не в някое мюнхенско кафене. Те трябва да имат контакти с антисъветските среди в страната си. Не трябва да са компрометирани от близко сътрудничество с нацистите. През декември 1948 г. след дълго и внимателно обмисляне Танер решава, че е открил група украинци, които заслужават подкрепата на ЦРУ. Те се наричат _Върховен съвет за освобождението на Украйна_. Членовете му в Мюнхен са политически представители на бойците от страната. _Върховният съвет_ е морално и политически здрав, докладва на началниците си Танер.
	Той прекарва пролетта и лятото на 1949 г. в приготовления за внедряването на поверените му украинци зад Желязната завеса. Хората са пристигнали преди месеци от Карпатските планини като куриери, носещи послания от украинското нелегално движение; документите са написани на тънка хартия, съшита и нагъната на пачки. Тези хартийки се разглеждат като знаци за съществуването на силно съпротивително движение, което може да предостави разузнавателна информация за събитията в Украйна и предупреждаващи сведения за съветска атака срещу Западна Европа. В главната квартира надеждите са още по-големи. ЦРУ вярва, че „съществуването на това движение може да има ефект върху развоя на евентуален открит конфликт между Съединените щати и СССР“.
	Танер взема при себе си и екипаж от отчаяно смели унгарски пилоти, които са отвлекли търговски самолет от страната си и са отлетели с него в Мюнхен няколко месеца по-рано. Генерал Уайман, шефът на специалните операции в ЦРУ, формално одобрява мисията на 26 юли. Танер надзирава обучението на агентите на морзова азбука и работа с оръжие и планира да спусне с парашут двама от тях, тъй че ЦРУ да може да поддържа контакт с партизаните. Но в Мюнхен ЦРУ няма никого с опит в изпращането на агенти парашутисти в тила на неприятеля. Най-накрая Танер намира човек: „Сръбско-американски колега, който бе скачал с парашут в Югославия по време на Втората световна война, научи хората му как да скачат и да се приземяват. Цялата работа беше щурава! Как можеш да се преметнеш презглава при приземяване, и то с карабина, която ти е завързана отстрани?“ Но точно такъв тип операции са направили ССО прочута.
	Танер предупреждава, че не бива да има големи очаквания: „Разбирахме, че в горите на Западна Украйна те не могат да разберат какво мисли Сталин, какви са големите политически проблеми. Но поне можеха да вземат документи, всекидневни дреболии, дрехи, обувки.“ Защото за да създаде истинска мрежа от шпиони в Съветския съюз, ЦРУ трябва да ги снабди с елементи на дегизировка — отломки от съветското всекидневие. А дори и да не добият важна информация, според Танер мисиите ще имат важна символична стойност: „Показваха на Сталин, че няма да кротуваме. А това беше важно, понеже до момента не бяхме провели нито една операция в страната му.“
	На 5 септември 1949 г. в самолет C-47, управляван от унгарците, долетели до Мюнхен, хората на Танер потеглят. С бойна песен те скачат в мрака над Карпатите и се приземяват близо до Лвов. Американското разузнаване е проникнало в Съветския съюз.
	Разсекретената през 2005 г. история на ЦРУ обобщава стегнато случилото се след това: „Съветите бързо елиминират агентите.“


#	„Какво сбъркахме?“

	При все това операцията отприщва истинска вълна от ентусиазъм в командния център на ЦРУ. Уизнър започва да съставя планове за изпращането на още хора, които да изградят мрежа от опоненти на режима, да създадат подкрепяни от Съединените щати съпротивителни сили, да изпратят на Белия дом ранно предупреждение за съветско военно нападение. ЦРУ изпраща още десетки украински агенти по въздуха и по суша. Почти всички са заловени. Съветските разузнавачи използват пленниците, за да връщат обратно дезинформация — всичко е наред, изпращайте още оръжия, още пари, още хора. След това ги убиват. След пет години „безплодни опити — както се твърди в историята на Управлението — ЦРУ прекратява този подход“.
	„В края на краищата — заключва текстът, — опитът на Управлението да проникне отвъд Желязната завеса, използвайки украински агенти, се оказва обречен на провал и трагичен.“ Уизнър обаче е неустрашим. Той започва нови въоръжени авантюри из цяла Европа.
	През октомври 1949 г., четири седмици след първия полет до Украйна, Уизнър се обединява с британците, за да вкара бунтовници в комунистическа Албания — най-бедната и най-изолирана държава в Европа. За него тази гола балканска скала е добра почва, която ще приеме съпротивителна армия от емигранти роялисти и неорганизирани лоялисти в Рим и Атина. Отплавал от Малта кораб превозва девет албанци за първата десантна мисия. Трима души са убити незабавно, а тайната полиция залавя останалите. Уизнър обаче няма нито време, нито пък склонност към самоанализ. Той изпраща още и още албански доброволци в Мюнхен за парашутна тренировка, след това ги предава на атинската резидентура, която има свое летище, самолетен парк и няколко корави полски пилоти.
	Хората скачат в Албания и се приземяват направо в ръцете на тайната полиция. С всяка провалена мисия плановете стават все по-безумни, обучението все по-небрежно, албанците все по-отчаяни, а залавянето им — по-сигурно. Оцелелите агенти биват пленени, а съобщенията им до атинската резидентура се контролират от неприятеля.
	„Какво сбъркахме?“ — чуди се Джон Лаймънд Харт от ЦРУ, който се занимава с албанците в Рим.* Нужни са години, преди ЦРУ да разбере, че Съветите са знаели всеки аспект на операцията от нейното начало. Тренировъчните лагери в Германия се оказват инфилтрирани. Албанските емигрантски общности в Рим, Атина и Лондон гъмжат от предатели. А Джеймс Дж. Енгълтън — човекът в центъра, отговорен за сигурността на операциите, стражата на ЦРУ срещу двойни агенти — е координирал всичко с най-добрия си приятел от британското разузнаване: съветския шпионин Ким Филби, свръзката на Лондон с Управлението.
	[* Убедителната критика на Енгълтън от Джон Лаймънд Харт се намира в посмъртния му мемоар _The CIA’s Russians_ (Annapolis, MD: Naval Institute Press, 2002), особено с. 136–137. Харт е повикан от пенсия през 1976 г., за да оцени вредата, която Енгълтън е нанесъл на ЦРУ като шеф на контраразузнаването му. За албанската операция: устна история на Маккаргар, FAOH; Michael Burke, _Outrageous Good Fortune_ (Boston: Little, Brown, 1984), pp. 140–169. Уизнър подбира Майкъл Бърк, за да обучи албанците. Бърк, по-късно президент на _Ню Йорк Янкис_, е ветеран от ССО и харесва живота под прикритие. Той подписва договор като агент за 15 000 долара на година и е в Мюнхен, когато се среща с албанските политически фигури в квартира в един работнически квартал на града. „Като най-младия човек в стаята, представител на млада и богата страна, привлякох вниманието им“ — пише Бърк. Той вярва, че той и изгнаниците са се разбрали. Албанците виждат нещата различно: „Американците, които подготвяха хората ни за тези мисии, не знаеха нищо за Албания, албанския народ или манталитета му“ — твърди Кемал Лачи, албански монархист, който набира хора за делото в Германия. Операцията е толкова напълно компрометирана от началото, че е неясно къде са най-дълбоките причини за провала. Маккаргар, добър приятел на Енгълтън, заключава: „Албанската общност в Италия беше толкова проникната не само от италианците, но и от комунистите, че според мен именно оттам руснаците получаваха информацията си, както и албанските комунистически власти“.]
	Филби работи за Москва от безопасна стая в Пентагона, съседна на Обединения комитет на началник-щабовете. Приятелството му с Енгълтън е скрепено от студената целувка на джина и топлата прегръдка на уискито. Той е изключителен пияч, който гаврътва пинта на ден, а Енгълтън е на път да стане един от първенците алкохолици на ЦРУ, титла, която трябва да се отстоява срещу тежка конкуренция. За повече от година, преди и след редица от течни обеди, Енгълтън дава на Филби точните координати на зоните за приземяване на всеки агент, спуснат с парашут от ЦРУ над Албания. В резултат към двеста от чуждите агенти на ЦРУ загиват. Почти никой в американското правителство не знае за това. То е нещо изключително секретно.
	Когато всичко свършва, Енгълтън е издигнат до шеф на контраразузнаването. Държи службата двайсет години. Вече пиян след обяда, умът му е непроходим хаос, а кабинетът му — черна дупка; той произнася присъдата си над всяка операция и всеки човек, които ЦРУ смята да използва срещу Съветите. От един момент започва да вярва, че съветски заговор контролира американските възприятия за света, както и че той и само той разбира степента на измамата. Така Енгълтън натиква дейностите на ЦРУ срещу Москва в тъмен лабиринт.


#	„Принципно лоша идея“

	В началото на 1950 г. Уизнър разпорежда ново нападение срещу Желязната завеса. Работата се пада на друг випускник на Йейл в Мюнхен, човек на име Бил Кофин, ново попълнение с особената антикомунистическа разпаленост на убеден социалист. „Целите невинаги оправдават средствата — говори Кофин за годините си в ЦРУ.* — Но те са единственото нещо, което ми е позволено.“
	[* Интервю на автора с Кофин.]
	Кофин пристига в ЦРУ по семейна линия, привлечен от шурея си Франк Линдзи, оперативния офицер на Уизнър за Източна Европа. „Когато дойдох в ЦРУ, им казах: Не искам да се занимавам с шпионаж, а с нелегална политическа работа — спомня си той през 2005 г. — Въпросът беше: могат ли руснаците да действат в нелегалност? И навремето това ми изглеждаше съвсем приемливо от морална гледна точка.“ Кофин е прекарал последните две години от Втората световна война като служител за свръзка на американската армия със съветски командири. Бил е част от ужасния следвоенен процес на насилствено репатриране на съветски войници. Остава обременен с тежко чувство на вина, което повлиява на решението му да постъпи в ЦРУ.
	„Бях видял, че понякога пред Сталин Хитлер прилича на бойскаут. Бях много антисъветски, но проруски настроен.“
	Уизнър дава парите си на _Солидаристите_ — руска група, която стои възможно най-крайнодясно в след Хитлерова Европа. Само шепата хора от ЦРУ с познания по руски като Бил Кофин могат да работят с тях. ЦРУ и _Солидаристите_ най-напред разпространяват листовки в съветски казарми в Източна Германия. След това пускат балони, натоварени с хиляди памфлети. После изпращат групи от по четирима парашутисти в самолети без отличителни знаци, които летят на изток чак до покрайнините на Москва. Един по един агентите кацат плавно на руска територия; един по един тях ги преследват, залавят и убиват. Още веднъж ЦРУ предава агентите си на тайната полиция.
	„Това беше принципно лоша идея — казва Кофин дълго след като напуска ЦРУ и става известен като преподобния Уилям Слоун Кофин, капелан на Йейл и един от най-страстните антивоенни гласове в САЩ през 60-те години. — Ние бяхме доста наивни относно употребата на американска сила.“ Ще мине почти десетилетие, преди Управлението да признае, по собствените му думи, че „подкрепата, оказвана на емигрантите във връзка с вероятността от война със СССР или революция там, е била нереалистична“.*
	[* Това ретроспективно наблюдение се намира в „U.S. Policy on Support for Covert Action Involving Emigres Directed at the Soviet Union“.]
	Стотици от чуждите агенти на ЦРУ са изпратени на смърт в Русия, Полша, Румъния, Украйна и балтийските страни през 50-те години. Гибелта им остава неотбелязана; не са водени отчети и не са налагани наказания за провал. Мисиите се смятат важни за националното оцеляване на Съединените щати. Смятат се за важни, тъй като часове преди хората на Танер да излетят за първи път през септември 1949 г., самолетен екипаж, излетял от Аляска, е открил следи от радиоактивност в атмосферата. Докато резултатите от наблюдението биват анализирани, на 20 септември ЦРУ заявява с увереност, че Съветският съюз няма да създаде атомно оръжие поне през следващите четири години.*
	[* Разузнавателен меморандум №225 на ЦРУ, „Оценка на положението с атомното въоръжаване в СССР“, 20 септември 1949 г., препечатано в Michael Warner (ed.), _CIA Cold War Records: The CIA Under Harry Truman_ (Washington, DC: CIA History Staff, 1994). Пълният текст: „Най-ранната възможна дата, към която може да се очаква СССР да произведе атомна бомба, е средата на 1950 г., а най-вероятната дата е средата на 1953 г.“ Помощник-директорът на Службата за научно разузнаване (СНР) на ЦРУ Уилард Макъл докладва на директора на разузнаването Хиленкьотер, че работата на Управлението върху съветските атомни оръжия е била „почти пълен провал“ на всяко ниво. Шпионите „не са успели въобще“ да съберат научни и технически данни за съветската бомба и анализаторите на ЦРУ са се ориентирали към „геологични размишления“, основани на вероятните преценки на способността на Съветите да добиват уран.
	В паметната бележка на Макъл до Хиленкьотер — „Неспособност на СНР да изпълни мисията си“, с дата 29 септември 1949 г. — той се оплаква, че „се оказа трудно да се открият лица с приемливи качества, които могат да бъдат убедени да приемат работа в Управлението“. Паметната бележка на Макъл е в George S. Jackson and Martin P. Claussen, _Organizational History of the Central Intelligence Agency_, 1950 1953, Vol. 6, pp. 19–34, DCI Historical Series HS-2, CIA Historical Staff, 1957, Record Group 263, NARA.
	Вътрешният историк на ЦРУ Робърта Кнап отбелязва, що се отнася до септември 1949 г.: „Официалното съгласувано твърдение за съветското изработване на атомно оръжие може да се открие в преценката, която дава три различни дати — 1958, 1955 и «между 1950 и 1953 г.» — всичките погрешни.“ Това, заключава тя, „е ясно свидетелство за безпорядък“. Като следствие Службата за доклади и прогнози на ЦРУ (СДП) е „осъдена“ според друг историк на ЦРУ, Donald P. Steury, „How the CIA Missed Stalin’s Bomb“, _Studies in Intelligence_, Vol. 49, №1, 2005, CIA/CSI. Тази вътрешна история отбелязва, че много анализатори в СДП са ядрени физици и инженери от Проекта Манхатън, които имат оптимистичната представа, че могат да проследят прогреса на съветската ядрена програма с четене на публикувани научни доклади, допълнени с информация от секретни източници. Към 1948 г. няма полезна информация в несекретната литература, излизаща от Съветския съюз. Но от 1947 г. немски източник в бившия комплекс „И. Г. Фарбен“ (производители, между другото, на газове за нацистките лагери на смъртта) е докладвал, че Съветите внасят от завода трийсет тона дестилиран метален калций месечно. Количеството чист калций, което е било използвано за рафиниране на уранова руда, е приблизително осемдесет пъти годишната продукция на САЩ. Твърдението на източника е независимо потвърдено. То би трябвало да предизвика тревога. Но не предизвиква.]
	Три дни по-късно Труман заявява пред света, че Сталин притежава бомбата.
	На 29 септември шефът на научното разузнаване на ЦРУ докладва, че службата му е неспособна да изпълни задачата си. Тя няма способност да проследява усилията на Москва в създаването на оръжия за масово унищожение. Служителят докладва, че работата на Управлението върху съветските атомни оръжия е била „почти пълен провал“ на всяко равнище; шпионите му нямат научни или технически данни за съветската бомба, а анализаторите му са се опирали на догадки. Той предупреждава, че „катастрофални последици“ очакват Съединените щати като резултат от посочения провал.
	Пентагонът трескаво нарежда на ЦРУ да разположи агентите си в Москва, за да откраднат военните планове на Червената армия. „По това време — разсъждава Ричард Хелмс — възможността за вербуване и използване на подобни източници на информация беше невероятна, точно толкова възможна, колкото и внедряването на резиденти на планетата Марс.“
	Тогава, без предупреждение, на 25 юни 1950 г. Съединените щати са изправени пред изненадваща атака, която изглежда като началото на Трета световна война.


>>	6. „Мисиите бяха самоубийствени“

	Корейската война е първият голям тест за ЦРУ. Тя дава на Управлението първия му истински лидер: генерал Уолтър Бидъл Смит. Президентът Труман го е призовал да спаси ЦРУ преди избухването на войната. Но след мандата си като американски посланик в Москва генералът се връща у дома с язва, която за малко да го убие. При новината за нахлуването в Корея той е във военната болница „Уолтър Рийд“, където две трети от стомаха му са отстранени. Труман го умолява, но Смит изклинчва за месец, за да види дали ще оцелее. След това поканата се превръща в заповед, а Бидъл Смит става четвъртият директор на разузнаването в рамките на четири години.
	Задачата на генерала е да разбере тайните на Кремъл, но той е доста наясно с шансовете си. „Има само две лица, които познавам и които могат да го направят — казва декорираният с нова, поднесена от президента четвърта звезда Смит на петимата сенатори, които го утвърждават в длъжност на изслушване, проведено на 24 август. — Единият е Господ, а другият — Сталин*1, и не зная дали даже Господ може да го свърши, понеже не съм наясно в достатъчно близки отношения ли е с чичо Джо, за да е осведомен за какво говори последният.“ Относно предвижданията си за това какво го очаква в ЦРУ, заявява — „Очаквам най-лошото и съм сигурен, че не ще бъда разочарован.“ Веднага след заемането на длъжността през октомври открива, че е наследил страшна бъркотия. „Интересно е да видя всички ви тук, момчета*2 — произнася той, оглеждайки масата на първата среща с подчинените си. — Още по-интересно ще бъде да видя колко от вас ще са тук след няколко месеца.“
	[*1 „Назначаване на ген. лейт. Уолтър Бидъл Смит за директор на Централното разузнавателно управление“, Изпълнителна сесия, 24 август 1950 г., ЦРУ, документи на Уолтър Бидъл Смит, DDEL.]
	[*2 David S. Robarge, „Directors of Central Intelligence, 1946-2005“, Studies in Intelligence, Vol. 49, №3, 2005, CIA/CSI.]
	Бидъл Смит е грубо авторитарен, смайващо саркастичен и нетърпим към пропуските. Обърканите операции на Уизнър го карат да заеква от ярост. „Точно тук са изхарчени всички пари* — отсича той. — И всички останали от Управлението го подозират.“ Още по време на първата си седмица на служба открива, че Уизнър докладва до Държавния департамент и Пентагона, а не на директора на разузнаването. В пристъп на яростен гняв предупреждава началника на тайните операции, че дните на корсарството му са свършили.
	[* Цитат от Бидъл Смит в „Служба за координиране на политиката, 1948–1952 г.“, CIA/CREST.]


#	„Невъзможна задача“

	За да служи на президента, генералът опитва да спаси от гибел аналитичната част на цялото предприятие, която нарича „душата на ЦРУ“.*1 Променя основно процедурите на Управлението за писане на разузнавателни доклади и най-накрая успява да убеди Шърман Кент, избягал от Вашингтон в мрачните първи дни на Централната разузнавателна група, да се завърне от Йейл, за да създаде система от национални прогнози, използвайки най-добрата достъпна информация от всички правителствени служби. Кент определя работата като „невъзможна задача“.*2 В края на краищата, според него, „правим оценки тогава, когато не знаем“.*3
	[*1 Бидъл Смит, цитиран в George S. Jackson and Martin P. Claussen, _Organizational History of the Central Intelligence Agency_, 1950–1953, Vol. 9, Part 2, p. 38. Тази история от 1957 г. е разсекретена през 2005 г. DCI Historical Series HS-2, CIA Historical Staff, Record Group 263, NARA.]
	[*2 Sherman Kent, „The First Year of the Office of National Estimates: The Directorship of William L. Langer“, CIA/CSI, 1970.]
	[*3 Sherman Kent, „Estimates and Influence“, _Foreign Service Journal_, April 1969.]
	Дни след приемането на длъжността от Бидъл Смит Труман се подготвя за среща с генерал Дъглас Макартър на атола Уейк в Тихия океан. Президентът иска най-добрите разузнавателни данни на ЦРУ за Корея. Той желае най-вече да знае дали китайските комунисти ще влязат във войната. Макартър, вкарал войските си дълбоко на север в Корея, настоява, че Китай никога няма да нападне.
	ЦРУ не знае почти нищо за ставащото в Китай. През октомври 1949 г., когато Мао Цзедун прогонва националистическите сили на Чан Кайши и провъзгласява Народната република, почти всички американски шпиони в Китай са избягали в Хонконг или на Тайван. Вече наранено от Мао, ЦРУ е осакатено от Макартър, който мрази Управлението и дава всичко от себе си да не допусне служителите му до Далечния изток. Въпреки че ЦРУ работи с бясно темпо, за да наблюдава Китай, мрежите чужди агенти, които е наследило от ССО, са твърде слаби. Също толкова слаби са проучвателната дейност и докладите му. Четиристотин анализатори от ЦРУ работят върху дневните разузнавателни бюлетини за президента Труман в началото на Корейската война, но 90 на сто от докладите им са пренаписани документи на Държавния департамент; останалото е несериозен коментар.*
	[* Jackson and Claussen, _Organizational History of the Central Intelligence Agency_, 1950–1953, Vol. 8, p. 2.]
	Съюзниците на ЦРУ на театъра на военните действия са шпионските служби на двама корумпирани и ненадеждни лидери: президента на Южна Корея Синман Ри и водача на китайските националисти Чан Кайши. Най-силното първо впечатление на служителите на ЦРУ при пристигането им в Сеул и Тайпе е вонята на човешки екскременти, с които са наторени околните ниви. Надеждната информация е дефицитна като електричеството и течащата вода. ЦРУ се оказва манипулирано от лъжливи приятели, мамено от комунистическите си врагове, оставено на милостта на жадни за пари емигранти, които фабрикуват разузнавателни сведения.* Фред Шултайс, шеф на хонконгската резидентура през 1950 г., прекарва следващите шест години в преглеждане на боклука, продаван от китайските емигранти на Управлението по време на войната в Корея. ЦРУ просто подкрепя свободен пазар от работилници за фалшификати, ръководени от опитни измамници.
	[* Джеймс Лили, бивш шеф на резидентурата на ЦРУ в Пекин, интервю с автора. Проблемът е налице и в края на 60-те години, когато Лили открива, че „същите измислени китайски разузнавателни мрежи, които бяхме отблъснали и отхвърлили преди петнайсет години“, отново са в играта, като подбират апетитни парченца от китайски провинциални вестници и ги продават на американските шпиони в Хонконг.]
	Единственият истински извор на сведения за Далечния изток от последните дни на Втората световна война до края на 1949 г. са магьосниците от американското комуникационно разузнаване. Те са способни да прихванат и дешифрират пасажи от комунистически телеграми и комюникета, разменяни между Москва и Далечния изток. Тогава, точно в момента, когато севернокорейският вожд Ким Ир Сен обсъжда със Сталин и Мао намерението си да атакува, се възцарява тишина. Способността на Съединените щати да подслушват съветските, китайските и севернокорейските планове внезапно изчезва.
	В навечерието на Корейската война съветски агент е проникнал в нервния възел на дешифраторите „Арлингтън Хол“, бивше девическо училище на хвърлей място от Пентагона. Той се казва Уилям Улф Уайсбанд, лингвист, който превежда декодирани съобщения от руски на английски. Уайсбанд, завербуван от Москва през 30-те години, самостоятелно унищожава възможността на Съединените щати да четат секретните телеграми на Съветите. Бидъл Смит разбира, че нещо ужасно се е случило на американското комуникационно разузнаване, и алармира Белия дом. Резултатът е създаването на Агенцията за национална сигурност, службата за комуникационно разузнаване, която ще надхвърли ЦРУ по размер и сила. Половин век по-късно Агенцията за национална сигурност нарича случая с Уайсбанд „може би най-лошия разузнавателен провал в американската история“.*
	[* David A. Hatch with Robert Louis Benson, „The Korean War: The SIGINT Background“, National Security Agency, достъпно онлайн на адрес: http://www.nsa.gov/publications/publi00022.cfm. Ролята на Уайсбанд в историята на американското разузнаване е била представяна невярно в продължение на десетилетия. Авторитетната _KGB: The Inside Story_ от Кристофър Андрю, един от водещите историци на разузнаването в света, и Олег Гордиевски, беглеца от съветското разузнаване, посвещава три изречения на Уайсбанд и невярно посочва 1946 г. като дата на вербуването му от съветското разузнаване. Според официалните истории на Агенцията за национална сигурност и ЦРУ за случая, Уайсбанд е бил вербуван от Съветите през 1934 г. Работник от авиационната промишленост в Калифорния казва на ФБР през 1950 г., че Уайсбанд е бил неговият ръководител от КГБ по време на войната. Уайсбанд е роден в Египет от руски родители през 1908 г., пристига в Съединените щати в края на 20-те години и става американски гражданин през 1938 г. Той постъпва в армейската Агенция по сигурност на комуникациите през 1942 г. и е изпратен в Северна Африка и Италия, преди да се върне в „Арлингтън Хол“. Уайсбанд е отстранен от работата си в Агенцията за сигурност, след което не се явява на изслушване за дейностите на Комунистическата партия пред предварителния федерален състав съдебни заседатели. Осъден за оскърбление на съда, той получава присъда от една година затвор — и там работата приключва, тъй като откритото му обвиняване в шпионаж би задълбочило проблемите на американското разузнаване. Уайсбанд умира внезапно през 1967 г., видимо по естествени причини, на петдесет и девет години.]


#	„Няма убедителни признаци“

	Президентът потегля за остров Уейк на 11 октомври 1950 г. ЦРУ го уверява, че „няма убедителни признаци за действително намерение на китайските комунисти да стигнат до широкомащабна намеса в Корея… освен ако не става дума за съветско решение за глобална война“.* Управлението стига до това заключение независимо от двата сигнала на наброяващата трима души токийска резидентура. Най-напред началникът й Джордж Орел докладва за китайски националистически офицер в Манджурия, според когото Мао е събрал тристахилядна войска край корейската граница. Центърът не обръща внимание. После Бил Дъган, по-късно началник на резидентурата в Тайван, настоява, че китайските комунисти скоро ще навлязат в Северна Корея. Генерал Макартър отговаря със заплахата да постави Дъган под арест. Така предупрежденията никога не стигат до остров Уейк.
	[* Единственото нещо, което центърът на ЦРУ знае със сигурност, е, че генерал Макартър вярва, че китайците не идват. Докладите и анализите на ЦРУ за Корея от юни до декември 1950 г. отразяват тази грешка. Докладите са представени подробно в P. К. Rose, „Two Strategic Intelligence Mistakes in Korea, 1950“, _Studies in Intelligence_, Fall/Winter, №11, 2001; „Проучване на докладите на ЦРУ за китайската комунистическа интервенция в Корейската война, септември-декември 1950 г.“, подготвено през октомври 1955 г. и разсекретено през юни 2001 г.; и Woodrow J. Kuhns, „Assessing the Soviet Threat: The Early Cold War Years“, CIA Directorate of Intelligence, Center for the Study of Intelligence, 1997.]
	В столицата Управлението продължава да дава съвети на Труман в смисъл че Китай няма да вземе значително участие във войната. На 18 октомври, когато войските на Макартър напредват на север към река Ялу и китайската граница, ЦРУ докладва, че „съветско-корейската авантюра завърши с провал“. На 20 октомври ЦРУ заявява, че засечените на Ялу китайски части имат за задача да защитават водноелектрически централи. На 28 октомври пък казва на Белия дом, че въпросните поделения са разпръснати доброволци. На 30 октомври, след като американските войски са атакувани и понасят тежки загуби, ЦРУ отново твърди, че една значителна китайска интервенция е малко вероятна. Няколко дни по-късно китайски говорещи офицери от ЦРУ разпитват неколцина току-що заловени военнопленници и установяват, че те са войници на Мао. Но ръководството на ЦРУ за пореден път поддържа, че Китай няма да нахлуе с войски. След два дни тристахилядна китайска армия атакува толкова брутално, че за малко да изхвърли американците в морето.
	Бидъл Смит е ужасен. За него работата на ЦРУ е да предпазва нацията от военни изненади. Но Управлението е изтълкувало погрешно всички глобални кризи от изминалата година: съветската атомна бомба, Корейската война, китайското нашествие. През декември 1950 г., докато президентът Труман обявява извънредна ситуация и връща генерал Айзенхауер на действителна служба, Бидъл Смит вкарва още повече сили във войната си за превръщане на ЦРУ в професионална разузнавателна организация. Най-напред той потърсва някой, който да контролира Франк Уизнър.


#	„Явна опасност“

	Явява се само едно име.
	На 4 януари 1951 г. Бидъл Смит отстъпва пред неизбежното и назначава Алън Дълес за заместник-директор на ЦРУ по планирането (титлата е прикритие; работата е началник на тайните операции). Двамата скоро се оказват несъвместими, както забелязва и Том Полгар, наблюдавайки ги в дирекцията: „Бидъл очевидно не харесва Дълес и е лесно да се разбере защо — разказва той. — Армейският офицер получава заповед и я изпълнява. Адвокатът намира начин да изхитрува. В ЦРУ, както се оказва, заповедта е отправна точка за дискусия.“
	Операциите на Уизнър са се увеличили пет пъти от началото на войната. Бидъл Смит обаче вижда, че Съединените щати нямат стратегия за водене на такава борба. Той се обръща за разяснения към президента Труман и към Съвета за национална сигурност. От Управлението наистина ли се очаква да подкрепя въоръжена революция в Източна Европа? В Китай? В Русия? Пентагонът и Държавният департамент отговарят: да, точно така, че и повече. Директорът се чуди как. Уизнър взема на работа стотици колежанчета всеки месец, прекарва ги набързо през няколкоседмична школа за командоси, изпраща ги в чужбина за половин година, след това ги изтегля обратно и изпраща на тяхно място още свежи попълнения. Той опитва да изгради военна машина със световен обхват без подобие на професионална подготовка, логистика или комуникации. Бидъл Смит си върши канцеларската работа, дъвчейки бисквитките и топлия качамак, с които оцелява след операцията на стомаха, и гневът му се смесва с отчаяние.
	Неговата дясна ръка, заместник-директорът на разузнаването Бил Джаксън, подава оставка, обзет от чувство за безсилие, заявявайки, че операциите на ЦРУ са невъзможна бъркотия.*1 Бидъл Смит няма друг избор, освен да издигне Дълес до поста заместник-директор и Уизнър до длъжността началник на тайните операции. При прочитането на първия бюджет на ЦРУ, предложен от двамата, той избухва. Общата сума е 587 милиона долара, което е единайсеткратно увеличение от 1948 г.*2 Повече от 400 милиона долара ще отидат за секретните операции на Уизнър — три пъти разходите за шпионажа и анализа, взети заедно.
	[*1 Преди Бил Джексън да подаде оставка като заместник-директор на Бидъл Смит през 1951 г., той представя на генерала доклад за операциите на Уизнър. „Относно: Преглед на Службата за координиране на политиката от заместник-директора на разузнаването“, 24 май 1951 г., CIA/CREST. Докладът твърди: „Работата… надхвърля възможностите на един човек.“ Службата за координиране на политиката опитва да изгради „машина със световен обхват, в много отношения сравнима с военна сила“, без адекватно равнище на компетентен контрол, личен състав, обучение, логистика или комуникации. „Съществува голямо разминаване между най-високо и най-ниско квалифицираните началници на подразделения — докладва Джексън. — Тежестта на оперативните ангажименти е надделяла над способността да се набира висококвалифициран личен състав“.]
	[*2 CIA/Location of Budgeted Funds/Fiscal Year 1953, документ от сбирката на конгресмена Джордж Мейхън, един от членовете на Конгреса, информиран за бюджета на ЦРУ. Когато професор Дейвид Барет от Университета Виланова открива документа през 2004 г., той променя историята. В продължение на почти трийсет години всяка книга за ЦРУ послушно е възпроизвеждала разкритието на проучвателите на Сената от 1976 г., че бюджетът на Уизнър е бил 82 милиона долара през 1952 г. Тази цифра е явно погрешна. В действителност бюджетът на СКП през 1952 г. е приблизително четири пъти по-голям от предишните твърдения.]
	Това „изправя ЦРУ пред явна опасност* като разузнавателно управление — ядосва се Бидъл Смит. — Оперативната опашка ще върти разузнавателното куче — предупреждава той. — Най-способните хора ще бъдат принудени да отделят цялото си време за направляването на операции и неизбежно ще пренебрегват разузнаването.“ Точно тогава генералът започва да подозира, че Дълес и Уизнър крият нещо от него. При ежедневните си срещи със заместник-директорите и служителите, записани в разсекретени след 2002 г. документи, той постоянно устройва кръстосани разпити за ставащото в чужбина. Но преките му въпроси получават необяснимо неясни отговори — или въобще не получават такива. Бидъл Смит предупреждава подчинените си да не „укриват“ или „замазват нещастни инциденти или сериозни грешки“. Заповядва им да създадат подробна отчетност за диверсионните си мисии — кодови имена, описания, цели, разходи. Те не изпълняват нищо от нареденото. „Отчаян, той изливаше гнева си върху тях много по-страшно, отколкото го е правил върху когото и да е друг“ — пише личният му представител в СНС Лъдуел Лий Монтагю. Бидъл Смит не е твърде боязлив. Но според Монтагю той е ядосан и ужасен от мисълта, че Дълес и Уизнър водят ЦРУ към „някоя зле планирана и катастрофална авантюра. Страхуваше се, че някой гаф зад граница може да стане общоизвестен.“
	[* Съвещание на директора, 14 ноември 1951 г., CIA/CREST. Протоколите от ежедневните съвещания на директора на разузнаването, заместниците и сътрудниците му, съдържащи се в наскоро разсекретените документи, получени от CREST, предават аромата на борбите на ЦРУ. Протоколът на това съвещание заявява: „Директорът иска те (Дълес и Уизнър) да погледнат много внимателно СКП. Партизанските операции трябва да бъдат извадени от бюджета, както и всички операции, които не допринасят за разузнаването. Той вярва, че сме стигнали момента, в който размерът на операциите на СКП е станал явна опасност за ЦРУ като разузнавателно управление.“
	Бидъл Смит вижда, че САЩ „нямат стратегия за водене на такъв тип война“, имайки предвид Уизнъровия вид война. „Предварително съвещание на персонала, Национално бюро за психологическа стратегия“, 8 май 1951 г., CIA/CREST. Той заявява на Дълес и Уизнър: „Правителството няма одобрена базова стратегия за такава война… Имаме екипировката и мощта, не вършим работата, която трябва.“
	Бидъл Смит опитва няколко пъти да отстрани Уизнър от контрола на диверсионните операции. Виж Съвещание при директора, 16 април 1952 г., CIA/CREST. Той твърди напразно, че те много надхвърлят предвиденото в СНС 10/2, манифеста за политическа война от 1948 г. Но и Държавният департамент, и Министерството на отбраната искат увеличаване на тайните акции — и то от „голям мащаб“. Бидъл Смит до СНС, „Обхват и размах на тайните операции“, 8 май 1951 г., CIA/CREST. Предупреждението на Бидъл Смит да не се „укриват“ или „замазват нещастни инциденти или сериозни грешки“ е произнесено на ежедневното съвещание на ръководството на 21 август 1951 г., CIA/CREST. Преди това е умолявал Уизнър и други старши разузнавателни служители „да обърнат сериозно внимание на проблемите на фабрикуването и измамата в разузнавателните източници“. Протокол на съвещанието, 9 август 1951 г., CIA/CREST.
	Отскоро достъпните документи от CREST показват, че Бидъл Смит наследява „нещо като Свещена Римска империя, в която феодалните барони следват собствените си интереси, неподчинени на ефективно направляване и контрол от страна на титулярния император“ — по думите на Лъдуел Лий Монтагю, негов личен представител в Съвета за национална сигурност, който отбелязва, че генералът „започна да подозира, че Дълес и Уизнър… евентуално ще го въвлекат в някаква зле замислена и катастрофална авантюра“. CIA/LLM, pp. 91–96, 264.]


#	„Не знаехме какво правим“

	Засекретените истории на ЦРУ за Корейската война разкриват от какво се е боял Бидъл Смит.*
	[* Засекретените истории на ЦРУ са: „ЦРУ в Корея, 1946–1965 г.“, „Тайната война в Корея, юни 1950 — юни 1952 г.“, и „Проникване и допълване на агенти в Северна Корея, 1952–1953 г.“ Те са цитирани за първи път от Майкъл Хаас, пенсиониран полковник от авиацията, в монографията му _In the Devil’s Shadow: U.S. Special during the Korean War_ (Annapolis, MD: Naval Institute Press, 2000).]
	Според тях диверсионните операции на Управлението са били „не само неефективни, но вероятно и морално осъдителни, когато бъдат измерени в множеството погубени човешки животи“. Хиляди корейски и китайски агенти са спуснати в Северна Корея по време на войната, за да не се завърнат никога. „Размерът на изразходваните време и средства надхвърля извънредно много постиженията“ — заключава Управлението. Нищо не е спечелено въпреки „похарчените значителни суми и многобройните пожертвани корейци“. Стотици китайски агенти загиват, след като са изпратени на континента като част от зле планирани сухопътни, морски и въздушни операции.
	„Повечето от мисиите не бяха разузнавателни. Бяха изпратени в подкрепа на несъществуващи или фиктивни съпротивителни групи — казва Питър Зихел, който вижда редицата от провали, след като става шеф на хонконгската резидентура. — Мисиите бяха самоубийствени.* Самоубийствени и безотговорни.“ Те продължават и през 60-те години с легиони от агенти, изпратени на смърт в гонене на сенки.
	[* Интервю на автора със Зихел.]
	В първите дни на войната Уизнър разпределя хиляда служители в Корея и триста в Тайван със заповед да проникнат в непристъпната крепост на Мао и във военната диктатура на Ким Ир Сен. Мъжете са хвърлени в боя почти без подготовка или обучение. Един от тях е Доналд Грег, току-що дипломиран от колежа Уилямс. При избухването на войната първата му мисъл е: „Къде, по дяволите, е Корея?“ След кратък интензивен курс по диверсионни операции той е разпределен в нов аванпост на ЦРУ в средата на Тихия океан. Уизнър вече изгражда база за секретни операции на стойност 28 милиона долара на остров Сайпан. Островът, все още затрупан от костите на мъртвите от Втората световна война, се превръща в тренировъчен лагер за диверсионните екипи на ЦРУ в Корея, Китай, Тибет и Виетнам. Грег взема при себе си корави корейски селски момчета, измъкнати от бежанските лагери, храбри, но недисциплинирани мъже, които не говорят английски, и се опитва да ги превърне незабавно в американски разузнавателни агенти. ЦРУ ги изпраща на зле подготвени мисии, които не донасят почти нищо, освен нарастващ списък на загубите. Споменът не напуска Грег, докато той израства служебно в далекоизточното поделение на Управлението, за да стане резидент в Сеул, после американски посланик в Южна Корея, най-накрая главен съветник по националната сигурност при вицепрезидента Джордж Х. У. Буш.
	„Вървяхме по стъпките на ССО — спомня си Грег. — Но хората, срещу които действахме, контролираха всичко. Не знаехме какво правим. Питах началниците си каква е мисията и те не ми казваха. И те не знаеха каква е мисията. Беше фанфаронщина от най-лошия тип. Обучавахме корейци и китайци и всякакви други странни хора, спускахме корейци в Северна Корея, китайци в Китай — северно от корейската граница, спускахме ги там и повече не чувахме нищо от тях.“
	„Представянето в Европа беше лошо — казва той. — Представянето в Азия беше лошо. Управлението имаше ужасно представяне в ранните си дни — голяма репутация и катастрофални резултати.“*
	[* Интервю на автора с Грег. В случая с Корея официалните сведения са объркани или фалшифициран. Например John Ranelagh, _The Agency_ (New York: Simon and Schuster, 1986), дълго време смятана за стандартно съчинение за ЦРУ, съдържа три раздела за тайните паравоенни акции по време на Корейската война. В нея се твърди, че началникът на операциите на СКП Ханс Тофт успешно е внедрил агенти из цяла Корея, Китай и Манджурия: „В тези «затворени» зони успешно проникват корейски и китайски агенти на ЦРУ“, а „многоизмерните и сложни“ операции на Тофт си служели с „партизани, обучени да действат в Северна Корея“ и поставили „из Корея агенти, които да действат като водачи и да предоставят скривалища на загубили се пилоти“ (с. 217–218). Това е невярно, както показват историите на операциите на ЦРУ в Корея. Тофт е фалшификатор. Той фалшифицира филми за действията на диверсантите на ЦРУ в Северна Корея; измамата е бързо разкрита, когато някой във Вашингтон се зачудва защо мисии на командоси се извършват посред бял ден. Истинските мисии, в противоположност на нагласените, като цяло са провали. Собствените истории на Управлението за вътрешно ползване ярко контрастират с хубавата картина на операциите от Корейската война, представена в _The Agency_.]


#	„ЦРУ беше измамено“

	Бидъл Смит неколкократно предупреждава Уизнър да следи за фалшиви данни, изработвани от противника. Но и някои от офицерите на Уизнър са фалшификатори — включително началникът на резидентура и началникът на операциите, които са назначени от него в Корея.
	През февруари, март и април 1951 г. повече от 1200 севернокорейски емигранти са събрани на острова Йонг-до, в залива на Пусан, под командата на началника на операциите Ханс Тофт, ветеран от ССО, с по-голям талант да мами началниците си, а не неприятеля. Тофт създава три бригади — _Бял Тигър, Жълт Дракон_ и _Син Дракон_ — разделени на четирийсет и четири партизански екипа. Мисията им е тройна: да проникват като събирачи на разузнавателна информация, да действат като партизански бойни отряди и като екипи, които да спасяват свалени американски пилоти и екипажи.
	_Бял Тигър_ е стоварен на брега на Северна Корея в края на април 1951 г. в състав от 104 души, подсилени от още 36 спуснати с парашут агенти. Преди да напусне Корея четири месеца по-късно, Тофт изпраща ентусиазирани доклади за постиженията си. Но през ноември повечето от бойците от Бял Тигър са убити, заловени или изчезнали. Съдбата на _Син Дракон_ и _Жълт Дракон_ е същата. Малкото оцелели групи са заловени и под заплахата от смърт заставени да залъгват американските си водещи офицери с фалшиви радиосъобщения. Никой от партизаните не се измъква жив. Повечето от спасителните екипи са загубени или избити.
	През пролетта и лятото на 1952 г. офицерите на Уизнър спускат повече от 1500 корейски агенти на север. Те отговарят с порой от подробни доклади за военните ходове на севернокорейците и китайските комунисти. Всичко това е тържествено оповестено от шефа на резидентурата на ЦРУ в Сеул Албърт Р. Хейни, бъбрив и амбициозен армейски полковник, който се хвали открито, че хиляди хора работят за него в партизански операции и разузнавателни мисии. Хейни твърди, че лично е надзиравал вербуването и обучаването на стотици корейци. Някои от съотечествениците му обаче смятат, че той е опасен глупак. Уилям У. Томас — младши, служител от политическото разузнаване на Държавния департамент в Сеул, подозира, че платежната ведомост на началника на резидентурата е пълна с хора, „контролирани от другата страна“.*
	[* Устна история на Томас, FAOH.]
	Същото подозрение изпитва и Джон Лаймънд Харт, който заменя Хейни начело на резидентурата в Сеул през септември 1952 г. След редица болезнени опити с фалшификатори на информация в Европа по време на първите си четири години в ЦРУ, след преживяното с изпращането на албанските емигранти от Рим Харт е съвършено наясно с проблемите на измамата и дезинформацията, та затова решава да „погледне критично на великолепните постижения, които моите предшественици си приписват“.*
	[* Посмъртният мемоар на Джон Лаймънд Харт, _The CIA’s Russians_ (Annapolis, MD: Naval Institute Press, 2004), предава изцяло изключителните му преживявания като наследник на Ал Хейни на поста шеф на резидентурата в Сеул.]
	Хейни е бил начело на двеста служители на ЦРУ в Сеул, като нито един от тях не говори корейски. Резидентурата зависи от корейски агенти, които наблюдават партизанските и разузнавателните мисии на Управлението в Севера. След три месеца проучвания Харт заключва, че почти всеки наследен от него корейски агент или е измислял докладите си, или е работел тайно за комунистите. Всяко донесение, изпратено от резидентурата до центъра на ЦРУ по време на предшестващите осемнайсет месеца, е внимателно подготвена фалшификация.
	„Един доклад е още жив в паметта ми — разказва Харт. — Претендираше да представлява списък на всички китайски и севернокорейски военни части по фронтовата линия, като привеждаше и числеността и цифровото означение на всяко поделение.“ Американските военни командири приветствали доклада като „един от изключителните разузнавателни отчети на войната“. Харт обаче определя, че е пълен фалшификат.
	Той продължава и открива, че всички важни корейски агенти, вербувани от Хейни — не някои, а всички, — са „измамници, които известно време са живели щастливо от щедрите плащания на ЦРУ, уж изпращани на «източници» в Северна Корея. Почти всеки получен от въображаемите им агенти доклад е идвал от нашите неприятели“.
	Дълго след края на Корейската война ЦРУ стига до извода, че Харт е прав: почти цялата секретна информация, събрана от Управлението по време на войната, е сътворена от севернокорейските и китайските тайни служби. Измислените сведения са предавани на Пентагона и Белия дом. Диверсионните операции на самото Управление в Корея са компрометирани и предадени, преди да започнат.
	Харт съобщава на центъра, че резидентурата трябва да прекрати операциите, докато не разчисти сметките и не поправи щетите. Разузнавателна служба, в която е проникнал неприятел, е нещо по-лошо от пълната липса на разузнаване. В отговор Бидъл Смит изпраща в Сеул емисар, който да предаде на Харт, че „ЦРУ като нова организация, чието реноме е още неустановено, просто не може да признае пред други подразделения на правителството — особено пред своята много успешна конкуренция в лицето на американското военно разузнаване — неспособността си да събира информация за Северна Корея“.*1 Пратеникът е заместник-директорът на Управлението Лофтъс Бекър. След като Бидъл Смит го изпраща на инспекционна обиколка на всички азиатски резидентури, през ноември 1952 г. Бекър се завръща и представя оставката си. Той е направил извода, че положението е безнадеждно: способността на ЦРУ да разузнава в Далечния изток е „почти пренебрежима“. Преди да напусне, се сблъсква с Франк Уизнър и му казва: „Провалените операции означават липса на успехи, а напоследък имаше доста такива.“*2
	[*1 Харт, цитиран от Christopher Andrew, _For the President’s Eyes Only: Secret Intelligence and the American Presidency from Washington to Bush_ (New York: Harper Perennial, 1996), pp. 193–194.
	Докладите на Харт за измамите на Хейни са погребани, както и грешките на Хейни. Самият Хейни по-късно отбелязва: „По време на Корея и след това имаше доста приказки от страна на много отговорни старши офицери, че ЦРУ трябва да извлече полза от опита си и да бъде по-добре подготвено за следващата Корея. Но — заключава той — сериозно се съмнявам дали ЦРУ въобще е извлякло полза от Корея и дали опитът от нея е бил каталогизиран, оставяйки настрана изучаването му като уроци за бъдещето.“ Хейни до Хелмс, „Относно: Обучение на персонала за подобряване потенциала на ЦРУ и съответно нарастване на оперативната способност“, 26 ноември 1954 г., разсекретено април 2003 г., CIA/CREST. Хейни оцелява след невероятното си представяне в Корейската война, тъй като в края на мандата си през ноември 1952 г. помага да се уреди транспортирането на тежко наранен лейтенант от морската пехота от бойното поле до болничния кораб _Констелейшън_ и след това до САЩ, където седем седмици по-късно раненият в главата войник е сниман да получава целувка от баща си Алън У. Дълес. Снимката е направена в деня преди изслушването за назначаването на по-големия Дълес за директор на разузнаването. Дълес се отплаща, като прави Хейни действащ от Флорида командир на операция Успех през 1954 г.]
	[*2 Бекър до Уизнър, недатирано, но или от декември 1952 г., или януари 1953 г., CIA/CREST. Преди да подаде оставка като заместник-директор на разузнаването, Лофтъс Бекър заявява на колегите си, че е „наскърбен да разбере колко неинформирани са били хората ни на бойното поле“, и изразява съмненията си относно способността на ЦРУ да събира информация, където и да е в Азия. Съвещание на заместник-директора, 29 декември 1952 г., CIA/CREST. След това той се изправя директно срещу Франк Уизнър.]
	Докладите на Харт и измамите на Хейни са погребани. Управлението е попаднало в засада, а е представило действията си като стратегически маньовър. Според полковника от ВВС Джеймс Г. Л. Келис, служил като директор на диверсионни операции при Уизнър, Дълес заявява пред конгресмените, че „ЦРУ контролира значителни съпротивителни елементи в Северна Корея“. В същия момент той е предупреден, че „партизаните на ЦРУ“ в Северна Корея са под контрола на врага; в действителност, докладва Келис в алармиращо писмо, изпратено до Белия дом след края на войната — „ЦРУ нямаше такива ефективи“, „ЦРУ беше измамено“.*
	[* Келис формулира обвиненията си в предоставяне на лъжливи сведения към старши служители в ЦРУ в писмо до президента Дуайт Д. Айзенхауер, 24 май 1954 г., DDEL.]
	Умението да се представя провалът за успех се превръща в традиция на ЦРУ. Нежеланието на Управлението да се учи от грешките си става неизменна част от културата му. Хората от отчела за тайни операции никога не написват изследване в стил „научен урок“. Дори и днес правилата или процедурите за съставяне на такива документи са малко или никакви.
	„Наясно сме, че операциите ни в Далечния изток са далеч от това, което бихме искали* — признава Уизнър на среща на ръководството. — Просто нямахме времето да натрупаме и количеството, и качеството хора, които е необходимо да имаме, ако трябва да изнесем успешно тежките задължения, с които сме натоварени.“ Неспособността да проникне в Северна Корея остава най-продължителният по време разузнавателен провал в историята на ЦРУ.
	[* Уизнър, „(заличено.) Доклад за съоръженията на ЦРУ в Далечния изток“, 14 март 1952 г. CIA/CREST.]


#	„Някои хора трябва да бъдат убити“

	Управлението открива втори фронт на Корейската война през 1951 г. Офицерите от бюрото за операции в Китай*, обезумели от влизането на Мао във войната, убеждават сами себе си, че поне един милион партизани — националисти от Гоминдана, разположени из „Червен Китай“, очакват помощта на ЦРУ.
	[* Историята на американските разузнавателни операции в Китай и региона в годините между края на Втората световна война и началото на диктатурата на Мао никога не е била излагана изцяло. Двайсетина ветерани на ССО са останали в Китай под прикритие след заповедта на Труман за ликвидиране под името Отделение за външна сигурност 44. Най-напред ОВС 44 е ръководено от подполковник Робърт Дж. Дилейни; по-късно, през 1947 г., той става шеф на малката токийска резидентура на ЦРУ, а след това вторият човек в операцията на СКП _Уестърн Ентърпрайзес_ в Тайван. През 1945 г., когато войната свършва, Дилейни пише за предстоящите задачи в телеграма, изпратена от Шанхай. Той отбелязва, че американските разузнавачи са изправени пред обширен район, толкова непознат, колкото и планините на Луната, пред големи ивици земя от Южнокитайско море до Афганистан, от Сайгон до Сибир. Те трябва да разберат възможностите и намеренията на съветските, китайските комунистически и националистически армии и разузнавания, както и да отгатнат особеностите на политическите групи и лобита в Далечния изток. Тези задачи ще отнемат по-голямата част от петдесет години. Те са усложнени от общоприетата мъдрост на ЦРУ: китайците на Мао, виетнамците на Хо Ши Мин и корейците на Ким Ир Сен са креатури на Кремъл, неизменен монолит, с един начин на мислене, произведен в Москва. Хората от ССО и ранното ЦРУ изпращат тонове информация до Вашингтон. Голяма част от нея остава непрочетена — „заключена в архивите в компанията на тишината и плъховете“. Maochun Yu, _OSS in China: Prelude to Cold War_ (New Haven: Yale University Press, 1997), pp. 258–259.
	Първите служители на ЦРУ в Китай са командвани от Еймъс Д. Москрип, който работи от френски дипломатически пост в Шанхай, където се държи като човек от хайлайфа, пие здраво и спи със своята руска приятелка от белогвардейски произход. Някои дипломати от Държавния департамент смятат, че могат да работят с Мао, който все пак е сътрудничил на ССО срещу японците. Но комунистите явно подозират, че американците в Китай, били те дипломати или не, ще опитат да ги свалят. Към октомври 1948 г. Държавният департамент иска всички американски дипломатически мисии в Китай да бъдат евакуирани, тъй като всеки, дори бегло свързван от комунистите с шпионаж в полза на Съединените щати, е изправен пред затвор или може би по-лошо. В Мукден, двумилионен град в Манджурия, заповедите за евакуация пристигат, когато американският генерален консул Ангъс Уорд и щабът му от двайсет и един човека са поставени под едногодишен домашен арест след отказ да предадат консулството на китайските войски. „Той беше обвинен в шпионаж, в което, честно казано, беше виновен! — спомня си Джон Мелби, тогава политически служител на Държавния департамент, докладващ от Чунцин. — Той работеше с т.нар. ОВС номер еди-кой си, което беше поделение на ЦРУ. Беше затънал до ушите, работейки с екипажа, който беше събрал със себе си в Манджурия.“ Устна история на Мелби, HSTL, FAOH.
	Шефът на „екипажа“ е Джак Синглауб, един от по-дръзките студени войни от 70-те и 80-те години. През 1948 г. Синглауб е заговорничил с китайските националисти, опитва се да внедри мрежа от руснаци белогвардейци в Съветския съюз и търси пътища за настаняване на шпиони в окупираната от Съветите Северна Корея. Всъщност Синглауб успява да вкара няколко корейски агенти от Манджурия в Северна Корея през 1948 г. Той изпраща дузини хора, бивши военнопленници при японците, със заповеди да опитат да влязат в комунистическата армия на Севера и да докладват за нейните намерения и възможности. Малцина от тях, изглежда, са успели в началото. Но когато опитва да намери квартири за шпионите в Сеул, е възпрепятстван от съпротивата на Макартър. Синглауб изпраща една изключителна молба до Белия дом по каналите на ЦРУ — адресирана „Само за очите на Москрип, за президента“, — умолявайки Труман да въоръжи китайските националисти с американски резерви от времето на войната в Окинава. Президентът не се трогва. При предстоящото падане на Мукден Синглауб телеграфира на най-близкия американски военноморски командир: „НЕОТЛОЖНО ДА НЕ БЪДА ЗАЛОВЕН.“ Той излита при артилерийска атака, пилотирайки разузнавателен самолет с червена звезда, разбирайки, че тази битка от Студената война е изгубена. John К. Singlaub, _Hazardous Duty: An American Soldier in the Twentieth Century_ (New York: Summit, 1992), pp. 132–149.
	В Шанхай началникът на резидентурата Фред Шултайс изгражда обширна мрежа от агенти и осведомители в града отчасти поради блестящия си китайски, който придобива, четейки всичко, което му попадне в ръцете — от вестници до комикси. Сред американците той е стар китайски експерт, тъй като е в страната с военните по време на войната. При успехите на Мао, който спечелва град след град в края на 1948 г., Шултайс не може да дочака да се измъкне. Той отива в Хонконг като началник на резидентурата през 1949 г. и скоро се убеждава, че градът ще бъде атакуван от комунистите. Започва да изпраща плашещи доклади, основани на спекулации и догадки, предупреждавайки, че Хонконг е следващата плочка от доминото, която ще падне. Един служител на Държавния департамент и ветеран от ССО, също работещ там — Джоузеф А. Йегър, живо си припомня този страх: „Имахме разнообразна информация, която изглеждаше да показва, че атаката идва. Излезе невярна.“ Но „Шултайс бе убеден, че е предстояща. Беше голям паникьор. Казваше: «Този път няма да е Стенли. Ще бъде Белзен.» Стенли е полуостров, където японците бяха интернирали чужденците. Там беше много зле. Почти ги бяха уморили от глад. Белзен, разбира се, бе един от лагерите на смъртта на немците.“ Устна история на Йегър, FAOH.
	През 1950 г. Синглауб, назначен като разузнавач в китайското бюро на главната квартира на ЦРУ след триумфа на Мао, наблюдава изоставени резидентури и разгромени операции. Той работи трескаво, за да поддържа разнищващата се мрежа от офицери и агенти под прикритие в Китай и да възстанови разбитите шпионски структури в Манджурия и Северна Корея.
	В Тихуа, столицата на Синцзян, в пустинния див Запад на Китай, Дъглас Макиърнан е човекът на ЦРУ в двучленното американско консулство (Името на столицата на Синцзян, най-западната част от днешните територии на Китай, още от 1864 г. е Урумчи. — Бел.прев.). Той е бил назначен там по време на войната и познава терена, богат на уран, нефт и злато. Той е американецът, който живее най-далеч от западната цивилизация. Принуден най-накрая да изостави консулството пред комунистическите войски, Макиърнан е заседнал в пясъците. Налага му се сам да намери път за измъкване. В края на седеммесечния си 1200-милен поход за излизане от Китай той е застрелян безсмислено от тибетски граничар и е първият офицер от ЦРУ, загинал при изпълнение на служебните си задължения.
	В Шанхай Хю Редмънд, бивш подчинен на Синглауб в Мукден, опитва да действа под прозрачното прикритие на местен представител на британска импортно-експортна фирма. „Той беше приятно момче, но не твърде ефективен — преценява Синглауб. — Връх на глупостта бе да се вярва, че един мил млад аматьор като Хю Редмънд, без значение колко е отдаден, може да работи добре срещу безмилостен тоталитарен враг.“ Китайските сили за сигурност арестуват Редмънд като шпионин. Той се самоубива след почти две десетилетия в затвора. Робърт Ф. Дрекслър, разузнавач експерт по Китай с дълъг стаж в Държавния департамент, приема тленните останки на Редмънд. „Още виждам пепелта му — спомня си Дрекслър — огромен пакет, около два фута дълъг и един широк, покрит с муселин и с големите букви на името му отстрани. И това бе поставено на бюрото ми. Ужасно. Китайците ни казаха, че се самоубил след двайсет години в затвора с бръснач от пакет на Червения кръст. От Червения кръст ни казаха, че никога не поставят бръсначи в пакетите си.“ За Макиърнан и Редмънд: устна история на Дрекслър, УИВО; Ted Gup, _The Book of Honor: The Secret Lives and Deaths of CIA Operatives_ (New York: Anchor, 2002).]
	Дали докладите не са измислени от фалшификатори в Хонконг, или са плод на политическа интрига в Тайван, или пък са породени от самозалъгване във Вашингтон? Разумно ли е за ЦРУ да воюва с Мао? Няма време за обмисляне. „В правителството няма одобрена базова стратегия за този вид война — казва Бидъл Смит на Дълес и Уизнър. — Ние даже нямаме политика по отношение на Чан Кайши.“*
	[* Бидъл Смит, предварително съвещание на щаба, Национално бюро за психологическа стратегия, 8 май 1951 г., CIA/CREST.]
	Тогава Дълес и Уизнър създават своя политика. Първо, те опитват да наберат американци, които да бъдат спуснати с парашут в комунистически Китай. Един от потенциалните набори, Пол Крайсбърг, е готов да се присъедини към ЦРУ, докато „не ме изпитаха за лоялността и ангажираността ми с въпроса дали съм съгласен да бъда спуснат от въздуха в Съчуан.* Целта ми щеше да бъде да организирам група от антикомунистически войници от Гоминдана, които останали в планините на Съчуан, и да участвам с тях в няколко операции, след което да се измъкна, ако е нужно, през Бирма. Те ме погледнаха и попитаха: Желаете ли да го направите?“ Крайсбърг обмисля всичко и постъпва в Държавния департамент. При липсата на американски доброволци ЦРУ изпраща стотици китайски агенти на континента, като често ги хвърля слепешката, с инструкцията да достигнат до някое село. След като изчезнат, ги отписват като прост разход в тайната война.
	[* Устна история на Крайсбърг, FAOH.]
	ЦРУ също вярва, че може да отслаби Мао с помощта на мюсюлманските конници, клановете _хуи_ от далечния северозапад на страната, оглавявани от Ма Пуфан, племенен вожд, който има политически връзки с китайските националисти. ЦРУ хвърля от въздуха тонове оръжия, амуниции, радиостанции и десетки китайски агенти над Западен Китай, след което опитва да открие американци, за да ги последват. Сред хората, които се опитва да привлече, е и Майкъл Д. Коу, впоследствие един от най-големите археолози на XX век, човекът, който ще разчете йероглифите на маите. Коу е двайсет и две годишен дипломиран студент от Харвард през есента на 1950 г., когато един от професорите му го поканва на обяд и му задава въпроса, който ще бъде чуван от хиляди випускници на _Бръшляновата лига_ през следващото десетилетие: „Бихте ли желали да работите за правителството в наистина интересно качество?“ Коу отива във Вашингтон и получава псевдоним, избран случайно от телефонния указател на Лондон. Съобщава му се, че ще стане водещ офицер в някоя от две тайни операции: или ще бъде спуснат с парашут в Западен Китай, за да подкрепя мюсюлманските бойци, или ще бъде изпратен на остров край китайския бряг, за да организира набези.
	„За мой късмет — казва Коу — стана второто.“* Той става част от _Уестърн Ентърпрайзес_, прикритие на ЦРУ в Тайван, създадено да провежда подривни действия срещу Китай на Мао. Коу прекарва осем месеца на мъничък остров, наречен Бяло куче. Единствената значителна разузнавателна операция на острова е откритието, че началникът на щаба на националистическия командир е комунистически шпионин. Отново в Тайпе, в последните месеци на Корейската война, той разбира, че _Уестърн Ентърпрайзес_ е толкова тайна, колкото са и китайските бардаци, посещавани от колегите му. „Те си бяха изградили цяла затворена общност със собствен затворен магазин и офицерски клуб. Някогашният дух се беше изменил. Беше невероятно пилеене на пари.“ Коу стига до извода, че ЦРУ „е било измамено от националистите, че в Китай съществува голяма съпротивителна сила. Бяхме сбъркали адреса. Цялата операция беше губене на време“.
	[* Интервю на автора с Коу. Майк Коу е изпратен на острова Бяло куче, до китайския бряг, където безсмислеността на мисията е значително облекчена от другарството. Приятелите му на острова включват Фил Монтгомъри, роден Филип-Луи дьо Монтгомъри, наследник на състоянието на вермута „Нойли Прат“, който поддържа бара добре зареден; и легендарния Р. Кембъл Джеймс — младши, който го пресушава както може. Джеймс, випуск 1950 г. на Йейл, с маниеризмите и подрязаните мустаци на британски гренадир, е последният служител на _Уестърн Ентърпрайзес_, напуснал Тайван през 1955 г. Той продължава в Лаос, където вербува лидерите на държавата на коктейли и рулетка.]
	За да има резервен вариант покрай китайските националисти, ЦРУ решава, че в Китай трябва да има и „Трета сила“.*1 От април 1951 г. до края на 1952 г. Управлението изхарчва около 100 милиона долара и купува достатъчно оръжие и амуниции за екипирането на 200 000 партизани, без да открие неуловимата Трета сила.*2 Около половината пари и оръжия са дадени на група китайски бежанци, базирани на островите Окинава, които пробутват на ЦРУ идеята, че многобройни антикомунистически съединения на материка ги подкрепят. Става дума за измама. Рей Пиърс, ветеранът от ССО начело на _Уестърн Ентърпрайзес_, обявява, че ако някога намери жив войник от Третата сила, ще го убие, ще го препарира и ще го изпрати на Смитсъновия институт.
	[*1 Интервюта на автора с Лили и Коу. Lilley, FAOH.]
	[*2 „ОРС History“, Vol. 2, p. 553, CIA.]
	ЦРУ все още търси изплъзващите му се съпротивителни сили, когато спуска с парашут четиричленен екип от китайски партизани в Манджурия през юли 1952 г. Получава се капан: четиримата са заловени и използвани срещу ЦРУ от китайците. Управлението разпорежда спасителна мисия, която да използва новосъздаден вид клуб за измъкване на загазилите. Ръководещите мисията двама млади офицери на ЦРУ Дик Фекто и Джак Дауни, за които това е първата им операция, са изпратени в закрито стрелбище.* Самолетът им се приземява посред буря от китайски картечен огън. Пилотите загиват. Фекто изкарва деветнайсет години в китайски затвор, а Дауни, завършил наскоро Йейл, повече от двайсет. По-късно Пекин публикува таблица с резултатите за Манджурия: ЦРУ е изпратило 212 чужди агенти — 101 са убити, 111 са заловени.
	[* ЦРУ наскоро разсекрети първото формално признаване за смъртта на агентите си във фиаското с Третата сила и кашата, довела до залавянето на Фекто и Дауни: Nick Dujmovic, „Two CIA Prisoners in China, 1952-1973“, _Studies in Intelligence_, Vol. 50, №4, 2006.]
	Първият екип за Третата сила не е изпратен до април 1952 г. Четиричленната група е спусната с парашут в Южен Китай и от нея нищо повече не се чува. Втората група наброява пет етнически китайци, спуснати в района на Джилин в Манджурия в средата на юли 1952 г. Дауни е добре познат на китайските диверсанти, понеже ги е обучавал. Групата бързо установява радиовръзка с поделението на Дауни извън Китай и е снабдена отново по въздуха през август и октомври. Шести член, предвиден за куриер между екипа и контролиращото поделение на ЦРУ, е спуснат през септември.
	В началото на ноември хората съобщават за контакт с местен опозиционен водач и заявяват, че са придобили необходими документи като официални удостоверения за самоличност. Те поискват извеждане на куриера, метод, на който той е обучаван, но който ЦРУ не е опитвало да използва в операция… Пилотите Норман Шварц и Робърт Сноди са тренирали техниката на въздушното хващане през есента на 1952 г. и са готови да предприемат мисията… На 29 ноември Дауни и Фекто се качват на мръснозеления C-47 на Шварц и Сноди на едно летище в Корея и отлитат за мястото на срещата в китайска комунистическа Манджурия, на около 400 мили оттам… насочвайки се към капан.
	Групата агенти, без знанието на хората в самолета, е била заловена от китайските комунистически сили за сигурност и накарана да измени. Искането за извеждане е измама, а обещаните документи и контакт с местен съпротивителен водач са стръв. Членовете на групата почти сигурно са казали на китайските власти всичко, което са знаели за операцията и за хората и апаратурата на ЦРУ, свързани с нея. От начина, по който е организирана засадата, е ясно, че китайските комунисти са знаели точно какво да очакват… Когато C-47 се снижава за вземането, летейки с минималната си скорост от почти шейсет възела, белите чаршафи, дотогава замаскирали две противовъздушни оръдия на заснежения терен, са дръпнати и огънят изригва в момента, когато вземането трябва да бъде извършено. Оръдията, вземайки (прехващайки) на вилка траекторията на полета, откриват убийствен кръстосан огън… По-късно Фекто си спомня как стои с Дауни вън от самолета, и двамата зашеметени, но в съзнание, казвайки си един на друг, че „страшно са загазили.“ Китайските агенти се спускат към тях, „виейки и крещейки“, и те се предават на неизбежното.
	Остава въпросът дали е имало игнорирани предупреждения, че изпратената група е била използвана от комунистите… Бивш старши оперативен офицер, който като млад човек е служел в поделението на Дауни и Фекто през 1952 г. твърди, че през лятото преди полета през ноември анализът на две съобщения от групата доказал, според него „90 на сто“, че тя е била заловена. Представяйки притесненията си на вниманието на командира на поделението, офицерът бил срязан за липсата на допълнителни доказателства. Когато продължил да настоява, бил изпратен в друго поделение на ЦРУ. След като мисията на Дауни и Фекто не се завърнала, шефът на поделението повикал офицера отново и му казал да не говори за това и той последвал инструкциите — за свое голямо съжаление…
	Не съществува сведение за разследване на решението за изпращане на Дауни и Фекто с полета. Ясно е, че никой не е бил наказан за това… Много по-късно Дауни казва на записалия разказа му, че не е изпитвал омраза към човека, който го е изпратил на тази мисия: Съчувствах му. Това, от негова гледна точка, излезе дяволска катастрофа.
	Последният оперативен театър на ЦРУ в Корейската война е в Бирма. В началото на 1951 г., докато китайските комунисти преследват войските на генерал Макартър на юг, Пентагонът решава, че китайските националисти могат да облекчат част от натиска върху Макартър с отваряне на втори фронт. Около 1500 привърженици на Ли Ми, генерал националист, са заседнали в Северна Бирма, близо до китайската граница. Ли Ми моли за американски оръжия и американско злато. ЦРУ започва да прехвърля китайски националистически войници в Тайланд, да ги обучава, да ги екипира и да ги хвърля заедно със сандъци оръжия и амуниции в Северна Бирма. Дезмънд Фицджералд, новоявил се в ЦРУ с великолепни препоръки от правния свят и висшето общество, се е сражавал в Бирма по време на последната война. Той поема операцията с Ли Ми.* Тя скоро се превръща във фарс, а малко по-късно в трагедия.
	[* Операцията ще има ужасни последици. Първата от тях възниква, след като ЦРУ не се постарава да уведоми американския посланик в Бирма Дейвид М. Кий за Ли Ми. Когато разбира, той побеснява. Телеграфира във Вашингтон, протестирайки, че операцията е публична тайна в Рангун и Банкок, както и че потъпкването на бирманския суверенитет нанася дълбоки вреди на американските интереси. Помощник държавният секретар за Далечния изток Дийн Ръск нарежда на посланика си да млъкне: той трябва да отрича категорично всякакво американско участие в операцията и да обвини за нея независими контрабандисти на оръжие. Впоследствие Ли Ми и частите му насочват оръжие срещу бирманското правителство, чиито лидери, подозирайки американско одобрение, прекъсват отношения със Съединените щати и започват половинвековна изолация от Запада, която създава един от най-репресивните режими на света. Аспекти на операцията Ли Ми се намират при майор D. Н. Berger, USMC, „The Use of Covert Paramilitary Activity as a Policy Tool: An Analysis of Operations Conducted by the United States Central Intelligence Agency, 1949-1951“, достъпно онлайн на адрес: http://www.globalsecurity.org/intell/library/reports/1995/BDH.htm. Допълнителни подробности бяха предоставени от Ал Улмър, наследил Дезмънд Фицджералд като шеф на далекоизточния отдел; Сам Халпърн, изпълнителния служител на Фицджералд; и Джеймс Лили.
	Тайландските съюзници на ЦРУ са дълбоко замесени в търговията на Ли Ми с хероин. Нещата за малко да излязат от контрол през 1952 г. в Банкок. Лайман Къркпатрик, тогава помощник-директор на специалните операции и смятан за наследник на Уизнър, отлита за Азия в края на септември 1952 г. заедно със своето копие, помощник-директора на Уизнър полковник Пат Джонстън. Поне един американец, забъркал се в търговията с наркотици, е мъртъв, и работата изглежда да е била отнесена до главния прокурор на Съединените щати. Нищо от нея не се нарежда удовлетворително, за когото и да е. Полковник Джонстън напуска поста си веднага след това. Къркпатрик се заразява с полиомиелит по време на пътуването и едва не умира. Той се завръща в САЩ година по-късно, подминат е при повишаването в служба и прекарва остатъка от живота си в инвалидна количка като мрачния генерален инспектор на ЦРУ, пример за осуетена амбиция.]
	Когато частите на Ли Ми навлизат в Китай, войниците на Мао направо ги разстрелват. Шпионажът на ЦРУ открива, че радистът на генерала в Банкок е бил агент на китайските комунисти. Хората на Уизнър обаче не се отказват. Войниците на Ли Ми се оттеглят и се прегрупират. Ала когато Фицджералд хвърля още оръжия и амуниции в Бирма, хората не се сражават. Те се заселват в планините, известни под името _Златният триъгълник_, започват да отглеждат опиумен мак и да вземат местни жени. Двайсет години по-късно ЦРУ ще трябва да започне друга малка война в Бирма, за да изкорени хероиновите лаборатории, които са основата на глобалната наркотична империя на Ли Ми.
	„Няма смисъл да се оплакват пропуснатите възможности… или да се правят опити за оправдаване на минали провали — пише Бидъл Смит на генерал Матю Б. Риджуей, наследник на Макартър начело на Далекоизточното командване. — Аз открих, благодарение на болезнения опит, че тайните операции са работа за професионалист, а не за аматьор.“*
	[* Смит до Риджуей, 17 април 1952 г., CIA/DDEL.]
	Постскриптумът към корейските злополучия на ЦРУ идва скоро след примирието от юли 1953 г.* За Управлението президентът на Южна Корея Синман Ри е безнадежден случай и в продължение на години то ще търси начини да го замени. Веднъж за малко да го убият по погрешка.
	[* За усилието да се замени Синман Ри: „Ри грохваше от старост и Управлението търсеше начини да го замести…“, посланикът в Корея (Джон Мучо) до помощник държавния секретар за далекоизточни въпроси (Джон Алисън), секретно, 15 февруари 1952 г., FRUS, Vol. XV, pp. 50–51. Паметна бележка на СНС до държавния секретар Дълес, датирана от 18 февруари 1955 г., твърди, че президентът Айзенхауер е одобрил операция „за подбирането и тайното поощряване на ново южнокорейско ръководство“ и за настаняването му на власт, ако е необходимо. Разказът на Пер де Силва за това как ЦРУ за малко да застреля президента Ри се намира в мемоарите му: _Sub Rosa: The CIA and the Uses of Intelligence_ (New York: Times Books, 1978), p. 152.]
	Безоблачен следобед в края на лятото е и една яхта плава бавно край брега на Йонг-до, островния лагер, където ЦРУ тренира корейските си командоси. На борда й е президентът Ри, веселящ се в компанията на приятелите си. Офицерите и часовите, които носят наряд в лагера, не са били информирани, че президентът Ри ще премине. Те откриват огън. По чудо никой не е ранен, но президентът е недоволен. Той привиква американския посланик и го уведомява, че групата диверсанти на ЦРУ има седемдесет и два часа, за да напусне страната. Скоро след това нещастният началник на резидентурата Джон Харт трябва да започне всичко отначало — да набира, обучава и спуска с парашут агенти в Северна Корея за времето от 1953 до 1955 г. Всички те, доколкото му е известно, са заловени и екзекутирани.
	Следователно в Корея Управлението се проваля по всички линии. То се проваля и в предупреждаването, и в анализа, и в необмисленото изпращане на агентите си. Последствието е смъртта на хиляди американци и на също толкова техни азиатски съюзници.
	Едно поколение по-късно американските войници ветерани ще нарекат Корея „забравената война“. В Управлението обаче става дума за преднамерена амнезия. Прахосването на 152 милиона долара за оръжия за несъществуващи партизани е прилично нагласено в отчетите. Фактът, че голяма част от информацията е лъжлива или фабрикувана, се пази в тайна. Въпросът за цената на тази информация в загубени човешки животи не е зададен и не получава отговор.
	Но помощник държавният секретар за Далечния изток Дийн Ръск долавя дъх на разложение. Той се обръща към Джон Мелби, опитен китайски експерт на Държавния департамент, с молба да разследва всичко. Мелби е работил рамо до рамо с първите американски шпиони в Азия от средата на 40-те години и знае добре що за стока са. Той заминава за региона и разглежда всичко много подробно и внимателно. „Разузнаването ни е толкова лошо, че доближава равнището на престъпление по служба“, пише той на Ръск в личен доклад за секретно ползване, който някак се оказва на бюрото на директора на ЦРУ.* Мелби е призован в центъра на Управлението за класическото кастрене, извършено от Бидъл Смит, докато заместник-директорът Алън Дълес мълчаливо гледа сцената отстрани.
	[* Мелби, FAOH.]
	За него Азия винаги е била маловажна. Дълес вярва, че истинската война за западната цивилизация се води в Европа. Подобна битка изисква „хора, които са готови и желаят да устоят и да посрещнат последствията“*, както го чуват да говори няколко от най-близките му приятели и колеги на тайна конференция, проведена в „Принстън Ин“ през май 1952 г. „Най-накрая, ние дадохме сто хиляди жертви в Корея — такива са думите му според разсекретен през 2003 г. запис. — Щом сме били готови да приемем тези загуби, няма да се безпокоя в случай на няколко пострадали или на неколцина мъченици отвъд Желязната завеса… Не мисля, че може да се чака, докато всичките ни войски са готови и сме сигурни, че ще победим. Длъжни сме да започнем и да напредваме.“
	[* Дълес в транскрипция на „Разисквания на откриващата сесия на Националния комитет за свободна Европа“, датиран грешно, но направен през май 1952 г., разсекретен на 28 май 2003 г., DDEL.]
	„Трябва да има няколко мъченици. Някои хора трябва да бъдат убити“ — са думите на Дълес.


>>	7. „Широк простор за илюзията“

	Алън Дълес иска от колегите си в „Принстън Ин“ да обмислят как е най-добре да се унищожи способността на Сталин да контролира сателитните си държави. Той вярва, че комунизмът може да бъде съборен чрез тайни операции. Тоест ЦРУ е готово да върне Русия до старите й граници.
	„Ако ще навлизаме и ще нападаме, Източна Европа е най-доброто място да се започне* — казва той. — Не желая кървава битка, но бих искал да видя нещата потръгнали.“
	[* Дълес в транскрипция на „Разисквания на Националния комитет за свободна Европа“, датиран погрешно, но направен през май 1952 г., разсекретен на 28 май 2003 г., DDEL.]
	Тогава се изказва Чип Болън. С предстоящо назначаване за американски посланик в Москва, Болън е в играта от началото. Семената на програмата за политическа война на ЦРУ са били посети на неделните вечери, на които е присъствал преди пет години. „Водим ли политическа война?“ — е неговият реторичен въпрос към Дълес. „Водим я от 1946 година. Много бе извършено в това направление. Дали е било ефективно, или направено по най-добрия начин, е друг въпрос. Когато питате дали ще действаме настъпателно, аз виждам широк простор за илюзията“ — казва Болън.
	Докато войната в Корея бушува, Обединеният комитет на началник-щабовете нарежда на Франк Уизнър и на ЦРУ да проведат „голяма тайна офанзива срещу Съветския съюз“, насочена към „сърцевината на комунистическата система за контрол“.* Уизнър опитва. По това време _Планът Маршал_ се превръща в съглашения, според които американските съюзници са снабдявани с оръжия, и Уизнър вижда това като шанс да въоръжи тайни местни сили, които да се сражават със Съветите в случай на война. Той подготвя почвата в цяла Европа. Из планините и лесовете на Скандинавия, Франция, Германия, Италия и Гърция хората му спускат златни кюлчета в езерата и скриват тайни складове с оръжия за предстоящата битка. Из блатата и предпланините на Украйна и Балтика пилотите му спускат агенти към смъртта им.
	[* Заповедите са „да се допринесе за отдръпването и намаляването на съветската власт“ и „да се развият нелегална съпротива и диверсионни операции в стратегическите зони“. Те идват от адмирал Л. С. Стивънс, старши военен планировчик от Обединения комитет на началник-щабовете, който е бил военноморски аташе на Смит в Москва. Паметна бележка на адмирал Стивънс до Уизнър, „Относно: Стратегическо планиране на СКП“, 13 юли 1951 г., CIA/CREST. Целта е да „се предизвика максимално напрежение върху съветската структура на властта“. Паметна бележка за личния състав на СНС, „Обхват и размах на тайните операции“, 27 юни 1951 г., CIA/CREST.]
	В Германия повече от хиляда служители на Уизнър разпръскват листовки в Източен Берлин, отпечатват пощенски марки с лика на източногерманския вожд Валтер Улбрихт с клуп около врата и планират въоръжени мисии в Полша. Нито една от тези дейности обаче не дава възможност да се вникне в природата на съветската заплаха. Операциите за саботиране на съветската империя продължават да изместват плановете тя да бъде шпионирана.


#	„Твой е тялом и духом“

	Много предпазлив, Уолтър Бидъл Смит изпраща един надежден тризвезден генерал — Лусиан К. Тръскот, офицер с безукорни връзки и забележителна военна репутация, да поеме операциите на ЦРУ в Германия и да открие какво правят хората на Уизнър. Инструкциите за генерал Тръскот са да отмени всеки план, който сметне за съмнителен. При пристигането си той избира Том Полгар от берлинската база на ЦРУ за свой главен довереник.
	Двамата намират няколко цъкащи бомби с часовников механизъм. Сред тях е и тъмната тайна, описана в тогавашните документи на ЦРУ като програма за „разпити в чужбина“.
	Управлението е организирало тайни затвори за измъкване на признания от заподозрени двойни агенти. Единият е в Германия, а другият в Япония. Третият, най-големият, е в зоната на Панамския канал. „Като Гуантанамо* — коментира Полгар през 2005 г. — Основаваше се на принципа, че всичко е позволено.“
	[* Интервю на автора с Полгар. Заповедите на Бидъл Смит до Тръскот са датирани от 9 март 1951 г., CIA/CREST.]
	Зоната е отделен свят, заграбен от Съединените щати в началото на века, отвоюван с булдозери от джунглите, обграждащи Панамския канал. В една военноморска база в зоната Службата за безопасност на ЦРУ е ремонтирала комплекс от затворнически килии от сиви тухли във флотски затвор, обикновено използван за пияни или недисциплинирани моряци. В посочените килии ЦРУ провежда тайни експерименти с груби разпити, използвайки техники на ръба на изтезанието, предизвикан от наркотици контрол на ума и промиване на мозъци.
	Проектът датира от 1948 г., когато Ричард Хелмс и офицерите му в Германия разбират, че са били мамени от двойни агенти. Работата започва като ускорена програма през 1950 г., когато избухва Корейската война и ЦРУ е обзето от усещането, че обстоятелствата са критични. По-късно същото лято, когато температурата в Панама достига 38 градуса, двама руски емигранти, докарани до зоната на канала от Германия, са инжектирани с наркотици и брутално разпитвани. Заедно с четирима заподозрени севернокорейски двойни агенти, подложени на същото третиране в реквизирана от ЦРУ военна база в Япония, те са сред първите човешки опитни морски свинчета, част от програмата с кодово име _Проект Артишок_, малка, но важна част от петнайсетгодишното търсене на средства за контрол над човешкия ум от страна на ЦРУ.*
	[* Неозаглавена паметна бележка за заместник-директора на разузнаването, 15 май 1952 г.; паметна бележка за директора на разузнаването, „Относно: успешно прилагане на нарко-хипнотичен разпит (Артишок)“, 14 юли 1952 г., CIA/CREST. Вторият доклад отбелязва, че Дълес се е срещнал с шефовете на военните разузнавателни служби през април 1951 г., за да търси помощта им за _Проекта Артишок_; само военноморската свръзка е пристигнала. Резултатът от съдействието на флота е арестът в Панама. Последващата паметна бележка, изпратена на Бидъл Смит, докладва, че двама руснаци са били разпитвани през юни 1952 г. от съвместен екип на флота и ЦРУ по Проекта Артишок и че комбинацията от наркотици и хипноза се е оказала полезна. Всичко това е резултат от извънредната ситуация, създадена от Корейската война и от подозрението, че мозъците на американски военнопленници са промивани в Северна Корея. Сенатските разследвания достигат периферията на тази програма преди трийсет години, но по-голямата част от документите са унищожени. _Проектът Артишок_ включва, докладват следователите в четири стегнати параграфа, „разпити в чужбина“, съдържащи „комбинация от соден пентотал и хипноза“ и „специални техники на разпита“, включително „серуми на истината“. Естеството на „разпитите в чужбина“ не е проучено от Конгреса.]
	Много от руснаците и източните немци, набрани от Управлението като агенти и информатори в Германия, са се „вкиснали.“ След предаването на малкото информация, с която разполагат, прибягват до измама или изнудване, за да удължат кратките си кариери. Не един и двама от тях са подозирани, че работят тайно за Съветите. Проблемът става неотложен, когато служителите на ЦРУ разбират, че комунистическите разузнавателни служби и органи за безопасност са много по-големи и доста по-сложни от Управлението.
	Веднъж Ричард Хелмс казва, че американските разузнавачи са били убеждавани, че не могат да разчитат на някой чужд агент, „докато не е твой тялом и духом“. Нуждата от начин да се владее нечий дух води до търсене на влияещи на ума наркотици и тайни затвори, в които те да се тестват. Дълес, Уизнър и Хелмс са лично отговорни за тези опити.
	На 15 май 1952 г. Дълес и Уизнър получават доклад за _Проекта Артишок_, в който подробно се описва четиригодишното усилие на Управлението да изпитва хероин, амфетамини, хапчета за сън, новооткритото ЛСД и други „специални техники на разпитите в ЦРУ“. Част от проекта е посветена на откриването на толкова силна техника на разпита, че „за индивида, който се намира под нейно влияние, да бъде трудно да поддържа измислици на задаваните въпроси“. След няколко месеца Дълес одобрява нова амбициозна програма с кодовото име _Ултра_. Под нейното покровителство седем затворници във федерален затвор в Кентъки са държани на ЛСД в продължение на седемдесет и седем поредни дни. Когато ЦРУ пуска същия наркотик на един цивилен служител на армията, Франк Олсън, той скача от прозореца на хотел в Ню Йорк. Подобно на заподозрените двойни агенти, пратени в тайния затвор в Панама, тези хора са напълно заменими попълнения в битката за разгрома на Съветите.
	Старшите офицери на ЦРУ, включително Хелмс, унищожават почти всички документи по тези програми от страх, че могат да станат публично известни. Запазените свидетелства са фрагментарни, но определено сочат, че използването на тайни затвори за принудително разпитване на заподозрени агенти с помощта на наркотици продължава през 50-те години. Хора от тайната служба, Отдела за безопасност на Управлението, учените и докторите на ЦРУ се срещат всеки месец до 1956 г., за да обсъждат напредъка на _Проекта Артишок_. „Дискусиите включват планирането на разпити в чужбина“ — показват архивите на Управлението, а използването на „специални“ техники за разпит продължава няколко години след това.*
	[* Сенатските следователи потвърждават, че плановете за разпити в чужбина са тема на ежемесечни съвещания в ЦРУ от 1951 поне до 1956 г. и вероятно няколко години след това. „ЦРУ твърди, че проектът е приключил през 1956 г., но сведенията сочат, че използването на «специални разпитни» техники от Управлението за сигурност и Управлението за медицинско обслужване е продължило няколко години след това.“ Доклад на специалната сенатска комисия за разузнаването, „Изпитване и използване на химически и биологически агенти от разузнавателната общност“, Приложение 1, 3 август 1977 г.]
	Силният стремеж да се проникне през Желязната завеса е довел ЦРУ дотам да възприеме тактиката на неприятелите си.


#	„Добре обмислен план с изключение на…“

	Сред операциите на ЦРУ, ликвидирани от генерал Тръскот, е проектът за подкрепа на група, наречена _Младите германци_.* Много от водачите й са застаряващи кадри на _Хитлерюгенд_. Членската маса е нараснала до повече от двайсет хиляди души през 1952 г. Те ентусиазирано вземат оръжията, радиостанциите, камерите и парите на ЦРУ и ги укриват из цялата страна. Също така започват да съставят собствен обширен списък с умерени демократични западногермански политици, които да бъдат убити в удобния час. _Младите германци_ стават толкова очебиещи, че тяхното съществуване и списъкът им с неприятели избухват в публичен скандал.
	[* Интервюта на автора с Том Полгар и Макмахън.]
	„Това стана причина за голямо притеснение и големи приказки, когато секретността бе нарушена“ — разказва Джон Макмахън, бъдещ заместник-директор на разузнаването, в онези дни млад офицер от щаба на Тръскот.
	В деня, в който Дълес говори в „Принстън Ин“, Хенри Хекшер пише емоционална жалба до главната квартира на ЦРУ. В продължение на години Хекшер, бъдещият шеф на берлинската база, е култивирал единствен по рода си агент в Източна Германия — Хорст Ердман, който ръководи впечатляваща организация — Комитет на свободните юристи. „Свободните юристи“ са нелегална група от млади адвокати и техни полупрофесионални помощници, протестиращи срещу комунистическия режим в Източен Берлин. Те събират досиета за извършените от държавата престъпления. Международният конгрес на юристите трябва да се събере през юли 1952 г. в Западен Берлин и „Свободните юристи“ могат да играят важна политическа роля на една световна сцена.
	Уизнър иска да поеме контрола над „Свободните юристи“ и да ги превърне във въоръжена нелегална група. Хекшер протестира. Хората са източници на информация, заявява той, и ако им бъде натрапена ролята на военизирана формация, ще се превърнат в пушечно месо. Мнението му е отхвърлено. Офицерите на Уизнър в Берлин подбират един от офицерите на генерал Райнхард Гелен, за да трансформира групата в бойна сила, съставена от тричленни ядра. Но всеки член на ядро знае идентичността на другите — класически пропуск в сигурността. След като съветски войници отвличат и изтезават един от водачите им в навечерието на международната конференция, всички „Свободни юристи“ на ЦРУ са арестувани.*
	[* Интервюта на автора с Полгар и Питър Зихел, виж и David Е. Murphy, Sergei A. Kondrashev and George Bailey, _Battleground Berlin: CIA v.v. KGB in the Cold War_ (New Haven, CT: Yale University Press, 1997), pp. 113–126.]
	Към края на 1952 г., в последните месеци на мандата на Смит като директор на разузнаването, още от набързо импровизираните операции на Уизнър започват да се провалят. Страничният ефект оставя траен отпечатък върху новопомазания офицер на ЦРУ Тед Шакли, започнал претоварена кариера в Управлението като младши лейтенант, отмъкнат от работата си да обучава военни полицаи в Западна Вирджиния. Първата му задача е да се запознае с голяма операция на Уизнър в подкрепа на една полска освободителна армия — Движението за свобода и независимост, известно като ВИН.
	Уизнър и подчинените му са хвърлили в Полша златни кюлчета, автомати, пушки, амуниции и радиостанции на стойност приблизително 5 милиона долара. Те са установили доверени контакти с „ВИН зад граница“ — шепа емигранти в Германия и Лондон. Те вярват, че „ВИН в страната“ е могъща сила — петстотин войници в Полша, двайсет хиляди въоръжени партизани и сто хиляди симпатизиращи — всички готови да се сражават с Червената армия.
	Това е илюзия. Полската тайна полиция, подкрепена от Съветите, е ликвидирала ВИН още през 1947 г. „ВИН в страната“ е призрак, комунистически трик. През 1950 г. несведущ куриер е изпратен, за да даде сигнал на полските емигранти в Лондон. Съобщението му е, че ВИН съществува и се развива във Варшава. Емигрантите влизат в контакт с хората на Уизнър, които подскокват от радост пред шанса да изградят съпротивителна група зад неприятелските линии и спускат с парашут колкото могат патриоти обратно в Полша. В Центъра лидерите на ЦРУ смятат, че най-накрая са били комунистите в собствената им игра. „Полша е една от най-обещаващите зони за развиване на нелегална съпротива“ — казва Бидъл Смит на среща на заместниците си през август 1952 г.* Уизнър му съобщава, че „сега ВИН е в отлична форма.“
	[* Смит и Уизнър на съвещание на заместниците, 5 август 1952 г., CIA/CREST. За срещата на Шакли с ВИН виж Ted Shackley with Richard A. Finney, _Spymaster: My Life in the CIA_ (Dulles, VA: Potomac, 2005), pp. XVI-20.]
	Съветското и полското разузнаване са прекарали години в поставяне на капаните си. „Те бяха добре осведомени за нашите въздушни операции. Когато спускахме агентите — споделя Макмахън, — те отиваха и се свързваха с хората, за които знаехме, че ще ни бъдат полезни. А поляците и КГБ бяха точно зад тях и ги прочистваха. Тъй че това бе добре обмислен план, с изключение на това, че вербувахме агенти на Съветския съюз. Оказа се, че е изключителна катастрофа. Загинаха хора.“ Вероятно трийсет, а може би и повече, са загубени.
	Шакли казва, че никога не забравя погледа на колегите офицери, осъзнали, че пет години планиране и милиони долари са се изпарили. Най-неприятният удар ще да е било откритието им, че поляците са изпратили част от парите на ЦРУ на Италианската комунистическа партия.
	„ЦРУ явно смяташе, че може да действа в Източна Европа по начина, по който ССО е действала в окупираната Западна Европа по време на войната — твърди Хенри Лумис, бъдещият директор на _Гласът на Америка_.* — Това очевидно беше невъзможно.“
	[* Устна история на Лумис, FAOH.]
	Във Вашингтон Франк Линдзи, който е водил операции в Източна Европа от Центъра, напуска, обзет от мъка. Той заявява на Дълес и Уизнър, че научните и технически средства за шпиониране на Съветите ще трябва да изместят тайните акции като стратегия на ЦРУ срещу комунизма.* Донкихотовските мисии за подкрепа на въображаеми съпротивителни движения не могат да изтласкат руснаците от Европа.
	[* Пророческият доклад на Линдзи е наречен „Програма за развитието на нови инструменти за Студената война“, 3 март 1953 г., частично разсекретен на 8 юли 2003 г., DDEL. Интервю на автора с Линдзи. Дълес дава всичко от себе си, за да укрие доклада. Ръководителите на ЦРУ никога не отделят време, за да оценят последиците от неуспехите на тайните операции или да обърнат внимание на критика, която би им струвала работата, ако стане външно достояние. Те не обръщат внимание и на един от най-добрите си шпиони Питър Зихел, шеф на разузнавателните операции за Източна Европа при Хелмс в началото на 50-те години, който предупреждава, че единственият начин да се бориш с неприятеля е да го познаваш. Зихел казва, че е твърдял: „В момента, в който навлезеш в идеологията, няма вече да имаш сигурно разузнаване. Ти излагаш агентите на опасност. Не можеш да бъдеш политически агент и да не си изложен на ударите на системата, която опитваш да събориш. Ако се опитваш да събориш политическа система, която е автократична, ще бъдеш наранен“.]
	В Германия Макмахън е прекарал месеци в четене на целия поток телеграми, пристигащ в резидентурата. Той достига до мрачен извод. „Нямахме никакви възможности там — са думите му години по-късно. — Проникването ни в Съветския съюз беше нула.“*
	[* Интервю на автора с Макмахън.]


#	„Бъдещето на _Управлението_“

	ЦРУ вече е сила, разпростряна по целия свят — с петнайсет хиляди души персонал, половин милиард долара за харчене годишно в тайни сметки и повече от петдесет резидентури в чужбина. Само със силата на волята си Бидъл Смит го е оформил като организация, която изглежда по начина, по който ще изглежда през следващите петдесет години. Той е слял Службата за координиране на политиката и Службата за специални операции в една тайна организация, която да работи в чужбина, създал е обединена система за анализи у дома и е спечелил известно уважение за ЦРУ в Белия дом.
	Но не успява да го превърне в професионална разузнавателна организация. „Не можем да вземем квалифицирани хора — проридава той през последните си дни като директор.* — Те просто не съществуват.“ Също така не успява да накара Алън Дълес и Франк Уизнър да се подчинят на властта му. Седмица преди президентските избори през 1952 г. Бидъл Смит опитва за последен път да ги постави под контрол.
	[* Смит, цитиран в _CIA Support Functions: Organization and Accomplishments of the DDA-DDS Group, 1953-1956_, Vol. 2, Chap. 3, p. 128, Историческа поредица на директора на ЦРУ, разсекретена на 6 март 2001 г. CIA/CREST.]
	На 27 октомври той свиква съвещание на двайсет и шестимата най-старши офицери на ЦРУ и обявява, че „докато ЦРУ успее да изгради резерв от добре обучени хора, ще трябва да сведе дейностите си до ограничения брой операции, които може да изпълнява добре, отколкото да се опитва да покрие широк спектър със слабо представяне“ от страна на „неподходящо обучен или посредствен личен състав“.* Съживен от разследванията на Тръскот в Германия, генералът заповядва свикването на „Съвет по убийствата“ — състав съдебни заседатели, които могат да ликвидират най-лошото от секретните операции на ЦРУ. Уизнър незабавно отвръща на удара. Той казва, че прекратяването на съмнителните операции ще бъде дълъг и болезнен процес и че ще са нужни много, много месеци — доста време и при следващата администрация, — за да бъде изпълнена заповедта на Бидъл Смит. Генералът е победен и „Съветът по убийствата“ обезвреден.
	[* Протокол на съвещанието, 27 октомври 1952 г., CIA/CREST.]
	Дуайт Д. Айзенхауер спечелва президентския пост с платформа за националната сигурност, която е призив към свободния свят да освободи съветските сателити — сценарий, написан от най-близкия му съветник по външната политика Джон Фостър Дълес. Техните планове за победа изискват нов директор на разузнаването. Избран въпреки протестите на Бидъл Смит, одобрен без опозиция в Сената, приветстван от пресата, Алън Дълес най-накрая получава жадуваната от него работа. Ричард Хелмс познава Дълес от осем години, от времето, когато са пътували заедно до малкото червено училище във Франция, където Бидъл Смит е приел безусловната капитулация на Третия райх. Хелмс е на четирийсет, стегнат мъж, не оставя нито едно косъмче от зализаната си коса не на мястото му, нито един попилян лист хартия на бюрото си в края на работния ден. Дълес е на шейсет, тътри крака в меките пантофи, които носи в домашна обстановка, за да облекчи подаграта си, и винаги дава вид на разсеян професор. Скоро след избора на Айзенхауер Дълес поканва по телефона Хелмс в кабинета на директора и двамата сядат да поговорят.
	„Две думи за бъдещето* — изрича Дълес, изпълвайки въздуха с кълба дим от лулата си. — Бъдещето на _Управлението_.“
	[* Richard Helms with William Hood, _A Look over My Shoulder: A Life in the Central Intelligence Agency_ (New York: Random House, 2003), pp. 102–104.]
	„Ти помниш ли сплетните и клеветите, когато се опитвахме да уредим нещата през 1946 г.? За какво ще бъде отговорно Централното разузнаване? Ще има ли въобще служба?“ Дълес иска Хелмс да разбере, че докато е директор на разузнаването, ще има служба, отдадена на дръзки, трудни, опасни мисии.
	„Искам да съм напълно сигурен, че разбираш колко важни са тайните операции точно сега — казва Дълес. — Белият дом и тази администрация имат _силен интерес_ към всеки аспект на _тайните акции_.“
	През следващите няколко години благодарение на пристрастието си към тайните акции, презрението си към детайлите на анализа и опасния навик да мами президента на Съединените щати Алън Дълес причинява неописуеми вреди на Управлението, за чието създаване е помогнал.


>	Част втора
>	„Странен вид гений“
>	ЦРУ при Айзенхауер (1953–1961 г.)

>>	8. „Нямаме план“

	Алън Дълес е директор на разузнаването от една седмица, когато на 5 март 1953 г. Йосиф Сталин умира. „Нямаме надеждна вътрешна информация за това какво се мисли в Кремъл — оплаква се Управлението след няколко дни.*1 Преценките ни за дългосрочните съветски планове и намерения са спекулации, основани на неадекватни данни.“ Новият президент на Съединените щати не е доволен. „Непрекъснато от 1946 г. насам — гневи се Айзенхауер — всички тъй наречени експерти дрънкат за това какво ще стане, когато Сталин умре, и какво ние като държава трябва да направим по въпроса. Хубаво, той е мъртъв. И вие можете да обърнете архивите на правителството наопаки — и напразно — в търсене на някакви планове. Нямаме план. Дори не сме сигурни какво е значението на смъртта му.“*2
	[*1 Докладът „Intelligence on the Soviet Bloc“ е цитиран в Gerald Haines and Robert Leggett (eds.), /0CIA’s Analyses of the Soviet Union, 1947-1991: A Documentary History/0, CIA History Staff, 2001, CIA/CSI.]
	[*2 Emmett J. Hughes, _The Ordeal of Power: A Political Memoir of the Eisenhower Years_ (New York: Atheneum, 1963), p. 101. Президентът е в същата степен разочарован да разбере, че Управлението няма достоен отговор на отправеното скоро след погребението на Сталин съветско мирно предложение — груба, цинична, понякога ефективна пропагандна кампания, която да убеди света, че Кремъл си е осигурил авторското право върху концепциите за Справедливост и Свобода.]
	Смъртта на Сталин засилва американските страхове за съветските намерения. За ЦРУ въпросът е дали приемниците на Сталин — които и да са те — ще започнат изпреварваща война. Но спекулациите на Управлението за Съветите са отражения в криво огледало. Сталин никога не е имал план за световно господство, нито пък средствата да го изпълни. Човекът, който поема контрола над Съветския съюз след смъртта му, Никита Хрушчов, си спомня, че Сталин е „треперел“ и „се тресял“ пред перспективата за глобален сблъсък със САЩ. „Той се страхуваше от войната — твърди Хрушчов. — Сталин не направи нищо, за да провокира война със Съединените щати. Той осъзнаваше слабостта си.“*
	[* Jerrold Schechter and Vyacheslav Luchkov (trans, and ed.), _Khrushchev Remembers: The Glasnost Tapes_ (Boston: Little, Brown, 1990), pp. 100–101.]
	Една от основните слабости на съветската държава е подчинеността на всяка част на всекидневието на националната сигурност. Сталин и наследниците му са патологични относно границите си. Наполеон е нахлул от Париж, а по-късно Хитлер — от Берлин. Единствената последователна следвоенна политика на Сталин е да превърне Източна Европа в огромен човешки щит. Докато той посвещава енергията си за ликвидиране на вътрешните неприятели, съветските хора се редят на безкрайни опашки в чакане за торба картофи. Американците ще се радват на осем години мир и просперитет при Айзенхауер. Но този мир е на цената на стремително нарастваща надпревара във въоръжаването, политически лов на вещици и растяща военна икономика.
	Предизвикателството пред Айзенхауер е да се сблъска със Съветския съюз, без да започне Трета световна война или да разруши американската демокрация. Той се страхува, че разходите по Студената война могат да отслабят САЩ; ако генералите и адмиралите му постигнат своето, те ще опразнят хазната. Айзенхауер решава да основе стратегията си на тайни оръжия: ядрени бомби и тайни акции. Те са много по-евтини от флотилии, реактивни изтребители и самолетоносачи за много милиарди долари. С достатъчно ядрена бойна мощ Съединените щати могат да възпират Съветите от започването на нова световна война — или да я спечелят, ако започне. С една глобална кампания от секретни акции страната може да спре разпространението на комунизма или, каквато е публично прокламираната политика на Айзенхауер — да върне руснаците обратно.
	Айк залага съдбата на нацията на ядрения си арсенал и на шпионската си служба. Въпроси за възможно най-доброто им използване възникват при почти всяка среща на Съвета за национална сигурност в ранния период на президентството му. СНС, създаден през 1947 г., за да направлява използването на американската мощ в чужбина, е свикван рядко при Труман. Айзенхауер го възражда и го управлява така, както един добър генерал ръководи щаба си. Всяка седмица Алън Дълес напуска леко занемарените предели на офисите си и влиза в своята черна лимузина; кара покрай рушащите се временни постройки, където работят Уизнър и секретните му служители; след това минава през портите на Белия дом. Заема мястото си на голямата овална маса в президентския кабинет, сяда срещу брат си Фостър, държавния секретар, заедно със секретаря по отбраната, председателя на Обединения комитет на началник-щабовете, вицепрезидента Ричард М. Никсън и президента. Като правило Алън открива всяко заседание с тур по горещите точки на света. След това разговорът се насочва към стратегиите на тайната война.


#	„Можехме да завладеем целия свят“

	Айзенхауер се безпокои непрекъснато от ядрен Пърл Харбър, а ЦРУ не може да го успокои. На 5 юни 1953 г. на среща на Съвета за национална сигурност Алън Дълес му съобщава, че Управлението не може да му даде „каквото и да е по-ранно предупреждение за изненадваща съветска атака чрез канали на разузнаването“.* Няколко месеца по-късно ЦРУ рискува с предположението, че Съветите ще бъдат неспособни да насочат междуконтинентална балистична ракета към Съединените щати преди 1969 г. Преценката се оказва сгрешена с дванайсет години.
	[* NSC minutes, June 5, 1953, разсекретен на 12 февруари 2003 г., DDEL.]
	През август 1953 г., когато Съветският съюз изпитва първото си оръжие за масово поразяване — не съвсем термоядрена бомба, но достатъчно близо до нея. Управлението няма представа и не дава никакво предупреждение. Шест седмици по-късно, след като Дълес осведомява президента за съветския взрив, Айзенхауер се замисля дали да не нанесе тотален ядрен удар върху Москва, преди да е станало твърде късно. Той казва, че „сякаш решителният момент е близо, както и че понастоящем трябва наистина да се изправим пред въпроса дали да хвърляме всичко веднага срещу неприятеля или не“ — пише в разсекретените протоколи от заседанието на СНС.* „Той е повдигнал този ужасяващ въпрос, тъй като няма смисъл в момента ние само да треперим пред възможностите на неприятеля“ — особено когато Съединените щати не знаят дали Москва има едно ядрено оръжие или хиляда. „Ангажирани сме в защитата на начин на живот, и голямата опасност е, че при тази защита ще прибегнем до методи, които го застрашават. Истинският проблем, както президентът го вижда, е да се изработят методи за посрещане на съветската заплаха и ако е необходимо — да се възприеме система на контрол, която няма да доведе до превръщането ни в гарнизонна държава. Цялата работа е парадокс — казва президентът.“
	[* NSC minutes, September 24, 1953, разсекретен на 29 септември 1999 г. DDEL.]
	Когато Дълес го предупреждава, че „руснаците могат да предприемат ядрена атака срещу Съединените щати утре“, Айзенхауер отговаря, че „не мисли, че който и да е от тук присъстващите смята цената за спечелването на глобална война срещу Съветския съюз твърде висока“. Но цената на победата може да бъде разрушаването на американската демокрация. Президентът отбелязва, че началник-щабовете му казали: „Трябва да направим каквото е нужно, дори ако резултатът е промяна на американския начин на живот. Можехме да завладеем целия свят… ако бяхме решили да възприемем системата на Адолф Хитлер.“*
	[* NSC minutes, October 7, 1953, разсекретен на 28 февруари 2003 г., DDEL.]
	Айзенхауер е мислел, че може да се изправи срещу парадокса с тайни акции. Но една ожесточена битка в Източен Берлин разкрива неспособността на ЦРУ да се противопостави на комунизма директно. На 16 и 17 юни 1953 г. почти 370 000 източногерманци излизат на улиците. Хиляди студенти и работници нападат стихийно своите потисници, подпалват здания на съветската и източногерманската комунистическа партия, обръщат полицейски коли и се опитват да спрат прекършващите духа им съветски танкове. Въстанието е много по-мащабно от това, което Управлението си представя отначало, но то не може да направи нищо, за да спаси разбунтувалите се. Въпреки че Франк Уизнър претегля рисковете от опита да бъдат въоръжени хората от Източен Берлин, той се отдръпва. Освободителните му армии се оказват безполезни. На 18 юни той заявява, че ЦРУ „не бива да върши в настоящия момент нищо, което да подтикне източните немци към по-нататъшни действия“. Въстанието е смазано.*
	[* Юнското въстание от 1953 г. в Източен Берлин е убедително документирано от Дейвид Мърфи от ЦРУ в _Battleground Berlin: CIA vs. KGB in the Cold War_ (New Haven, CT: Yale University Press, 1997), pp. 163–182. Повтаряната безкрай история — виж например в John Ranelagh, The Agency (New York, Simon and Schuster, 1986), p. 258, — че берлинската база на ЦРУ искала да раздаде оръжия на източногерманските демонстранти, е фалшива. Цифрата от 370 000 протестиращи е взета от James David Marchio, „Rhetoric and Reality: The Eisenhower Administration and Unrest in Eastern Europe, 1953–1959 (Ph.D. dissertation, American University, 1990)“, цитиран при Gregory Mitrovich, _Underminnig the Kremlin: America’s Strategy to Subvert the Soviet Bloc, 1947-1956_ (Ithaca, NY: Cornell University Press, 2000), pp. 132–133.]
	През следващата седмица Айзенхауер нарежда на ЦРУ да „обучи и екипира нелегални организации, способни да предприемат мащабни нападения или продължителна въоръжена активност“ в Източна Германия и другите съветски сателити.* Заповедта също вменява в дълг на ЦРУ да „насърчава елиминирането на важни марионетни служители“ в покорените страни. Елиминирането е написано съвсем сериозно. Но заповедта е празен жест. Президентът постепенно научава границите на възможностите на ЦРУ. През същото лято в солариума на Белия дом Айзенхауер свиква хората, на които разчита най-много в областта на националната сигурност — сред тях Уолтър Бидъл Смит, Джордж Кенан, Фостър Дълес и пенсионираният генерал-лейтенант от ВВС Джеймс Р. Дулитъл, пилотът, командвал бомбардирането на Токио през 1942 г. — и иска от тях да предефинират американската национална стратегия по отношение на Съветите. В края на проекта _Солариум_ идеята за отблъскване на Русия чрез секретни действия е обявена за мъртва в пелените си.
	[* NSC 158, „United States Objectives and Actions to Exploit the Unrest in the Satellite States“, DDEL. Айзенхауер подписва заповедта на 26 юни 1953 г.]
	Президентът започва опити да пренасочи Управлението. ЦРУ ще се сражава с врага в Азия, Близкия изток, Африка и Латинска Америка и навсякъде, където колониалните империи рухват. При Айзенхауер Управлението предприема 170 нови големи тайни акции в 48 държави — политически, психологически и партизански операции в страни, където американските шпиони знаят малко за културата, езика или историята на населението.*
	[* В „Coordination and Policy Approval of Covert Actions“, 23 февруари 1967 г., NSC/CIA.]
	Айзенхауер често взема първите си решения за тайни акции при частни разговори с братята Дълес. Обикновено Алън се обръща към Фостър с предложение за операция, а Фостър се обръща към президента по време на коктейл в Овалния кабинет. После се връща при Алън с президентското одобрение и наставлението: гледайте да не ви хванат. Братята насочват хода на тайните акции в частни разговори в кабинетите си, по телефона или пък в неволя край басейна със своята сестра Елинор, също служител на Държавния департамент.
	Фостър е твърдо уверен, че САЩ трябва да направят всичко, което е във властта им, за промяната или премахването на всеки режим, който не е в открит съюз с тях. Алън се съгласява изцяло. С благословията на Айзенхауер те се захващат да преправят картата на света.


#	„Бързо влошаваща се ситуация“

	От първите си дни във властта Алън Дълес лъска публичния образ на ЦРУ, култивирайки приятелството на най-мощните издатели и радио разпространители в Съединените щати, очаровайки сенатори и конгресмени, ухажвайки журналисти от вестниците.* Според него изпълнената с достойнство реклама е много по-подходяща от дискретното мълчание.
	[* Частичен списък на новинарските организации, които сътрудничат с ЦРУ при Алън Дълес, включва _Си Би Ес, Ен Би Си, Ей Би Си, Асошиейтед Прес, Юнайтед Прес Интернешънъл, Ройтерс_, вестникарската група Скрипс-Хауърд, вестникарската група _Хърст_, новинарската агенция _Копли_ и _Маями Хералд_. За изчерпателен списък на ветераните от военната пропаганда, ръководещи американските репортерски стаи през 1953 г., виж Edward Barrett, _Truth is Our Weapon_ (New York: Funk and Wagnalls, 1953), pp. 31–33. Това е история, която чака да бъде разказана, въпреки че Карл Бърнстейн е подходил много добре в статията си „The CIA and the Media“, _Rolling Stone_, October 20, 1977. Бърнстейн уцелва особено точно в този пасаж: Много журналисти, отразявали Втората световна война, са били близки с хора от Службата за стратегически операции, военновременния предшественик на ЦРУ, още по-важно, всички те са на една и съща страна. Когато войната свършва и много служители на ССО отиват в ЦРУ, естествено е тези отношения да продължат. Междувременно първото следвоенно поколение журналисти влиза в професията; те имат същите политически и професионални ценности, каквито и менторите им. „Имаше група хора, които работеха заедно по време на Втората световна война и никога не го забравиха — твърди служител на Управлението. — Те бяха истински мотивирани, твърде податливи на интригата и на усещането, че са вътрешни хора“.]
	Дълес поддържа близки контакти с мъжете, които управляват _Ню Йорк Таймс, Уошингтън Поуст_ и водещите седмичници в страната. Той може да вдигне телефона и да промени някоя сензационна история, да осигури отстраняването на досаден чужд кореспондент или да спазари услугите на хора като шефа на берлинското бюро на _Тайм_ или пратеника на _Нюзуик_ в Токио. За Дълес е втора природа да разпространява истории из пресата. Американските редакторски и репортерски офиси са под контрола на ветерани от военновременния пропаганден апарат на правителството — _Службата за военна информация_, някога част от владенията на Бил Донован-Дивия. Мъжете, отзовали се на призива на ЦРУ, са Хенри Люс и редакторите му в _Тайм, Лук_ и _Форчън_; в популярни списания като _Парейд, Сатърдей Ревю_ и _Ридърс Дайджест_, и най-влиятелните служители в _Си Би Ес Нюз_. Дълес създава машина за пропаганда и връзки с обществеността, която се разраства до над петдесет новинарски организации, дузина издателски къщи и обещания за подкрепа от хора като Аксел Шпрингер, най-могъщия вестникарски барон на Западна Германия.
	Дълес желае да бъде виждан като проницателния шеф на професионална шпионска служба. Печатът послушно отразява този образ. Архивите на ЦРУ обаче разказват друга история.
	Протоколите от ежедневните съвещания на Дълес и заместниците му описват служба, която се носи от международните кризи към вътрешните злополучия — дълбоко вкоренен алкохолизъм, финансови злоупотреби, масови оставки.* Какво да се прави с разузнавача от ЦРУ, който е убил британски колега и е изправен пред процес за непредумишлено убийство? Защо бившият шеф на швейцарската резидентура се е самоубил? Какво може да се направи във връзка с липсата на способности в тайната служба? Новият генерален инспектор на Управлението Лайман Къркпатрик става постоянен носител на лоши вести за нивото на личния състав, обучението и работата на ЦРУ. Той предупреждава Дълес, че стотици от опитните армейски офицери, взети на работа по време на Корейската война, напускат, като „е твърде очевидно, че много голям процент от тях се оттеглят с лошо отношение към ЦРУ“.
	[* Документите са получени от системата CREST в Националните архиви през 2005 и 2006 г. Те отразяват жестокия страх, че слабостите на ЦРУ ще бъдат изложени на показ.
	На съвещанията от 28 август и 23 септември 1953 г. генералният инспектор на ЦРУ генерал Лайман Къркпатрик предупреждава, че военните напускат ЦРУ на тълпи, и то с „неприятелско отношение“. Политиката на Управлението по отношение на личния състав „предизвиква недоволство и оставя пред тези лица широко отворена вратата за контакти с членове на Конгреса“.
	На 13 юни 1953 г. Къркпатрик пита Дълес дали офицер на ЦРУ, „наскоро осъден за непредумишлено убийство… като резултат от сбиване с офицер от Кралските военновъздушни сили, трябва да бъде уволнен, или да му се позволи да напусне“. На 5 октомври 1955 г. заместник-директорът на разузнаването Робърт Еймъри отбелязва, че „понастоящем армията подготвя история на Корея, която, ако бъде публикувана в сегашния си вид, ще представи ЦРУ в лоша светлина“. Шефът на резидентурата в Швейцария, който се самоубива, е Джеймс Кронтал, ветеран от ССО, наследил Алън Дълес в Берн и на служба там от 1946 г. Той е хомосексуалист, заподозрян, че се е поддал на съветско изнудване. Обвинението не е доказано. Кронтал се самоубива във Вашингтон по време на първите дни на Дълес като директор през март 1953 г.
	Седемнайсетте процента напуснали годишно (един от всеки шест служители на ЦРУ е напуснал през 1953 г.) са откритие на „Final Report on Reasons for Low Morale Among Junior Officers“, 9 ноември 1953 г., CIA/CREST. Проучването на 115 служители от Управлението отбелязва дълбока тъга заради корупцията, прахосничеството и погрешно насочените мисии.]
	В края на войната група от младши и средни кадри на ЦРУ, ужасени от лошия дух в главната квартира, искат и получават разрешение да проведат вътрешно проучване на колегите си от същото ниво. Те интервюират 115 служители на Управлението и написват дълъг, подробен доклад, завършен в края на първата година на Дълес на директорския пост. Те описват „бързо влошаваща се ситуация“: широко разпространена фрустрация, объркване и безцелност. Умни и патриотични хора са били приети с обещания за вълнуваща служба в чужбина — „напълно лъжливо впечатление“, — след което са били набутани на безперспективни длъжности като машинописци и куриери. Стотици разузнавачи се завръщат от задачи зад граница само за да бродят с месеци из централата на службата, безуспешно търсейки нови назначения. „Вредата, произтичаща за Управлението от инертното отношение към персонала, нараства в геометрична, а не в аритметична прогресия — пише в доклада. — На всеки способен служител, когото губи поради неудовлетвореност и фрустрация, може би съответстват още двама или трима компетентни хора (от същото образователно, професионално или социално ниво), които то никога няма да има възможността да вземе на работа… Нанесената щета може да бъде непоправима.“
	Младите служители на ЦРУ работят за „твърде много хора на отговорни позиции, които явно не знаят какво правят“. Те виждат „огромни парични суми“ да бъдат пропилявани в провалени мисии зад граница. Един от секционните служители на Франк Уизнър пише, че операциите, по които е работил, са били „преобладаващо неефективни и твърде скъпи. Някои са насочени срещу цели, които не са логични — а не са и легитимни. Ето защо, за да защити работните места и престижа си в страната и в чужбина, задачата на Центъра е да украсява бюджета по операциите и обосновката на програмите с, най-меко казано, преувеличени твърдения“. Заключението е: „Управлението е проникнато от посредственост и дори по-лошо.“
	Младите служители са видели разузнаване, което лъже себе си. Те описват едно ЦРУ, в което на некомпетентни хора е дадена голяма власт, а способните работници са наредени като дървени трупи из коридорите.
	Алън Дълес скрива доклада им. Нищо не се променя. Четирийсет и три години по-късно, през 1996 г., разследване на Конгреса заключава, че ЦРУ „продължава да е изправено пред голяма криза с личния състав, с която досега не се е заело по последователен начин… Днес ЦРУ все още няма достатъчно квалифицирани секционни служители, които да служат в много от резидентурите му по света“.*
	[* House Permanent Select Committee on Intelligence, IC21, „Intelligence Community Management“, p. 21.]


#	„Някой, който да върши мръсната работа“

	Айзенхауер иска да превърне ЦРУ в ефективен инструмент на президентската власт. Той опитва да наложи командна структура на Управлението посредством Уолтър Бидъл Смит. В дните след избора на Айзенхауер генералът е очаквал да бъде назначен за председател на Обединения комитет на началник-щабовете. Той е смазан от решението на Айзенхауер да го направи заместник държавен секретар. Бидъл Смит не желае да бъде подчинен на Фостър Дълес — човек, когото смята за надут самохвалко.* Но Айк иска — и има нужда — той да служи като честен посредник между него самия и братята Дълес.
	[* Историците на ЦРУ подозират, че Бидъл Смит е очаквал Айк да го назначи начело на Обединения комитет на началник-щабовете, не е искал да служи като помощник държавен секретар, не е харесвал Джон Фостър Дълес и е бил разтревожен от назначаването на Алън Дълес за директор на разузнаването. John L. Helgerson, „Getting to Know the President: CIA Briefings of Presidential Candidates“, 1952–1992, CIA/CSI.]
	Бидъл Смит излива гнева си пред вицепрезидента Никсън, негов съсед във Вашингтон. От време на време генералът го навестява, спомня си Никсън, и „две-три питиета поразвързваха езика му по необичаен начин… Спомням си как една вечер си седяхме на уиски със сода, Бидъл много се развълнува и каза: «Искам да ти кажа нещо за Айк… Аз просто бях момчето за трикове на Айк… Айк трябва да разполага с някой, който да върши мръсната работа, която той не иска да върши, за да изглежда като доброто момче».“*
	[* Транскрипция на интервю на Никсън пред Франк Генън, 8 април 1983 г., медиен архив _Уолтър Дж. Браун_, Университет на Джорджия, достъпно онлайн на адрес: http://www.libs.uga.edu/media/collections/nixon.]
	Бидъл Смит върши въпросната работа като надзирател на Айк за тайните акции. Той е решаващата връзка между Белия дом и секретните операции на ЦРУ. Като движещата сила на новосъздадения Съвет за координиране на операциите осъществява тайните директиви на президента и Съвета за национална сигурност и наблюдава изпълнението на тези заповеди от ЦРУ. Подбраните лично от него посланици играят централни роли в извършването на посочените мисии.
	През деветнайсетте месеца на службата на Бидъл Смит като президентски проконсул по тайните операции Управлението провежда единствените два победоносни преврата в историята си. Разсекретените документи по тези преврати показват, че те са успели чрез подкупи, принуда и груба сила, а не чрез секретност, потайност и ловкост. Но създават легендата, че ЦРУ е сребърен куршум в арсенала на демокрацията. Те дават на Управлението аурата, която Дълес желае.


>>	9. „Най-големият триумф на ЦРУ“*
	[* Тази глава се основава отчасти на две засекретени истории на ЦРУ: „Zindabad Shah!“, получена от автора, датирана 2003 г., с редакции, и „Overthrow of Premier Mossadeq of Iran“, написана през март 1954 г. от Доналд Уилбър, шеф на пропагандата за операция Аякс, публикувана на сайта на Ню Йорк Таймс през 2000 г. „Overthrow“ е официалната версия на американското разузнаване за преврата, сборник от записаното и докладвано от хората на ЦРУ на терена до началниците им навремето. Но то не е близо до пълната истина. Служителите на сцената, като Ким Рузвелт, спират да съобщават новините у дома в последните дни на преврата, тъй като почти всички новини са лоши. Историята на ЦРУ не обръща внимание на причините за операцията и усърдно намалява централната роля на британците в свалянето на Мосадък. Това обяснява забележката на президента Айзенхауер, че „докладите от наблюдателите в Техеран по време на решаващите дни звучаха повече като булеварден роман, отколкото като исторически факт“. Уилбър, авторът на „Overthrow“, е бил и редактор на сценария за самия преврат. Всяка фасетка на заговора е полирана през май 1953 г. в британската разузнавателна резидентура в Никозия, Кипър, от Уилбър, ветеран от ССО, служил в Иран по време на войната и завърнал се в резидентурата в Техеран, и британския му колега Норман Дарбишър. Резултатът е пиеса, в която иранците са марионетки.]

	През януари 1953 г., няколко дни преди встъпването в длъжност на Айзенхауер, Уолтър Бидъл Смит повиква Ким Рузвелт в централата на ЦРУ и го пита: „Кога ще тръгне проклетата ни операция?“*
	[* Kermit Roosevelt, _Countercoup: The Struggle for Control of Iran_ (New York: McGraw-Hill, 1979), pp. 78–81, 107–108. Книгата е много повече роман, отколкото факт, но цитираното изказване има автентичен аромат. Ким Рузвелт, роден в богатство, обучен в така нареченото мускулесто християнство в Гротън, дебютира като разузнавач в резидентурата на ССО в Кайро. Шпионите на Донован претендират за мрежа от петстотин арабски агенти из целия Близък изток към края на войната, във всяка държава, с изключение на Саудитска Арабия. След войната Рузвелт се завръща в Близкия изток, официално работейки за _Сатърдей Иенинг Пост_ и събирайки материал за книгата си от 1947 г. _Arabs, Oil and History_. Когато прозвучава призивът да се присъедини към тайната служба на Уизнър, Ким го чува ясно. Традицията на дипломацията на голямата тояга, която е наследил от дядо си, човека, завзел Панамския канал и Филипините, го мотивира да стане великият везир на ислямските страни за Уизнър през 1950 г. (За Филипините авторът греши. Те са завладени от САЩ през 1898 г., през мандата на президента Уилям Маккинли, чийто вицепрезидент, наследил го след убийството му през 1901 г., е Теодор Рузвелт. — Бел.прев.) Като шеф на близкоизточния отдел Ким прекарва осем години в опити да подмами водачите на Египет, Ирак, Сирия, Ливан, Йордания и Саудитска Арабия с декларации за вярност към САЩ, използвайки като примамки оръжия, пари и обещания за американска подкрепа, организирайки поредния преврат, когато горните средства не успеят. Той поставя младия йордански крал Хюсеин в платежната ведомост на ЦРУ и изпраща корпус от бившите щурмоваци на генерал Райнхард Гелен, които да обучат тайните служби на новия лидер на Египет Гамал Абдел Насър.
	Управлението има малък опит в провеждането на близкоизточни операции преди _Аякс_. В началото на 50-те Майлс Коупланд, арабски говорещ позьор от Алабама и пръв шеф на резидентурата на ЦРУ в Дамаск, работи тясно с американския военен аташе в Сирия полковник Стивън Дж. Мийд върху план за подкрепата на „диктатура, опираща се на армията“, ако цитираме телеграма на Мийд до Пентагона от декември 1948 г. Техният човек е полковник Хюсни Заим, описан от Коупланд като офицер, известен с „желязната си воля и равностоен ум“. Коупланд насърчава полковника да свали президента си, който е блокирал тръбопровод на американско-арабската петролна компания през Сирия, и му обещава, че президентът Труман ще му даде политическо признание. Заим събаря правителството на 30 март 1949 г., заявява пълно сътрудничество с проекта за петролопровода и, както докладва Мийд, хвърля „над 400 комунисти“ в затвора. Полковникът с железен ум изкарва по-малко от пет месеца, преди да бъде свален и екзекутиран. Отново застанал на чертожната дъска, Коупланд безгрижно приема факта.
	Превратът на ЦРУ в Иран през 1953 г. никога не би могъл да започне без британците, а вероятно не би и успял. Британското разузнаване разбира отлично подмолните политически интриги на Иран, наблюдавани от агентите в правителството, чаршията и подземния свят. Британското правителство има силен икономически мотив. Заговорът им да премахнат Мосадък има и мощна политическа подбуда. Той е движен от самия сър Уинстън Чърчил.]
	Два месеца по-рано, в началото на ноември 1952 г., Рузвелт, шеф на близкоизточните операции на ЦРУ, е отишъл в Техеран, за да разчисти една бъркотия за приятелите си в британското разузнаване. Министър-председателят на Иран Мохамад Мосадък е хванал британците в опит да го свалят. Изгонил е всички от посолството им, включително шпионите. Рузвелт пристига, за да запази и да заплати на мрежата ирански агенти, които са работили за британците, но са щастливи да приемат американската щедрост. На път за вкъщи той спира в Лондон, за да докладва на британските си колеги.
	Научава, че премиер-министърът Уинстън Чърчил иска Управлението да помогне да победят Иран. Иранският петрол е изстрелял Чърчил до властта и славата четирийсет години по-рано. Сега сър Уинстън го иска отново.
	В навечерието на Първата световна война Чърчил като Първи лорд на адмиралтейството е прехвърлил кралския флот от въглища на петрол. Той поддържа купуването на 51 процента от новата Англо-персийска петролна компания, която е добила първия ирански нефт пет години по-рано. Британците вземат лъвския пай. Иранският нефт не само снабдява новата армада на Чърчил, но приходите поемат и разноските й. Петролът става източникът на сила за британското финансово министерство. Докато Британия владее вълните, нейни, руски и турски войски прегазват Северен Иран, като унищожават голяма част от земеделието на страната и предизвикват глад, убил може би два милиона души. От описания хаос се възправя един казашки командир, Реза Хан, който взема властта с измама и сила. През 1925 г. той е провъзгласен за шах на Иран. Политикът — националист Мохамад Мосадък е един от четиримата членове на иранския парламент, Маджлиса, които му се противопоставят.
	Маджлисът скоро открива, че британският петролен гигант, вече Англо-иранската петролна компания, системно мами правителството за милиарди. Омразата към британците и страхът от Съветите се разгарят толкова силно през 30-те години, че нацистите проникват дълбоко в Иран — толкова дълбоко, че Чърчил и Сталин нахлуват в страната през август 1941 г. Те отстраняват Реза Хан и поставят на трона неговия отстъпчив двайсет и една годишен син с влажен поглед Мохамад Реза шах Пахлави.
	Докато съветската и британската армия окупират Иран, американските части използват летищата и шосетата му, за да превозят военна помощ за около 18 милиарда долара до Сталин. Единственият важен американец в Иран по време на Втората световна война е генерал Норман Шварцкопф, който организира жандармерията на страната, тоест нейната селска полиция (неговият син и съименник е командир на съюзната армия във войната срещу Ирак, операция _Пустинна буря_, през 1991 г.). Рузвелт, Чърчил и Сталин провеждат военновременна конференция в Техеран през 1943 г., но съюзниците оставят след себе си гладуваща страна, в която работниците в нефтената индустрия печелят петдесет цента на ден и младият шах държи властта чрез изборни измами. След войната Мосадък призовава Маджлиса да предоговори британската нефтена концесия. Англо-иранската петролна компания контролира най-богатите известни запаси в света. Нейната крайбрежна рафинерия в Абадан е най-голямата на земята. Но докато британските служители и техници се забавляват в частни клубове и плувни басейни, иранските работници живеят в коптори без течаща вода, електричество или канализация; несправедливостта предизвиква подкрепа за комунистическата партия на Иран — _Туде_, която заявява членска маса от 2500 души по онова време. Британците получават два пъти повече приходи от петрола от иранците. Иран вече изисква подялба наполовина. Британците отказват. Те опитват да въздействат на общественото мнение, като плащат на политици, вестникарски редактори и освен това на директора на държавното радио.
	Шефът на британското разузнаване в Техеран Кристофър Монтагю Удхауз предупреждава съотечествениците си, че си търсят белята. Тя ги сполетява през април 1951 г., когато Маджлисът гласува национализиране на иранската петролна индустрия. След няколко дни Мохамад Мосадък става министър-председател на Иран. В края на юни британските бойни кораби са край бреговете на страната. През юли американският посланик Хенри Грейди докладва, че британците — в пристъп на „върховна глупост“ — опитват да съборят от власт Мосадък. През септември те втвърдяват международния бойкот на иранския петрол — акт на икономическа война, целящ да унищожи иранския премиер. Тогава Чърчил се завръща във властта като премиер-министър. На седемдесет и шест години е; Мосадък е на шейсет и девет. И двамата са упорити старци, ръководещи държавните дела по пижама. Британските командири съставят планове за овладяване на нефтените полета и на рафинерията в Абадан със седемдесетхилядна армия. Мосадък пък отнася случая до ООН и Белия дом, като публично набляга на чара си и частно предупреждава Труман, че една британска атака може да подпали Трета световна война. Труман категорично заявява на Чърчил, че Съединените щати никога няма да подкрепят такова нахлуване. Чърчил парира, че цената за британската военна подкрепа в Корейската война е американска политическа подкрепа за позицията му в Иран. Двамата достигат до задънена улица през лятото на 1952 г.


#	„ЦРУ прави политика задочно“

	Британският шпионин Монти Удхауз отлита до Вашингтон за среща с Уолтър Бидъл Смит и Франк Уизнър. На 26 ноември 1952 г. те обсъждат как да „свалят Мосадък“.*1 Заговорът им започва в здрача на прехода между два президентски мандата — с отслабването на властта на Труман плановете за преврат се развихрят. Както казва Уизнър, когато заговорът вече е в ход, има моменти, когато „ЦРУ прави политика задочно“.*2 Официалната външна политика на Съединените щати е подкрепа за Мосадък. Но ЦРУ се заема да го лиши от власт без санкцията на Белия дом.
	[*1 Дълговременният заместник-директор на разузнаването Робърт Еймъри записва в официалния си дневник на 26 ноември 1952 г. дискусия с директора относно „опит да се свали Мосадък“ и последващ обяд, на който главната тема е Иран и сред участниците са Уизнър, посланик Лой Хендерсън и — въпреки че името му е заличено от разсекретения документ — несъмнено Монти Удхауз.]
	[*2 Deputies meeting, August 10, 1953, CIA/CREST.]
	На 18 февруари 1953 г. новоназначеният директор на Британската разузнавателна служба пристига във Вашингтон. Сър Джон Синклеър, любезен шотландец, известен на обществеността като Си, а на приятелите си като Синдбад, се среща с Алън Дълес и предлага Ким Рузвелт за командващ операцията по преврата. Британците дават на плана си прозаичното заглавие операция _Ботуш_. Рузвелт има по-величествено име: операция _Аякс_ — на митичния герой от Троянската война (странен избор, понеже според легендата Аякс полудял, избил стадо овце, мислейки, че са войни, и се самоубил от срам, след като си възвърнал разсъдъка).
	Рузвелт ръководи със замах. Две години е работил по политически, пропагандни и военни операции, за да отблъсне очакваното съветско нахлуване в Иран. Служителите на ЦРУ вече са натрупали достатъчно пари и оръжие, с които да поддържат десет хиляди племенни войни в продължение на шест месеца. Рузвелт има пълномощие да атакува _Туде_ — малката, влиятелна и незаконна комунистическа партия на Иран. Сега той сменя мишената и си поставя за цел да подкопае подкрепата за Мосадък сред главните политически и религиозни партии на Иран.
	Рузвелт започва ескалирането на кампания от рушветчийство и подривни операции. Хората от Управлението и иранските им агенти наемат верността на политически мошеници, на светци и на гангстери. Те купуват услугите на улични банди, които разпръсват митинги на _Туде_ с юмруци, и на молли, които изобличават Мосадък от джамиите. ЦРУ няма десетилетията опит на британците в Иран, няма дори и приблизително толкова вербувани местни агенти. Но има повече пари за харчене: поне милион долара годишно — голямо богатство в една от най-бедните страни в света.
	ЦРУ взема пример от поддържаната от британското разузнаване мрежа за купуване на влияние. Тя е под контрола на братята Рашидян — тримата синове на ирански англофил, които контролират кораби, банки и недвижими имоти. Рашидян имат влияние над членове на иранския парламент. Те господстват над водещите търговци на чаршията, неофициалните законодатели на Техеран. Подкупват сенатори, висши офицери от армията, редактори и издатели, разбойнически банди и поне един от хората в кабинета на Мосадък. Информацията купуват с бисквитени кутии, напълнени с пари. Кръгът им включва дори главния прислужник на шаха. Този кръг ще се окаже катализатор в преврата.
	Алън Дълес се явява на срещата на Съвета за национална сигурност на 4 март 1953 г. със седем страници осведомителни бележки, фокусирани върху „последиците от съветско завземане на властта“ в Иран.*1 Страната е изправена пред „назряваща революционна ситуация“ и ако стане комунистическа, всички плочки от доминото в Близкия изток ще паднат. Шейсет на сто от петрола на свободния свят ще бъде в ръцете на Москва. Катастрофалната загуба ще „намали сериозно военните ни резерви“ — предупреждава Дълес; петролът и бензинът в САЩ ще трябва да бъдат рационирани. Президентът не приема нищо от това. Той смята, че може би е по-добре да се предложи заем от сто милиона долара на Мосадък, за да бъде стабилизирано правителството му, вместо да бъде събаряно.*2
	[*1 Dulles briefing notes for NSC meeting, March 4, 1953, CIA/CREST.]
	[*2 NSC meeting minutes, March 4, 1953, DDEL.]
	Монти Удхауз тактично внушава на американските си колеги в ЦРУ, че могат да следват различен подход при представянето на проблема на Айзенхауер. Те не могат да поддържат, че Мосадък е комунист.* Но могат да твърдят, че колкото по-дълго остава той на власт, толкова по-голяма е опасността Съветите да нахлуят в Иран.
	[* Съветските разузнавателни доклади през 1953 г. накратко преценяват Мосадък като „буржоазен националист“ и никакъв съюзник от гледна точка на Москва. Vladislav М. Zubok, „Soviet Intelligence and the Cold War: The «Small» Committee of Information, 1952-1953“, _Diplomatic History_, Vol. 19, Summer 1995, pp. 466–468.]
	Мосадък попада точно в този капан. Блъфирайки неумело, той размахва призрака на съветската заплаха пред американското посолство в Техеран. Очаква да бъде „спасен от американците“*, по думите на Джон X. Стутсман, американски дипломат, който го познава добре и служи в Държавния департамент като секретар по иранските въпроси през 1953 г. „Мосадък усещаше, че ако изрита британците и заплаши американците с руската хегемония, ние ще се настаним. Тук не сбърка твърде много.“
	[* Устна история на Стутсман, FAOH.]
	На 18 март 1953 г. Франк Уизнър информира Рузвелт и Удхауз, че имат разрешение от Алън Дълес. На 4 април главната квартира на ЦРУ изпраща 1 милион долара на техеранската резидентура. Но Айзенхауер все още изпитва съмнения, подобно на останалите ключови участници в плана за събаряне на правителството в Иран.
	Няколко дни по-късно президентът държи убедителна реч със заглавие _Шансът за мир_, в която декларира, че „правото на всяка нация да създава правителство и икономическа система по свой избор е неотменимо“, както и че „опит на коя да е държава да диктува на други държави тяхната форма на управление е незащитим“. Тези идеи съвпадат с вижданията на шефа на техеранската резидентура на ЦРУ Роджър Гоиран, който запитва Центъра защо им е на Съединените щати да се обвързват с традициите на британския колониализъм в Близкия изток. Това е историческа грешка, твърди той, катастрофа с дългосрочни последици за американските интереси. Алън Дълес го извиква във Вашингтон и го отстранява от поста му. Американският посланик в Иран Лой Хендерсън, който участва в плановете от началото, е решително против избора на британците за водач на преврата — развратния генерал-майор в оставка Фазлола Захеди. Мосадък е казал на посланика, че е наясно, че Захеди е подкрепян от британците предател.
	Въпреки това последните посочват, а ЦРУ подкрепя Захеди — единствения открито стремящ се към властта човек, смятан за проамерикански настроен. В края на април той се укрива след отвличането и убийството на шефа на националната полиция на Иран — и с основание, тъй като подозираните в убийството са негови привърженици. В продължение на единайсет седмици не се показва отново.
	През май заговорът набира сили, при все че още няма президентското одобрение. Вече е достигнал фазата на беловата. Захеди, въоръжен със 75 хиляди долара в брой от ЦРУ, ще създаде военен секретариат и ще избере полковници, които да извършат преврата. Група религиозни фанатици с името _Войни на исляма_ — „терористична банда“ според историята на ЦРУ за преврата — ще заплашва живота на личните и политическите поддръжници на Мосадък в правителството и извън него. Те ще инсценират нападения над уважавани религиозни водачи, които да изглеждат като работа на комунистите. Като част от пропагандна кампания за контрол над пресата и четящата публика на Иран на стойност 150 000 долара ЦРУ сътворява памфлети и плакати, в които се заявява, че: „Мосадък е благосклонен към партията _Туде_ и СССР… Мосадък е враг на исляма… Мосадък преднамерено унищожава духа на армията… Мосадък съзнателно води страната към икономически колапс… Мосадък е корумпиран от властта“. В решаващия ден заговорниците, водени от военния секретариат на Захеди, ще завземат сградата на Генералния щаб на армията, _Радио Техеран_, дома на Мосадък, централната банка, управлението на полицията, телефона и телеграфа. Мосадък и кабинетът му ще бъдат арестувани. Още пари, 11 000 долара седмично, отиват за купуването на достатъчно депутати от Маджлиса, които да гарантират, че мнозинство ще обяви Захеди за новия премиер-министър. Последната подробност има предимството, че дава на преврата видимост на законност. От своя страна Захеди ще се закълне във вярност на шаха и ще възстанови монархията му на власт.
	Ще изиграе ли ролята си слабоволевият шах? Посланик Хендерсън не вярва, че той има смелостта да подкрепи един преврат. Но Рузвелт е на мнение, че ще е безнадеждно да се продължава без него.
	На 15 юни Рузвелт отива в Лондон, за да покаже плана на експертите на британското разузнаване. Заседават в една съвещателна зала на британската главна квартира, декорирана с табела с надпис: „Дръжте изкъсо посетителите си“. Възражения няма. Все пак сметката плащат американците. Британците са замислили преврата, но лидерите им не могат да играят водеща роля в извършването му. На 23 юни външният министър Антъни Идън е подложен на сериозна коремна операция в Бостън. Същия ден Уинстън Чърчил претърпява тежък мозъчен удар и за малко не умира; новините са държани в такава тайна, че ЦРУ не разбира нищо.
	През следващите две седмици Управлението създава командна верига с две разклонения. Едното ще направлява военния секретариат на Захеди. Другото ще контролира политическата война и пропагандната кампания. И двете докладват директно на Франк Уизнър. Ким Рузвелт се подготвя да отлети за Бейрут, да премине през Сирия и Ирак до Иран и да се свърже с братята Рашидян. ЦРУ чака зелена светлина от президента на Съединените щати.
	Тя светва на 11 юли. И от този момент нататък почти всичко тръгва зле.


#	„След вас, ваше величество“

	Секретността на операцията е нарушена преди ден първи. На 7 юли ЦРУ прослушва радиоемисия на _Туде_. Нелегалното радио предупреждава иранците, че американското правителство заедно с много „шпиони и предатели“, сред тях и генерал Захеди, действат, за „да ликвидират правителството на Мосадък“.* Самият Мосадък има свои източници на военно и политическо разузнаване, независими от _Туде_, и знае срещу какво е изправен.
	[* „Radio Report on Coup Plotting“, July 7, 1953, National Security Archive, CIA/Freedom of Information Act (FOIA) release.]
	Тогава ЦРУ открива, че няма войски за преврата. Генерал Захеди няма и един войник под свой контрол. Управлението няма представа за военната ситуация в Техеран, няма и списък на иранската армия. Ким Рузвелт се обръща към бригаден генерал Робърт А. Макклуър, бащата на американските сили за специални операции.* Макклуър е бил шеф на разузнаването на Айзенхауер по време на Втората световна война, ръководил е Поделението за психологическа война на армията по време на Корейската война и се е специализирал в надзираването на съвместни операции с ЦРУ. Работил е рамо до рамо с Дълес и Уизнър и няма доверие на нито един от тях.
	[* Централната роля на генерал Макклуър в преврата е останала непризната; официалната история на преврата за домашна употреба от ЦРУ едва не го заличава. Управлението съзнателно омаловажава работата му, тъй като генералът не е голям приятел на ЦРУ. Виж Alfred Н. Paddock, Jr., _U.S. Army Special Warfare: Its Origins_ (Washington, DC: National Defense University Press, 1982). Благодарен съм на Падък за споделянето на информацията, получена от него при четенето на личните документи на Макклуър. „Много добрите отношения с шаха“ на Макклуър са споменати в бележка от Айзенхауер до секретаря за армията Робърт Тен Брук Стивънс, 2 април 1954 г., Presidential Documents of Dwight David Eisenhower, document 814.]
	Генерал Макклуър е отишъл в Техеран да ръководи американската консултативна група за военно подпомагане, създадена през 1950 г., да дава на перспективни ирански офицери военна подкрепа, обучение и съвети. Като част от провежданата от ЦРУ война на нерви той прекъсва контактите на американците с подкрепящите Мосадък командири. Рузвелт разчита изцяло на Макклуър за информация за иранската армия и за политическата лоялност на старшите й офицери. Президентът Айзенхауер лично настоява генералът да получи втора звезда след преврата, обръщайки внимание на неговите „много добри отношения с шаха и други високопоставени лица, от които ние сме заинтересувани“. ЦРУ вербува един полковник, служил като иранска свръзка с групата за военно подпомагане на Макклуър, за да помогне при осъществяването на преврата. Той тайно спечелва около четирийсет офицери.
	Единственият липсващ елемент вече е шахът.
	Полковникът от ЦРУ Стивън Дж. Мийд отлита до Париж, за да се срещне с волевата и непопулярна близначка на шаха принцеса Ашраф. Сценарият на ЦРУ предвижда тя да се върне от изгнание и да убеди брат си да подкрепи генерал Захеди. Но принцеса Ашраф не може да бъде открита. Британският агент Асадолах Рашидян я проследява на Френската Ривиера. Нужни са десет дни, за да бъде прикоткана за граждански полет до Техеран. Стимулите включват голяма сума в брой и палто от норки от британското разузнаване заедно с обещание от полковник Мийд, че Съединените щати ще подпомагат финансово владетелската фамилия, ако превратът пропадне. След бурен сблъсък лице в лице с близнака си на 30 юли тя напуска Техеран с погрешното убеждение, че му е вдъхнала твърдост. На 1 август ЦРУ довежда и генерал Норман Шварцкопф, за да подкрепи шаха. Последният, боейки се, че в двореца му има инсталирани микрофони, завежда генерала в голямата бална зала, дръпва една масичка в средата и прошепва, че няма да продължава с преврата. Шахът не е уверен, че армията ще го подкрепи.
	Ким Рузвелт прекарва следващата седмица в сноване около двореца на шаха, притискайки безмилостно стопанина му и предупреждавайки го, че отказът да следва ЦРУ може да доведе до комунистически Иран или „втора Корея“ — във всеки случай смъртна присъда за монарха и семейството му. Ужасен, владетелят избягва в резиденцията си на Каспийско море.
	Рузвелт импровизира трескаво. Той изисква от шаха указ за уволняване на Мосадък и назначаването на генерал Захеди за министър-председател. Рузвелт заповядва на полковника, командващ имперската гвардия, да представи подписано копие от този съмнителен в правно отношение документ на Мосадък под дулото на пистолет и да го арестува, ако последният откаже да се подчини. На 12 август полковникът се отправя подир шаха към Каспийско море и се връща на следващата вечер с подписани копия на указите. В този момент иранските агенти на Рузвелт се изсипват по улиците на Техеран. Журналистите и печатарските машини бълват пропаганда: Мосадък е комунист, Мосадък е евреин. Уличните гангстери на ЦРУ, представяйки се за членове на Туде, нападат молли и оскверняват една джамия. Мосадък нанася контраудар, като разпуска Маджлиса — по закон само той може да го отстрани, а не шахът — и така прави сенаторите и депутатите, чиито гласове са купени от ЦРУ, безполезни.
	Рузвелт продължава. На 14 август телеграфира в главната квартира със спешната молба за още 5 милиона долара, за да „подпре“ генерал Захеди. Превратът е нагласен за същата вечер — и Мосадък го знае. Той мобилизира техеранския гарнизон и обгражда дома си с танкове и войници. Когато гвардейският командир отива да арестува премиер-министъра, лоялните офицери го задържат. Захеди се скрива в тайна квартира на ЦРУ, надзираван от един от офицерите на Рузвелт, новобранеца Роки Стоун. Набързо събраният от Управлението кадър ирански полковници се разпада.
	На 16 август в 5:45 ч. сутринта _Радио Техеран_ излиза в ефир със съобщението, че превратът се е провалил. Ръководството на ЦРУ няма идея какво да прави. Алън Дълес е напуснал Вашингтон седмица по-рано за удължена европейска ваканция, щастливо уверен, че всичко е наред. Той не е в течение. Франк Уизнър няма идеи. Рузвелт пък решава да убеди света, че Мосадък е режисирал неуспешния преврат. На него му трябва шахът, за да пробута историята, но той е избягал от страната. Американският посланик в Ирак Бартън Бери разбира няколко часа по-късно, че шахът е в Багдад и моли за помощ. Рузвелт изпраща на Бери плана на една реч и Бери съветва шаха да излезе с изявление, в което да каже, че е избягал пред заплахата на левичарския бунт. Той постъпва според инструкциите. След това казва на пилота си да състави план за полет до световната столица на кралете в изгнание — Рим.
	В нощта на 16 август един от хората на Рузвелт предава 50 000 долара на иранските агенти на резидентурата и им нарежда да съберат тълпа, която да се държи като комунистически мародери. На следващата сутрин стотици платени агитатори заливат улиците на Техеран, грабейки, палейки и унищожавайки държавни символи. Към тях се присъединяват истински комунисти, но според доклада на резидентурата скоро разбират, че „всъщност се разиграва подривна операция“, и „опитват да убедят демонстрантите да си вървят по домовете“. След втора безсънна нощ Рузвелт посреща посланик Лой Хендерсън, който долита от Бейрут на 17 август. По пътя към срещата им на летището служители на американското посолство минават покрай съборена бронзова статуя на бащата на шаха, от която са останали да стърчат само ботушите.
	Хендерсън, Рузвелт и генерал Макклуър провеждат четиричасов военен съвет в комплекса на посолството. Резултатът е нов план за създаване на анархия. Благодарение на Макклуър ирански офицери са изпратени до отдалечени гарнизони, за да привлекат още военни към преврата. На иранските агенти на ЦРУ е заповядано да наемат още улични тълпи. Религиозни емисари са изпратени, за да убедят върховния шиитски аятолах на Иран да обяви свещена война.
	Но в Центъра Уизнър се отчайва. Той прочита оценката на най-добрите анализатори на ЦРУ за деня: „Провалът на военния преврат в Техеран и бягството на шаха от Багдад подчертават продължаващия контрол на премиер-министъра Мосадък върху ситуацията и са знак за бъдещи по-драстични мерки от негова страна за елиминиране на всяка опозиция.“* По-късно през нощта на 17 август Уизнър изпраща в Техеран съобщение, че при липсата на настоятелни препоръки в обратния смисъл от страна на Рузвелт и Хендерсън превратът срещу Мосадък трябва да се прекрати. Няколко часа по-късно, някъде след 2:00 ч. през нощта, той звъни панически на Джон Уолър, който завежда иранското бюро в централата на ЦРУ.
	[* CIA Office of Current Intelligence, „Comment on the Attempted Coup in Iran“, August 17, 1953, разсекретен на 16 ноември 2006 г.]
	Шахът отлетял в Рим и отседнал в хотел _Екселсиор_. И тогава „се случи ужасно, ужасно съвпадение — казва Уизнър. — Можеш ли да предположиш какво е?“
	Уолър не може да си представи.
	Уизнър: „Помисли си за най-лошото нещо, за което можеш да се сетиш.“ Уолър отговаря: „Блъснало го е такси и е умрял.“
	„Не, не, не, не — отговаря Уизнър — Джон, може би не знаеш, че Дълес бе решил да удължи почивката си с пътуване до Рим. Е, можеш ли да си представиш какво се случи?“
	Уолър връща топката: „Дълес го е блъснал с колата си и го е убил?“
	Уизнър не е в добро настроение. „И двамата се появили на бюрото на рецепцията в _Екселсиор_ в един и същи момент — са неговите думи — и Дълес трябвало да каже: «След Вас, Ваше величество».“*
	[* Диалогът е възпроизведен в разсекретената история на ЦРУ за преврата със заглавието „Zindabad Shah!“ (Победа за шаха!). (Всъщност персийският възглас се превежда като „Да живее шахът!“ — Бел.прев.).]


#	„Страстна прегръдка“

	В ранните зори на 19 август платените от Управлението тълпи се събират в Техеран, готови за бунт. Автобуси и камиони, натъпкани с хора от южните племена, на чиито вождове е платено от ЦРУ, пристигат в столицата. Заместникът на Хендерсън, Уилям Раунтрий, описва случилото се по-нататък като „почти спонтанна революция“.*
	[* Устна история на Раунтрий, FAOH.]
	„Започна с представление от някакъв клуб за физическа подготовка или за гимнастика — вдигане на щанги, на вериги и подобни неща“ — спомня си той. Хората са тежкоатлети и циркаджийски борци, наети от ЦРУ за деня. „Започнаха да крещят възгласи срещу Мосадък и за шаха и тръгнаха по улиците. Много други се присъединиха към тях и скоро имаше значителна демонстрация в подкрепа на шаха и срещу Мосадък. Викове «Да живее шахът!» се понесоха из града и тълпата потегли към сградата, където се намираше кабинетът на Мосадък“ — където залавят високопоставени членове на правителството, подпалват четири вестникарски редакции и разграбват политическия щаб на една от подкрепящите премиера партии. Двама от мъжете в тълпата са религиозни водачи. Единият е аятолах Ахмад Кашани.* До него е петдесет и една годишният му поклонник, аятолах Рухола Мусави Хомейни, бъдещият лидер на Иран.
	[* За аятолах Кашани се твърди, че бил платен от ЦРУ. Mark J. Gasiorowski, „The 1953 Coup d’Etat in Iran“, _International Journal of Middle Eastern Studies_, Vol. 19, 1987, pp. 268–269. Ho Ройер Марк Герехт, който постъпва в ЦРУ през 1985 г. като служител на иранското бюро на тайната служба, пише, че Кашани „не е задължен на нито един чужденец“. Герехт прочита историята на ЦРУ за операция Аякс и казва, че урокът й е следният: „Човек трябва да е много щедър, за да отдаде на американските агенти в Иран голямо значение за възстановяването на шаха. Буквално всеки детайл от плана им се е оказал грешен. Главните американски служители в посолството ни не са говорели персийски. Когато Техеран започва да кипи и става невъзможно да се контактува с обичайните англо и френскоговорещи ирански източници, резидентурата на ЦРУ ослепява. Превратът успява само защото иранци, които не са били платени нито от американците, нито от британците, нито са били под чужд контрол, поемат инициативата да съборят премиер-министъра Мосадък.“ Reuel Marc Gerecht, „Blundering Through History with the C.I.A.“, _The New York Times_, April 23, 2000.]
	Рузвелт нарежда на иранските си агенти да ударят телеграфа, Министерството на пропагандата и управленията на полицията и армията. Следобедът след сблъсък, при който са убити поне трима души, агентите на ЦРУ са вече в ефир от _Радио Техеран_. Рузвелт отива в скривалището на Захеди в квартирата, поддържана от Роки Стоун, и му съобщава да се подготви да се провъзгласи за премиер-министър. Захеди е толкова ужасен, че Стоун трябва да го закопчава в униформата му. Същия ден поне сто души загиват на улиците на Техеран.
	Най-малко двеста са убити след нареждането на ЦРУ имперската гвардия да атакува здраво защитения дом на Мосадък. Министър-председателят избягва, но се предава на другия ден. Следващите три години прекарва в затвора, а още едно десетилетие под домашен арест, преди да умре. Рузвелт връчва на Захеди 1 милион долара в брой и новият премиер се захваща да смачка всяка опозиция и да прибере в тъмница хиляди политически затворници.
	„ЦРУ се прояви забележително добре в създаването на ситуация, в която, при съответните обстоятелства и атмосфера, може да се извърши промяна — спомня си посланик Раунтрий, по късно помощник държавен секретар за Близкия изток. — Разбира се, работата не стана, както я бяха очаквали или поне както се бяха надявали, но все пак стана.“
	В часа на славата си Ким Рузвелт отлита до Лондон. На 26 август в два часа следобед той е приет на „Даунинг Стрийт“ 10 от премиер-министъра. Уинстън Чърчил е „в слаба форма“, докладва Рузвелт, речта му е завалена, зрението му е замъглено, паметта му е несигурна. „Съкращението ЦРУ не му говореше нищо, но имаше мъглявата представа, че Рузвелт трябва да е някак свързан със стария му приятел Бидъл Смит.“*
	[* Разказът на Рузвелт за тази сцена се намира в глава 9 на „Overthrow“, официалната история на ЦРУ.]
	Рузвелт е приветстван като герой в Белия дом. Вярата в магията на тайните акции се засилва. „Романтичните приказки за «преврата» в Иран се разпространяваха из Вашингтон като горски пожар — спомня си Рей Клайн, един от звездните анализатори на Управлението.* — Алън Дълес се къпеше в славата на подвига.“ Но не всички в Центъра виждат падането на Мосадък като триумф. „Проблемът с този привидно блестящ успех е преувеличеното впечатление за силата на ЦРУ, което той създаде — пише Клайн. — Той не доказа, че ЦРУ може да сваля от власт правителства и да поставя владетели; това беше уникален случай на предоставяне на нужния обем периферна подкрепа по правилния начин в точния момент.“ С наемането на верността на войници и улични тълпи ЦРУ е създало степен на насилие, достатъчно за постановката на преврат. Парите минават от ръце в ръце и вторият чифт ръце сменя режима.
	[* Ray S. Cline, _Secrets, Spies, and Scholars: Blueprint of the Essential CIA_ (Washington, DC: Acropolis, 1976), p. 132. Обърнете внимание на кавичките, в които Клайн поставя думата преврат.]
	Шахът се завръща на престола и фалшифицира следващите парламентарни избори, използвайки уличните банди на Управлението като ударни групи. Той налага военно положение за три години и затяга контрола си над страната. Призовава Управлението и американската военна мисия в Иран да му помогнат да обезопаси властта си със създаването на нова разузнавателна служба, която става известна като САВАК. ЦРУ желае САВАК да са неговите очи и уши срещу Съветите. Шахът иска тайна полиция, която да пази властта му. САВАК, обучена и екипирана от ЦРУ, ще налага управлението му за повече от двайсет години.
	Шахът се превръща в основата на американската външна политика в ислямския свят. В продължение на години от името на Съединените щати ще му говори шефът на резидентурата, а не американският посланик. ЦРУ се вплита в политическата култура на Иран, вкопчено в „страстна прегръдка с шаха“ — твърди Андрю Килгор, политически служител на Държавния департамент при американския посланик от 1972 до 1976 г. Ричард Хелмс.
	Превратът „бе разглеждан като най-големия триумф на ЦРУ — казва Килгор. — Беше разтръбен като голяма американска национална победа. Ние бяхме променили цялостното развитие на една страна.“* Цяло поколение иранци израства със знанието, че ЦРУ е поставило шаха. След време хаосът, създаден от Управлението из улиците на Техеран, ще се завърне, за да преследва Съединените щати.
	[* Устна история на Килгор, FAOH.]
	Илюзията, че ЦРУ може да сваля от власт народи с прост трик, е съблазняваща. Тя отвежда Управлението към битка в Централна Америка, която ще продължи през следващите четирийсет години.


>>	10. „Бомба, повтарям — бомба“*
	[* Тази глава е основана на най-богатата достъпна към момента документация за секретна операция на ЦРУ. През май 2003 г. Държавният департамент издава допълнителен том от _The Foreign Relations of the United States_, осветяващ ролята на Съединените щати в събарянето на гватемалското правителство през 1954 г. (достъпен онлайн на адрес: http://www.state.gov/r/pa/ho/frus/ike/guat/), заедно с хронологично подредена и сверена сбирка от 5120 редактирани документа на ЦРУ за тайната операция, обнародвани същия ден (достъпни онлайн на адрес: http://www.foia.cia.gov/guatemala.asp). Публикацията на тези документи е следствие от двайсетгодишна битка и представлява връх в историографията на ЦРУ.
	Ако не е посочено друго, цитатите в тази глава са взети буквално от тези документи и от историята на преврата за вътрешно ползване от ЦРУ, написана от Николас Кулатър, издадена в редактиран вид като _Secret History: The CIA’s Classified Account of its Operations in Guatemala_, 1952–1954 (Stanford, CA: Stanford University Press, 1999).
	Ролята на Уилям Поули в критичния момент на преврата е разкрита от историка Макс Холанд в „Private Sources of U.S. Foreign Policy: William Pawley and the 1954 Coup d’Etat in Guatemala“, _Journal of Cold War Studies_, Vol. 7, №4,2005, pp. 46–73. Холанд открива непубликуваните мемоари на Поули в библиотеката _Джордж С. Маршал_ в Лексингтън, Вирджиния.
	Мемоарите на важните участници включват: Dwight Eisenhower, _The White House Years: Mandate for Change, 1953-1956_ (Garden City, NY: Doubleday, 1963); Richard Bissell, Jr., with Jonathan E. Lewis and Frances T. Pudlo, _Reflections of a Cold Warrior: From Yalta to the Bay of Pigs_ (New Haven, CT: Yale University Press, 1996); и David Atlee Philips, _The Night Watch: 25 Years of Peculiar Service_ (New York: Atheneum, 1977). Филипс дава на участниците имена — прикрития, но разсекретените документи правят това прикритие прозрачно.
	Гватемалската операция започва при генерал Уолтър Бидъл Смит. На 25 януари 1952 г. Алън Дълес заявява на наблюдаващ Латинска Америка служител на Държавния департамент, че „ЦРУ обмисля възможността за оказване съдействие на група, оглавена от полковник Карлос Кастильо Армас, която организира заговор за сваляне правителството на Гватемала“. Кастильо Армас търси помощ от най-силните диктатори на Латинска Америка — Сомоса от Никарагуа, Трухильо от Доминиканската република, Батиста от Куба, когато предложението му постепенно достига до шефовете на ЦРУ. През пролетта и лятото на 1952 г. Бидъл Смит и държавният подсекретар Дейвид Брус постоянно обсъждат планове за подкрепен от ЦРУ преврат. Операцията получава кодовото име _Късмет_, като работата е предадена на Дж. С. Кинг, началник на новосформираното Отделение за Западното полукълбо на ЦРУ. Кинг съставя план за транспортиране на оръжия и 225 000 долара до Кастильо Армас и съюзниците му. През октомври 1952 г. той приготвя 380 пистолета, 250 пушки, 64 картечници и 4500 ръчни гранати, всички с етикети за селскостопанска техника, като е планирал да ги изпрати с кораб от Ню Орлианс. Но никарагуанският диктатор Сомоса и синът му Тачо са говорили открито за заговора. До Вашингтон стигат сведения, че прикритието му е унищожено, и Дейвид Брус прекратява цялата работа. Но зад гърба на Държавния департамент, с одобрението на Бидъл Смит, Кинг реквизира един стар военноморски транспортен кораб, който да откара оръжията до Никарагуа и Хондурас. При първото си пътуване корабът е наблюдаван от няколкостотин любопитни никарагуанци, докато опитва да пусне котва до някакъв уж пустинен остров; при второто плаване двигателите му се развалят и флотът трябва да изпрати един разрушител, който да спаси екипажа и товара.
	Все пак част от помощта на ЦРУ достига до Кастильо Армас и през март 1953 г. той и повечето от последователите му, около двеста души, опитват да завземат изолиран гарнизон на гватемалската армия. Те са разбити и докато Кастильо Армас избягва в Хондурас, движението му е тежко засегнато. Операция _Късмет_ се е провалила.
	Когато е възкресена като операция _Успех_, Бидъл Смит играе най-пълно ролята си като поддържавен секретар. Американските посланици в Гватемала, Хондурас и Никарагуа докладват на ЦРУ чрез Бидъл Смит. Всички споделят усещането, че „комунизмът е направляван от Кремъл по целия свят и че всеки, който мисли различно, не знае за какво говори“ — по думите на посланик Пюрифой. Но Кремъл не се замисля твърде много за Латинска Америка в дните преди Фидел Кастро да дойде на власт. Почти изцяло е оставил терена на Съединените щати, водещата сила в полукълбото от XIX век. Ако ЦРУ би проникнало в малката, но влиятелна комунистическа партия на Гватемала, би разбрало, че гватемалците не са в контакт със Съветите.
	Въпреки това Управлението вижда президента на Гватемала Арбенс като червена марионетка, следваща музиката от Москва. Той е въвел най-амбициозната и успешна програма за аграрна реформа в Латинска Америка, отнемайки оставената на угар земя от корпорации като _Юнайтед Фрут_, продавайки я на стотици хиляди селяни. _Юнайтед Фрут_ се усеща заплашена и ЦРУ знае това; компанията има голяма политическа мощ във Вашингтон и прави гнева си достояние на най-високите правителствени нива. Но ЦРУ не се сражава за банани. То вижда Гватемала като съветско предмостие на Запад и пряка заплаха за Съединените щати. То също така вижда _Юнайтед Фрут_ и лобистите й като досадно препятствие; опитва се и да ги избута с набирането на скорост от операцията.]
	Полковник Ал Хейни паркира новия си кадилак на края на разнебитена военновъздушна база в Опа-Лока, Флорида, няколко дни след Коледа 1953 г., излиза на бетонираната площадка и оглежда новото си владение: три двуетажни казармени сгради на ръба на Евърглейдс. Полковник Хейни е скрил сътворените от него като шеф на южнокорейската резидентура човешки развалини под строго секретен плащ. След това си пробива път в нов отбор. Красив мошеник, трийсет и девет годишен, току-що разведен, с новичка униформа на мускулестата си фигура от шест фута и два инча, той е новоназначеният специален заместник на Алън Дълес за операция Успех — заговора на ЦРУ за събаряне правителството на Гватемала.
	Планове за преврат срещу президента Хакобо Арбенс се подмятат из Управлението в продължение на почти три години. Те са съживени в мига, когато Ким Рузвелт се завръща триумфиращ от Иран. Въодушевеният Алън Дълес иска от него да води операцията в Централна Америка. Рузвелт почтително отклонява предложението. След като изучава проблема, той заявява, че Управлението действа слепешката. То няма шпиони в Гватемала и сведения за волята на армията или народа. Лоялни ли са военните към Арбенс? Може ли тази лоялност да бъде прекършена? ЦРУ няма представа.
	На Хейни е заповядано да намери път към властта за един уволнен гватемалски полковник, подбран от ръководството на Управлението — Карлос Кастильо Армас. Но стратегията му не е нищо повече от претенциозна скица. Според нея ЦРУ ще обучи и екипира въстаническа сила и ще я насочи към президентския дворец в Гватемала Сити. Уизнър изпраща проекта до Държавния департамент за подкрепа от генерал Уолтър Бидъл Смит, който пък изпраща нова група американски посланици за операцията.


#	„Голямата тояга“

	Джак Пюрифой-Пищовлията си е създал име, прочиствайки Държавния департамент от левичари и либерали през 1950 г. При първия си престой зад граница като посланик в Гърция от 1951 до 1953 г. той работи тясно с ЦРУ, за да изгради тайни канали за американското влияние в Атина. При пристигането си на новия пост Пюрифой телеграфира във Вашингтон: „Дойдох в Гватемала, за да употребя голямата тояга.“ Той се среща с президента Арбенс и докладва: „Категорично съм убеден, че ако президентът не е комунист, той със сигурност ще издържи само докато се появи някой такъв.“
	Уолтър Бидъл Смит назначава за посланик в Хондурас Уайтинг Уилауер, основателя на _Граждански въздушен транспорт_ — азиатската авиокомпания, купена от Уизнър през 1949 г. Уилауер събира пилоти от управата на фирмата в Тайван с инструкциите да стоят мирни и да чакат заповеди в Маями и Хавана. Посланик Томас Уилан отива в Никарагуа, за да работи с диктатора Анасгасио Сомоса, който помага на ЦРУ да изгради тренировъчна база за хората на Кастильо Армас.
	На 9 декември 1953 г. Алън Дълес формално одобрява операция _Успех_ и определя бюджет от 3 милиона долара. Той назначава Ал Хейни за командващ и поставя Трейси Барнс за завеждащ политическата война.
	Алън Дълес вярва в романтичната представа за джентълмена — шпионин. Трейси Барнс е пример за нея. Благовъзпитаният господин Барне притежава класическата за ЦРУ автобиография от 50-те години: Гротън, Йейл, Харвардския правен факултет.*1 Той е израснал в имението Уитни на Лонг Айлънд със собствено частно игрище за голф. Барнс е герой от ССО по време на Втората световна война и получава _Сребърна звезда_ за пленяването на немски гарнизон. Притежава блясък, елегантност и възгордяване, водещо към гибел, и представлява най-лошото в тайните служби. „Подобно на хората, които независимо от усилията си изглеждат осъдени никога да не овладеят някой чужд език, Барнс се оказа неспособен да усвои същността на тайните операции — разсъждава Ричард Хелмс.*2 — Още по-зле, заради постоянните хвалби и подкрепа от Алън Дълес Трейси явно не забелязваше проблема си.“ Той продължава да служи като началник на резидентурите в Германия и Англия, а след това достига до _Залива на свинете_.
	[*1 Може би влиянието, упражнявано от школата на мускулесто християнство в Гротън върху ЦРУ, е било преувеличавано. Но операция _Аякс_ в Иран е водена от Кърмит Рузвелт, випуск 1936 г., с помощта на братовчед му Арчи Рузвелт, випуск 1934 г. Планирането и изпълнението на операция Успех се водят от Трейси Барнс, випуск 1932 г., и Ричард Бисъл, випуск 1931 г. Бисъл, Барне и Джон Брос, старшият отговорник за дисциплината на випуск 1932 г., водят атаката в Залива на свинете. Отровите, които ЦРУ възнамерява да използва, за да убие Фидел Кастро, са приготвени в лаборатория на Управлението, ръководена от Корнелиус Рузвелт, випуск 1934 г.]
	[*2 Richard Helms with William Hood, _A Look over My Shoulder: A Life in the Central Intelligence Agency_ (New York: Random House, 2003), pp. 175–177.]
	Барнс и Кастильо Армас отлитат в Опа-Лока на 29 януари 1954 г. и там започват да изработват плановете си с полковник Хейни. На следващата сутрин се събуждат и откриват, че интригата им е гръмнала до небесата. Всеки значителен вестник в западното полукълбо е публикувал обвиненията на президента Арбенс за „контрареволюционен заговор“, оглавяван от Кастильо Армас и базиран във въстанически тренировъчен лагер във фермата на Сомоса в Никарагуа, подкрепян от едно „северно правителство“. Изтичането е дошло от тайните телеграми и документи, оставени от човек от ЦРУ — свръзката на полковник Хейни с Кастильо Армас — в една хотелска стая в Гватемала Сити. Нещастният служител е привикан във Вашингтон и посъветван да си намери работа като горски пожарникар нейде дълбоко из горите на Тихоокеанския северозапад.
	Кризата бързо посочва Ал Хейни като един от най-непредсказуемите хора в арсенала на ЦРУ. Той се пъне да отвлече вниманието на гватемалците от заговора с пускане на фалшиви новини в местната преса. „Ако е възможно, създайте големи истории от общ интерес — като летящи чинии, раждания на шестзнаци в отдалечени райони“ — телеграфира Хейни в главната квартира на ЦРУ. Той си представя заглавия: Арбенс кара всички католически войници да преминат към нова църква, в която се почита Сталин! Съветска подводница се е насочила към Гватемала, за да достави оръжия! Последната идея пленява въображението на Трейси Барне. Три седмици по-късно той нарежда на хората си от ЦРУ да поставят склад със съветски оръжия на никарагуанския бряг. Те забъркват истории за съветски агенти, въоръжаващи отряди от комунистически убийци в Гватемала. Но малцина от пресата и публиката купуват стоката на Барнс.
	Уставът на ЦРУ изисква тайните акции да се провеждат по толкова тънък начин, че американското участие да остава невидимо. Това не значи много за Уизнър. „Няма и най-малкото съмнение, че ако операцията се проведе, много латиноамериканци ще видят в нея американската ръка“ — казва той на Дълес. Но ако операция Успех бъде прекратена „с основанието, че американското участие е твърде ясно видимо — твърди Уизнър, — повдига се сериозният въпрос дали каквато и да е операция от този вид може да бъде смятана за едно от американските оръжия в Студената война, без значение колко голяма е провокацията или колко благоприятни са изгледите за нея.“ Уизнър е на мнение, че една операция е тайна дотогава, докато не е официално призната от Съединените щати и докато е пазена в тайна от американския народ.
	Той привиква Хейни в Центъра за лична среща. „Няма друга операция, смятана за толкова важна като тази, както и друга, при която реномето на Управлението да е заложено в по-голяма степен — казва Уизнър на полковника. — Шефът трябва да е уверен, че ние разполагаме с всичко, което тя изисква“, но „главната квартира никога не е получавала ясно и кратко изложение на плановете във връзка с предвидените за деня на действието събития“. Планът на полковник Хейни представлява редица от свързани графици, надраскани на четирийсетфутов свитък бакалска хартия, закован на стената в казармите в Опа-Лока. Хейни обяснява на Уизнър, че операцията може да бъде разбрана само при изучаване на драсканиците върху свитъците от Опа-Лока.
	Уизнър започва „да губи доверие в преценката и самообладанието на Хейни“ — спомня си Ричард Бисъл. Крайно рационалният Бисъл, друг продукт на Гротън и Йейл, човекът, известен някога като г-н _План Маршал_, току-що е дошъл в ЦРУ. Подписал е договор като „чирак на Дълес“, по неговите собствени думи, с обещания за бъдещи големи отговорности. Директорът незабавно му нарежда да подреди все по-усложняващата се логистика на операция _Успех_.*
	[* Bissell, _Reflections of a Cold Warrior_, pp. 84–91.]
	Бисъл и Барнс са умът и сърцето на ЦРУ на Алън Дълес. Въпреки че нямат опит в ръководене на тайни акции, белег за вярата на Дълес е фактът, че им е заповядано да разберат какво върши Ал Хейни в Опа-Лока.
	Според Бисъл той и Барнс доста харесали свръхподвижния полковник: „Барнс държеше много на Хейни и бе много ентусиазиран за операцията. Вярвах, че Хейни е точният човек за работата, защото личността начело на някоя операция трябва да бъде активист и силен водач. Барне и аз харесахме Хейни и одобрихме начина, по който вършеше нещата. Без съмнение операцията на Хейни ми направи добро впечатление, защото създадох служба за планиране като неговата по време на подготовката за нападението в Залива на свинете.“


#	„Това, което искахме бе да направим терористична кампания“

	„Дръзкият, но некомпетентен“ Кастильо Армас (цитат от Барнс) заедно с „крайно малобройните си и зле обучени“ бунтовнически сили (цитат от Бисъл) чака сигнал от американците, за да атакува, под бдителното око на човека на Хейни Рип Робъртсън, водил някои от обречените партизански операции на ЦРУ в Корея.
	Никой не знае какво ще се случи, когато Кастильо Армас и неговите няколкостотин бунтовници нападнат петхилядната гватемалска армия. ЦРУ субсидира антикомунистическо студентско движение от няколкостотин души в Гватемала Сити. Но те са преди всичко, по думите на Уизнър, „банда разбойници“, не и съпротивителна армия. Ето защо той се подсигурява и открива втори фронт във войната срещу Арбенс. Уизнър изпраща един от най-добрите разузнавачи в ЦРУ — шефът на берлинската база Хенри Хекшер, в Гватемала Сити със заповед да убеди висшите офицери от армията да се разбунтуват срещу правителството. На Хекшер е разрешено да харчи до 10 000 долара месечно за подкупи и той скоро спечелва лоялността на министъра без портфейл в кабинета на Арбенс — полковник Елфего Монсон. Съществува надеждата, че още пари ще създадат пукнатина в офицерския корпус, вече започнал да поддава под едновременния натиск на оръжейното ембарго, наложено от Съединените щати, и заплахата от американско нахлуване.
	Но Хекшер скоро се убеждава, че само истинско нападение от страна на САЩ ще одързости гватемалските военни да свалят Арбенс. Той пише до Хейни: „Решаващата искра трябва да бъде произведена от топлина — американска топлина“ — под формата на бомбардировка на столицата.
	Тогава Центърът изпраща на Хейни дълъг пет страници списък с имена на петдесет и осем гватемалци, набелязани за убиване. Ликвидирането на предварително посочените лица е одобрено от Уизнър и Барне. Списъкът включва „високопоставени правителствени и организационни водачи“, подозирани в комунистически уклони, и „няколкото лица на ключови правителствени и военни позиции от тактическо значение, чието отстраняване заради психологически, организационни или други причини е задължително за успеха на военната акция“. Кастильо Армас и ЦРУ са съгласни, че убийствата ще бъдат извършени или по време на триумфалното му влизане в Гватемала Сити, или след това. Те изпращат съобщение, което да подчертае сериозността на намерението на бунтовниците.
	Един от многото митове за операция _Успех_, поднесен от Алън Дълес на американската преса, е, че триумфът й се крепи не на насилие, а на блестящ шпионаж. Както разказва Дълес, трикът е изпълнен от американски шпионин в полския град Шчечин на Балтийско море — северната граница на Желязната завеса, — който се преструвал на любител на птиците. През бинокъла си той видял, че товарният кораб _Алфем_ превозва чешки оръжия за правителството на Арбенс. Тогава агентът изпраща писмо с микрофотографското съобщение: „Боже мой, Боже мой! Защо си ме оставил?“* — адресирано до разузнавач от ЦРУ, работещ под дълбоко прикритие в магазин за авточасти в Париж, който пък препредал кодирания сигнал с късовълново съобщение до Вашингтон. Според Дълес друг служител от ЦРУ тайно проверил товара на кораба, докато бил вкаран в док на Килския канал, свързващ Балтийско и Северно море. Следователно Управлението е знаело от момента, в който _Алфем_ напуска Европа, че той е потеглил за Гватемала и носи оръжие.
	[* Виж например Евангелие от Матея, 27:46. — Бел.прев.]
	Чудесна приказка, повторена в много исторически съчинения, но нагла лъжа — измислица, прикриваща сериозна оперативна грешка. В действителност ЦРУ не засича кораба.
	Арбенс отчаяно иска да пробие американското оръжейно ембарго срещу Гватемала. Той смята, че може да си гарантира лоялността на офицерството, ако го въоръжи. Хенри Хекшер е докладвал, че банката на Гватемала е прехвърлила 4,86 милиона долара на чешки оръжеен склад през швейцарска сметка. Но ЦРУ загубва дирята. Следват четири седмици трескаво търсене, преди Алфем да влезе успешно в дока на Пуерто Бариос, Гватемала. Едва след разопаковането на товара до американското посолство достига сведението, че партида пушки, картечници, гаубици и други оръжия е свалена на брега.
	Пристигането на оръжията — много от тях ръждясали и безполезни, някои със свастики, които посочват възрастта и произхода им — създава истинска пропагандна находка за Съединените щати. Грубо преувеличавайки размера и военната значимост на пратката, Фостър Дълес и Държавният департамент обявяват, че Гватемала е част от съветски заговор за унищожаването на западното полукълбо. Бъдещият председател на Камарата на представителите Джон Маккормак определя доставката като атомна бомба, поставена в задния двор на Щатите.
	Според посланик Пюрифой Съединените щати са във война. „Нищо, освен пряка военна намеса няма да успее“ — телеграфира той на Уизнър на 21 май. Три дни по-късно американски бойни кораби и подводници започват блокада на Гватемала в нарушение на международното право.
	На 26 май самолет на ЦРУ избръмчава над президентския дворец и хвърля листовки над щаба на президентската гвардия, най-елитното военно поделение в Гватемала Сити. „Борете се срещу комунистическия атеизъм!“ — пише в тях. „Борете се заедно с Кастильо Армас!“ Това е ловък удар. „Смятам, че всъщност няма значение какво казват листовките“ — обръща се Трейси Барне към Ал Хейни. Той е прав. Важното е, че ЦРУ е връхлетяло и спуснало оръжия над страна, която не е била бомбардирана дотогава.
	„Това, което искахме, бе да направим терористична кампания — са думите на Е. Хауърд Хънт от ЦРУ, работил върху плановете за политическата война при операцията, — най-вече да сплашим Арбенс, да сплашим войските му, точно както немските бомбардировачи _Щука_ сплашваха населението на Холандия, Белгия и Полша в началото на Втората световна война.“*
	[* Интервю на Е. Хауърд Хънт за сериала на Си Ен Ен Студената война, 1998 г., записът на Архива за национална сигурност е достъпен онлайн на адрес: http://www.gwu.edu/~nsarchiv/coldwar/interviews/episode-18/hunt1.html]
	В продължение на четири седмици, започвайки на 1 май 1954 г., ЦРУ води психологическа война в Гватемала посредством пиратската радиостанция _Гласът на освобождението_, ръководена от служителя на временен договор, любител актьор и опитен драматург Дейвид Атли Филипс. За късмет гватемалското държавно радио спира излъчванията си в средата на май заради планирана замяна на антената. Филипс се намърдва на честотата му, където слушателите, търсейки държавните излъчвания, откриват _Радио ЦРУ_. Вълнението се превръща в истерия сред населението, понеже бунтовническото радио изпраща съобщения за въображаеми въстания и измени, за намерения за отравяне на изворите и мобилизиране на децата.
	На 5 юни оттеглилият се командир на гватемалските военновъздушни сили долита до фермата на Сомоса в Никарагуа, откъдето се излъчват предаванията. Хората на Филипс го зареждат с бутилка уиски и го подканват да говори за причините да напусне Гватемала. След като лентата е нарязана и монтирана, всичко звучи като страстен призив за бунт.


#	„Смятат въстанието за фарс“

	Когато на следващата сутрин Арбенс научава за предаването, умът му изключва. Той се превръща в диктатора, обрисуван от ЦРУ. Приземява военновъздушните сили от страх, че пилотите ще дезертират. После нахлува в дома на студентски водач антикомунист, който е работил с ЦРУ, и открива доказателства за американския заговор. Отменя гражданските свободи и започва да арестува стотици хора, удряйки най-тежко студентската група на ЦРУ. Най-малко седемдесет и пет от тях са изтезавани, убити и заровени в масови гробове.
	„Паника се разпространява в правителствените кръгове“ — телеграфира гватемалската резидентура на ЦРУ на 8 юни. Точно това очаква да чуе и Хейни. Той изпраща заповеди да се раздухва огънят с още измислици: „Кацнала е група от съветски комисари, офицери и политически съветници, водени от член на московското Политбюро… освен военната мобилизация комунистите ще въведат и трудова мобилизация. Декретът вече се печата. Всички момчета и момичета на 16 години ще бъдат събрани за една година трудова повинност в специални лагери, главно за политическо индоктриниране и премахване влиянието на семейството и църквата над младите… Арбенс вече е напуснал страната. Заявленията му от националния дворец всъщност се правят от двойник, докаран от съветското разузнаване.“
	Хейни започва да превозва на юг базуки и картечници по своя инициатива, да издава неодобрени заповеди за въоръжаване на селяните и за подбуждането им да убиват гватемалски полицаи. „Ние оспорваме решително… _campesinos_* да бъдат поощрявани убиват хора от Гражданската гвардия — телеграфира му Уизнър. — Това е равнозначно подбуждане към гражданска война… дискредитиране движението като терористична и безотговорна група, желаеща жертва невинни.“
	[* Campesino е испанската дума за „селянин“. — Бел.прев.]
	Полковник Монсон, агентът на ЦРУ в кабинета на Арбенс, иска бомби и сълзотворен газ, за да започне преврата. „Жизненоважно да се направи“ — пише резидентурата на ЦРУ до Хейни. На Монсон е „заповядано по-добре да действа бързо. Той е съгласен… Казва Арбенс, комунисти и врагове ще бъдат екзекутирани“. Резидентурата в Гватемала отново умолява за атака: „Настоятелно изискваме да се хвърли бомба, да се направи демонстрация на сила, всички налични самолети изпратени насам, на армията и столицата показано, че е време за решение.“
	На 18 юни Кастильо Армас започва дългоочакваното си нападение, подготвяно повече от четири години. Отряд от 198 бунтовници атакува Пуерто Бариос на атлантическия бряг. Те са разбити от полицията и докерите. Други 122-ма души се отправят към гарнизона на гватемалската армия в Сакапа. Всички, с изключение на трийсет човека, са убити или заловени. Трети отряд от 60 бунтовници потегля от Салвадор само за да бъде арестуван от местната полиция. Лично Кастильо Армас, облечен в кожено яке, карайки поочукан автомобил, повежда сто човека от Хондурас към три слабо отбранявани гватемалски села. Разполага се на лагер на няколко мили от границата, моли ЦРУ за още храна, още хора, още оръжия — но за седемдесет и два часа повече от половината от войниците му са убити, заловени или на ръба на поражението.
	В следобеда на 19 юни посланик Пюрифой реквизира обезопасената комуникационна линия на ЦРУ в посолството и пише пряко на Алън Дълес: „Бомба, повтарям — бомба“ — умолява той. Хейни се включва след по-малко от два часа с рязко послание до Уизнър: „Ще стоим ли да гледаме последната надежда на свободните хора в Гватемала потънала в бездната на комунистическото потисничество и жестокост, докато се изпратят американски въоръжени сили срещу неприятеля?… Не е ли интервенцията ни при тези обстоятелства много по-приемлива от тази на морската пехота? Това е същият враг, с когото се бихме в Корея и с когото може да се сражаваме утре в Индокитай.“
	Уизнър замръзва. Едно нещо е да изпращаш легиони чужденци към смъртта им. Съвсем друго е да изпратиш американски пилоти да унищожат национална столица.
	Сутринта на 20 юни резидентурата на ЦРУ в Гватемала Сити докладва, че правителството на Арбенс „си възвръща увереността“. Столицата е „много спокойна, магазините затворени. Хората чакат апатично, смятат въстанието за фарс“.
	Напрежението в главната квартира на ЦРУ е почти непоносимо. Уизнър става фаталист. Той телеграфира на Хейни и на резидентурата на ЦРУ: „Готови сме утвърдим използване бомби в момент, когато убедени, че съществено увеличат вероятност успех без катастрофални щети на интереси на Съединени щати… Боим се бомбардиране военни съоръжения, по-вероятно обедини армията срещу въстанието, отколкото предизвика измяна и сме убедени — атаки срещу цивилни цели, които ще пролеят кръвта на невинни хора, ще съвпаднат прекрасно с линията на комунистическата пропаганда и ще отчуждят всички елементи на населението.“
	Бисъл казва на Дълес, че „резултатът от усилието да се свали режимът на президента на Гватемала Арбенс остава твърде неясен“. В главната квартира на ЦРУ „не знаехме какво да правим, за да продължим“ — написва Бисъл години по-късно.* „Борейки се с постоянни оперативни бъркотии, бяхме твърде наясно колко опасно близо до провала се намираме.“ Дълес е ограничил Кастильо Армас до три изтребителя бомбардировача _Тъндърболт_ в името на опровержимостта. Два са неизползваеми. „Сега вече — пише Бисъл в мемоарите си — бяха заложени репутацията на Управлението и неговата лично.“
	[* Bissell, _Reflections of a Cold Warrior_, pp. 84–91.]
	Дълес тайно разпорежда още един въздушен удар срещу столицата, докато се подготвя за среща с президента. Сутринта на 22 юни единственият самолет, който все още лети за ЦРУ, подпалва малък петролен резервоар в покрайнините на града. „Публичното впечатление е, че атаките демонстрират невероятна слабост, липса на решимост и колебливо усилие — беснее Хейни. — Напъните на Кастильо Армас се представят като фарс. Антикомунистическият и антиправителствен дух е пред изчерпване.“ Той телеграфира директно на Дълес, изисквайки незабавно още самолети.
	Дълес вдига телефона и се обажда на Уилям Поули — един от най-богатите бизнесмени в Съединените щати, председател на _Демократи за Айзенхауер_, един от най-големите спонсори на Айк в изборите от 1952 г. и консултант на Управлението. След това Дълес изпраща Бисъл да посети Уолтър Бидъл Смит, с когото ЦРУ се консултира ежедневно за операция _Успех_, и генералът одобрява неофициалната молба за самолети. Но в последния момент помощник държавният секретар за Латинска Америка Хенри Холанд се възпротивява енергично, настоявайки да отидат и се видят с президента.
	В 14:15 ч. следобед на 22 юни Дълес, Поули и Холанд влизат в Овалния кабинет. Айзенхауер пита какви са шансовете за успех на въстанието в момента. Нула, признава Дълес. А ако ЦРУ има повече самолети и бомби? Може би 20 процента, предполага Дълес.
	Президентът и Поули възпроизвеждат разговора почти идентично в мемоарите си — с едно изключение. Айзенхауер заличава Поули от историята и е ясно защо: той е сключил тайна сделка с политическия си благодетел. „Айк се обърна към мен — пише Поули — и каза: Бил, давай и вземай самолетите.“
	Поули телефонира в _Ригс Банк_, на един квартал разстояние от Белия дом. След това се обажда на никарагуанския посланик в Съединените щати. Изтегля 150 000 долара в брой и откарва с кола посланика до Пентагона. Поули предава парите на офицер, който незабавно прехвърля собствеността на трите _Тъндърболта_ на правителството на Никарагуа. Самолетите пристигат напълно въоръжени в Панама от Пуерто Рико същата вечер.
	Те излитат на зазоряване, откривайки огън срещу същите гватемалски въоръжени сили, чиято лоялност е основната част на плана да се свали Арбенс. Пилотите на ЦРУ бомбардират транспортни влакове, превозващи войници към фронта. Те хвърлят бомби, динамит, ръчни гранати и „коктейли Молотов“. Взривяват радиостанция, ръководена от американски християнски мисионери, и потапят британски товарен кораб, вкаран в док на тихоокеанския бряг.
	На земята Кастильо Армас не успява да спечели и един инч. Отстъпвайки, той изпраща радиосъобщение на ЦРУ, молейки за още военновъздушна сила. _Гласът на освобождението_, чийто сигнал се препредава от ретранслатор на покрива на американското посолство, излъчва майсторски забъркани истории как хиляди бунтовнически войници се съсредоточават срещу столицата. Високоговорители от покрива на посолството излъчват в нощта записаните на лента звуци на извисяващи се изтребители P-38. Президентът Арбенс, напивайки се до вцепенение, започва да проумява, че е нападнат от Съединените щати.
	В следобеда на 25 юни ЦРУ бомбардира парадния плац на най-големия военен лагер в Гватемала Сити. Това пречупва волята на офицерския корпус. Същата вечер Арбенс събира кабинета си и казва, че части от армията са въстанали. Това е вярно: шепа офицери тайно са решили да се съюзят с ЦРУ и да свалят от власт президента си.
	Посланик Пюрифой се среща със заговорниците на 27 юни, когато победата е на ръка разстояние. Но тогава Арбенс предава властта на полковник Карлос Енрике Диас, който създава хунта и се заклева да се сражава с Кастильо Армас. „Бяхме измамени“ — телеграфира Пюрифой. Ал Хейни изпраща съобщение до всички подразделения на ЦРУ, в което определя Диас като „комунистически агент“. Той заповядва на сладкодумния разузнавач от ЦРУ Ено Хобинг, шеф на берлинското бюро на _Тайм_, преди да влезе в Управлението, да поговори с Диас на следващата сутрин. Хобинг предава на Диас посланието: „Полковник, Вие не сте удобен за американската външна политика.“
	Хунтата изчезва веднага, заместена от четири бързо сменили се и все по-проамерикански правителства. Сега посланик Пюрифой настоява ЦРУ да се отдръпне. На 30 юни Уизнър телеграфира на всички кадри, че е време „хирурзите да се оттеглят и медицинските сестри да поемат пациента“. Пюрифой маневрира още два месеца, преди Кастильо Армас да поеме президентската длъжност. Той получава двайсет и един топовни салюта и официална вечеря в Белия дом, където вицепрезидентът вдига следния тост: „Ние в Съединените щати наблюдавахме как народът на Гватемала пише много важен за всички народи епизод от историята си — заявява Ричард Никсън. — Воден от смелия войник, наш гост тази вечер, гватемалският народ въстана против комунистическото управление, което с рухването си ясно потвърди своята слабост, лъжливост и корумпираност.“ Гватемала е в началото на четирийсет години военна диктатура, ескадрони на смъртта и въоръжени репресии.


#	„Невероятно“

	Шефовете на ЦРУ създават мит за операция _Успех_, точно както са направили и за преврата в Иран. Твърдението на службата е, че мисията е била шедьовър. Всъщност „ние не смятахме, че беше голям успех“ — казва Джейк Естърлайн, който става новият началник на резидентурата в Гватемала в края на лятото.* Превратът е успял най-вече чрез груба сила и сляп късмет. Но ЦРУ разказва друга приказка на формалното представяне за президента в Белия дом на 29 юли 1954 г. Предишната вечер Алън Дълес поканва Франк Уизнър, Трейси Барнс, Дейв Филипс, Ал Хейни, Хенри Хекшер и Рип Робъртсън в къщата си в Джорджтаун за генерална репетиция. Той слуша с растящ ужас как Хейни започва несвързана реч е дълго въведение за героичните си подвизи в Корея.
	[* Устна история на Естерлайн в James G. Blight and Peter Kornbluh (eds.), _Politics of Illusion: The Bay of Pigs Invasion Reexamined_ (Boulder, CO: Lynne Riener, 1998), p. 40.]
	„Никога не съм чувал подобни глупости“ — казва Дълес и заповядва на Филипс да пренапише речта.
	В Източното крило на Белия дом, в затъмнена за прожекцията на диапозитивите стая, ЦРУ пробутва на Айзенхауер нагласена версия за операция Успех. Когато лампите са включени, първият въпрос на президента е зададен на отговарящия за паравоенните сили Рип Робъртсън.
	„Колко души загуби Кастильо Армас?“ — пита Айк.
	„Само един“ — отговаря Робъртсън.
	„Невероятно“ — казва президентът.
	Поне четирийсет и трима от мъжете на Кастильо Армас са били убити при нахлуването, но никой не противоречи на Робъртсън. Лъжата е безсрамна.
	Това е повратна точка в историята на ЦРУ. Историите, нужни за тайните акции в чужбина, вече са част от политическото поведение на управлението във Вашингтон. Бисъл го твърди открито: „Много от нас, постъпилите в ЦРУ, не се чувствахме задължени да съблюдаваме етичните правила в действията, които предприемахме като служебни лица.“ Той и колегите му са готови да лъжат президента, за да защитят имиджа на Управлението. И лъжите им имат трайни последици.


>>	11. „И тогава ще се разрази буря“

	„Понастоящем секретност обгръща всичко около ЦРУ — цената му, ефективността му, успехите му, провалите му“ — казва сенатор Майк Мансфийлд от Монтана през март 1954 г.*
	[* _Congressional Record_, 2811–2814 (1954 г.).]
	Алън Дълес отговаря пред малцина членове на Конгреса. Те предпазват Управлението от публична проверка чрез неформалните подкомисии по въоръжените сили и отпускането на средства. Той редовно иска от заместниците си да го снабдяват с „истории за успехи на ЦРУ, които могат да се използват при следващото изслушване за бюджета“.*1 Не разполага с нито една в запас. В редки случаи е готов да бъде откровен. Две седмици след критиката на Мансфийлд Дълес се изправя пред трима сенатори на изслушване при закрити врата. Според бележките му бързата експанзия на тайните операции на ЦРУ би могла да бъде „рискована, или дори неразумна за дългия срок на Студената война“.*2 Те признават, че „непланираните, прибързани, еднократни операции не само че обикновено се провалят, но и прекъсват или дори унищожават внимателната ни подготовка за по-дългосрочни дейности“.
	[*1 Deputies meeting, February 29, 1956, CIA/CREST.]
	[*2 Dulles, „Notes for Briefing of Appropriations Committee: Clandestine Services“, March 11, 1954, CIA/CREST. Такава откровеност пред Конгреса е изключително рядка. Джон Уорнър, един от адвокатите на Алън Дълес в ЦРУ, си спомня много по-типичната среща между Дълес и председателя на Конгресната комисия по отпускането на средства Кларънс Канън от Мисури. По това време Канън е близо осемдесетгодишен: „Канън поздравява Дълес: «О, приятно е да Ви видя отново, господин държавен секретар.» Той мисли, че е Фостър Дълес… Те си разказват истории два часа. И накрая — «Добре, господин секретар, имате ли достатъчно пари в бюджета си тази година, идващата година?» «Да, мисля, че сме добре, господин председател. Много Ви благодаря». Това беше изслушването за бюджета“.]
	Този вид тайна може да се опази на Капитолия. Но един сенатор представлява сериозна и растяща заплаха за ЦРУ: преследвачът на червени Джоузеф Маккарти. Маккарти и сътрудниците му изграждат тайна мрежа от информатори, напуснали с гняв Управлението към края на Корейската война. През месеците след избирането на Айзенхауер папките на Маккарти набъбват от твърдения, че „ЦРУ несъзнателно е приело голям брой двойни агенти — лица, които, ако и да работят за ЦРУ, са всъщност комунистически агенти, чиято задача е да предоставят неточни данни“ — както разказва главният му юридически съветник Рой Кон.* За разлика от много от обвиненията на Маккарти, това е вярно. Управлението не може да издържи и грам проверка по въпроса, като Алън Дълес е наясно с това. Ако американският народ научи — в апогея на червения страх, — че е било измамено из цяла Европа и Азия от съветските и китайските разузнавателни служби, то ще бъде унищожено.
	[* Roy Cohn, _McCarthy_ (New York: New American Library, 1968), p. 49.]
	Когато Маккарти заявява на Дълес неофициално и на четири очи, че „ЦРУ не е нито неприкосновено, нито недостъпно за разследване“, директорът знае, че оцеляването му е на карта.* Фостър Дълес е отворил дверите си за копоите на Маккарти в публична проява на лицемерие, която опустошава Държавния департамент за цяло десетилетие. Но Алън ги отблъсква. Той отклонява опита на сенатора да призове Бил Бънди от ЦРУ, който заради школско приятелство е внесъл 400 долара във фонда на защитата на подозирания като комунистически шпионин Алджър Хис. Алън отказва да допусне сенатора да тормози ЦРУ.
	[* Запис на телефонен разговор между Алън и Фостър Дълес, цитиран в David М. Barrett, _The CIA and Congress: The Untold Story from Truman to Kennedy_ (Lawrence: University of Kansas Press, 2005), p. 184.]
	Публичната му позиция е принципна, но той също така провежда и мръсна секретна операция срещу Маккарти.* Подмолната кампания е представена в общи черти в разсекретените през 2003 г. тайни свидетелски показания на служител на ЦРУ пред Сенатската комисия на Маккарти и неговия 28-годишен съветник от демократическото малцинство в Конгреса Робърт Ф. Кенеди. Разказана е подробно в история на ЦРУ, разсекретена през 2004 г.
	[* Разсекретената история на ЦРУ, представяща работата му срещу Маккарти, е Mark Stout, „The Pond: Running Agents for State, War and the CIA“, _Studies in Intelligence_, Vol. 48, №3, 2004, CIA/CSI. Свидетелските показания пред Конгреса идват от Уилям Дж. Морган, завършил Йейл психолог и ветеран от ССО, който е бил заместник-началник на обучението в ЦРУ, на изслушване пред комисията на Маккарти от 4 март 1953 г., озаглавено „Alleged Threats Against the Chairman“. Записът е разсекретен през януари 2003 г. Морган, който е бил назначен в Бюрото за координиране на операциите на Уолтър Бидъл Смит, свидетелства, че неговият началник, служителят на ЦРУ Хорас Крейг, предложил, че „най-доброто нещо, което трябва да се направи, е да се проникне в организацията на Маккарти“. Ако не стане, предположил Крейг, могат да се предприемат по-строги мерки:
C>
	Сенатор Чарлз Е. Потър (републиканец, Илинойс): Всъщност той заявил, че този човек трябва да бъде ликвидиран, имайки предвид сенатора Маккарти?
	Д-р Морган: Може да е необходимо.
	Сенатор Потър: И че има луди хора…
	Д-р Морган: Готови да го направят.
C$
	Няма други доказателства, потвърждаващи обвинението, че ЦРУ е мислело да убие Маккарти. Сенаторът рано се пропива до смърт.]
	След неофициалния си сблъсък с Маккарти Дълес организира екип от служители на ЦРУ, които да проникнат в кабинета му с шпионин или с _бръмбар_ — за предпочитане и с двете. Методологията е досущ като на Дж. Едгар Хувър: събери мръсотия и после я разпространявай. Дълес инструктира своя контраразузнавателен цар Джеймс Енгълтън да намери начин да захранва с дезинформация Маккарти и сътрудниците му като средство за дискредитиране.
	Енгълтън убеждава Джеймс Маккаргар — офицер, който е сред първите наети от Уизнър — да пробута фалшиви доклади на един известен член на Маккартиевата нелегална мрежа в ЦРУ. Маккаргар успява: ЦРУ прониква в Сената. „Вие спасихте републиката“ — казва му Алън Дълес.


#	„Тази противна в основата си философия“

	Но заплахата за ЦРУ расте, докато силата на Маккарти започва да залязва през 1954 г. Сенатор Мансфийлд и трийсет и четирима от колегите му подкрепят законопроект за създаването на надзорна комисия и нареждане Управлението да снабдява Конгреса с цялостна и своевременна информация за дейността си (той няма да мине в продължение на двайсет години). Специална група конгресмени, водена от доверения колега на Айзенхауер генерал Марк Кларк, се подготвя да разследва Управлението.*
	[* Тайният доклад на Кларк, разсекретен през 2005 г., нарича ЦРУ „всъщност закон само за себе си“, поведението му „необичайно и в много отношения чуждо на демократичната ни система на управление“. Виж Michael Warner and J. Kenneth McDonald, „US Intelligence Community Reform Studies Since 1947“, 2005, CIA/CSI.]
	В края на май 1954 г. президентът на САЩ получава необичайно писмо от шест страници от един полковник от военновъздушните сили.* То е пламенен вик от първия разобличител в ЦРУ. Айзенхауер го прочита и запазва.
	[* Kellis to Eisenhower, May 24, 1954, DDEL.]
	Авторът Джим Келис е един от отците — основатели на Управлението. Ветеран от ССО, водил партизанска война в Гърция, той заминава за Китай и служи като първия шеф на резидентурата на Отдела за стратегически операции в Шанхай. При раждането на ЦРУ е един от малцината му опитни специалисти за Китай.
	Връща се в Гърция като следовател за Бил Донован-Дивия, който като частно лице е помолен да проучи убийството на репортер на _Си Би Ес_ в Атина през 1948 г. Келис определя, че убийството е дело на десните съюзници на САЩ, а не е поръчано от комунистите, както са вярвали всички. Разкритията му са потулени.
	Келис се връща в ЦРУ и по време на Корейската война е натоварен с паравоенните операции и съпротивителните сили на Управлението по света. Уолтър Бидъл Смит го изпраща на „аварийни“ разследвания из Азия и Европа. Той не харесва видяното. Няколко месеца след като Алън Дълес поема командването, напуска отвратен.
	„Централното разузнавателно управление е в отвратително състояние — предупреждава полковник Келис Айзенхауер. — Днес ЦРУ едва ли има някакви смислени операции отвъд Желязната завеса. В обобщенията си те представят розова картинка за външните лица, но ужасната истина остава под етикета СТРОГО СЕКРЕТНО на Управлението.“
	Истината е, че „ЦРУ съзнателно или несъзнателно предостави един милион долара на комунистическа служба за безопасност“. (Това е операция на ВИН в Полша; малко вероятно е Дълес да е казал на президента за грозните подробности на тази операция, която се проваля три седмици преди встъпването на Айзенхауер в длъжност.)
	„ЦРУ несъзнателно организира разузнавателна мрежа за комунистите“ — пише Келис относно погрома, сътворен от сеулската резидентура по време на Корейската война. Дълес и заместниците му, „боящи се от последствията за своята репутация“, са излъгали Конгреса за операциите на Управлението в Корея и Китай. Келис лично е разследвал въпроса при едно пътуване до Далечния изток през 1952 г. Той установява, че „ЦРУ беше измамено“.
	Дълес пробутва на пресата истории, лакиращи образа му на „ерудиран, приветлив християнски мисионер, върховния разузнавателен експерт на страната — пише Келис. — Някои от нас, които сме виждали и другата страна на Алън Дълес, не забелязваме много християнски черти. Аз лично го смятам за безмилостен, амбициозен и съвършено некомпетентен правителствен администратор.“ Келис моли президента да предприеме „драстичното действие, необходимо за прочистване“ на ЦРУ.
	Айзенхауер иска да парира заплахите за секретната служба и да разреши проблемите й скришом. През юли 1954 г., скоро след приключването на операция _Успех_, той упълномощава генерал Джими Дулитъл, който е работил по проекта _Солариум_, и Уилям Поули, милионера, предоставил изтребителите бомбардировачи за преврата в Гватемала, да оценят капацитета на ЦРУ за секретни операции.
	Дулитъл има десет седмици да докладва. Той и Поули се срещат с Дълес и Уизнър, пътуват до резидентурите на ЦРУ в Германия и Лондон и разпитват старши военни и дипломатически служители, които работят съгласувано с партньори от Управлението. Те разговарят и с Бидъл Смит, който им казва, че „Дълес е твърде емоционален, за да заема това критично място“ и че „неговата емоционалност е много по-лоша, отколкото изглежда“.
	На 19 октомври 1954 г. Дулитъл се среща с президента в Белия дом.* Той докладва, че Управлението се е „раздуло в огромна организация с голям персонал, част от който със съмнителна компетентност“. Дълес се е оградил с хора, които са неумели и недисциплинирани. Възниква и чувствителният въпрос за „фамилната връзка“ с Фостър Дълес. Дулитъл е на мнение, че по-добре за всички засегнати ще е личната връзка да не е и професионална: „води до протекция на единия от другия или до повлияване на единия от другия“. Независим комитет от доверени цивилни трябва да наблюдава ЦРУ от името на президента.
	[* President’s meeting with Doolittle Committee, October 19, 1954, DDEL. Бележките от тази среща, набързо нахвърляни, предават неловкостта на носителя на лоши новини.]
	Докладът _Дулитъл_ предупреждава, че тайната служба на Уизнър е „пълна с хора, които притежават малка или никаква подготовка за работата си“.* В нейните шест отделни щаба, седем географски отдела и над четирийсет клона съществува „излишен баласт на практически всички нива“. Докладът препоръчва „пълна реорганизация“ на Уизнъровата империя, която е пострадала от своето „гъбоподобно разрастване“ и „огромния натиск да поеме ангажименти, надхвърлящи възможността й за изпълнение“. Докладът отбелязва, че „в тайните операции качеството е по-важно от количеството. Малък брой компетентни хора могат да са по-полезни от голям брой некомпетентни“.
	[* Special Study Group, „Report on the Covert Activities of the Central Intelligence Agency“, September 30, 1954, разсекретено на 20 август 2001 г., CIA/CSI.]
	Дълес е съвсем наясно, че тайната служба е извън контрол. Служителите на ЦРУ провеждат операции зад гърбовете на командирите си. Два дни след като Дулитъл представя доклада си, директорът казва на Уизнър, че се тревожи, задето „чувствителни и/или деликатни операции се провеждат от ниските нива, без да се доведат до вниманието на съответния заместник, заместник-директора или директора на разузнаването“.*
	[* Director’s meeting, October 24, 1954, CIA/CSI. Проблемът за неконтролираните секретни операции е постоянен в годините на Дълес. Директорът е определил, че може да решава дали по-висшестоящите от него трябва да знаят с какво се занимава. Някои от подчинените му се отнасят по същия начин към него и главните му помощници. Един старши служител от ЦРУ, Джон Уитън, дава тайни свидетелски показания пред Сената през 1978 г. и твърди, че през 50-те и 60-те години „имаше редица операции в тайните служби, за които не знаеха нито заместник-директорът по операциите, нито неговият помощник“. Deposition of John Whitten, _Assassination Transcripts of the Church Committee_, May 16, 1978, pp. 127–128. Уитън свидетелства под псевдонима „Джон Селсо“; истинската му самоличност е разкрита от ЦРУ през октомври 2002 г.]
	Но Дълес третира доклада _Дулитъл_ по начина, по който обичайно се справя с лошите новини — погребва го. Той не дава на най-високопоставените служители на ЦРУ да го видят — дори и на Уизнър.*
	[* На съвещание на заместниците на 8 ноември 1954 г. Уизнър пита Дълес дали ще му разрешат да чете Доклада Дулитъл. Дълес отхвърля молбата. Той разрешава на Уизнър да види кратка версия на препоръките от доклада, но не и сразяващата критика.]
	Макар че пълният доклад остава засекретен до 2001 г., въведението му е обнародвано четвърт век по-рано. То съдържа един от най-мрачните пасажи на Студената война:
C>
	Сега е ясно, че сме изправени пред непреклонен враг, чиято открита цел е световно господство с всички средства и на всяка цена. В такава игра няма правила.
	Досега приемливите норми на човешко поведение не са приложими. Ако Съединените щати искат да оцелеят, отколешните американски концепции за „честна игра“ трябва да се преразгледат. Ние трябва да развием ефективни шпионски и контра шпионски служби и да се научим да подриваме, саботираме и унищожаваме неприятелите си с по-умни, по-сложни и по-ефективни методи от използваните срещу нас. Може да стане неизбежно американският народ да се запознае с тази противна в основата си философия, да я разбере и да я подкрепи.
C$
	Докладът твърди, че страната има нужда от „агресивна тайна психологическа, политическа и паравоенна организация, по-ефективна, по-прикрита и ако потрябва — по-безмилостна от използваната от врага“. Тъй като, се казва в доклада, ЦРУ никога не е разрешило „проблема с внедряването на агенти“. „Веднъж прехвърлени през границите — с парашут или иначе — измъкването им от проследяване е изключително трудно.“ В заключение се казва: „Информацията, която сме получили с този метод на придобиване, е пренебрежима, а цената в усилия, долари и човешки живот е прекалено висока.“
	Той поставя като висш приоритет на шпионажа получаването на разузнавателна информация за Съветите. Подчертава, че никоя цена не е прекалено висока за това познание.


#	„Не повдигахме правилните въпроси“

	Дълес отчаяно иска да разположи американски шпионин зад Желязната завеса.*
	[* Интервюта на Джон Мори и Едуард Елис Смит, R. Harris Smith papers, hoover Institution, Stanford University.]
	През 1953 г. първият служител на ЦРУ, когото той е изпратил в Москва, е прелъстен от руската си камериерка — тя е полковник от КГБ, — фотографиран на местопрестъплението, изнуден и уволнен от Управлението за неблагоразумието си.
	През 1954 г. втори служител е заловен на местопрестъплението за шпионаж, арестуван и депортиран скоро след пристигането си. Не след дълго Дълес привиква един от специалните помощници, Джон Мори, който е пътувал в Русия преди Втората световна война и е прекарал значителна част от нея в американското посолство в Москва като представител на Службата за военноморско разузнаване. Той моли Мори да се присъедини към тайната служба и да обучава хора за мисия в руската столица.
	Никой от служителите на Уизнър никога не е бил в Русия, казва Дълес: „Те не знаят нищо за целта.“
	„Аз не знам нищо за операциите“ — отговаря Мори.
	„Не смятам, че и те знаят“ — отвръща Дълес.
	Такива хора едва ли могат да снабдят президента с разузнавателната информация, която той иска най-много: стратегическо предупреждение срещу атака с ядрено оръжие. Когато Съветът за национална сигурност се събира за обсъждане какво да се прави, ако тази атака дойде, Айзенхауер се обръща към Дълес и казва: „Нека не ни се случи още един Пърл Харбър.“* Това е задачата, която президентът възлага на втората тайна разузнавателна комисия, създадена от него през 1954 г.
	[* NSC minutes, March 3, 1955, DDEL.]
	Айзенхауер нарежда на Джеймс Р. Килиън, президента на Масачузетския технологичен институт, да оглави група, търсеща начини да предотврати съветски гръм от ясно небе. Той настоява за техники, които докладът _Дулитъл_ силно препоръчва: „комуникационно и електронно наблюдаване“, което да предоставя „ранно предупреждение за предстояща атака“.
	ЦРУ удвоява собствените си усилия да подслушва врага. Успява посвоему.
	На тавана на главната квартира на берлинската база един залязващ бейзболист на име Уолтър О’Брайън, преквалифицирал се в адвокат, след това преквалифицирал се в шпионин, фотографира книжа, откраднати от пощенската служба в Източен Берлин. Те описват подземните трасета на новите телекомуникационни кабели, използвани от съветските и източногерманските правителствени лица. Този удар в шпионажа се превръща в проекта за Берлинския тунел.
	Навремето тунелът се смята за най-големия общоизвестен триумф на ЦРУ. Идеята — и нейното проваляне — идва от британското разузнаване. През 1951 г. британците са съобщили на Управлението, че са се добрали до съветските телекомуникационни кабели чрез мрежа от тунели в окупираните зони на Виена скоро след края на Втората световна война. Те предлагат да се направи същото в Берлин. Благодарение на откраднатите планове това става реална възможност.
	Една тайна история на Берлинския тунел, писана през август 1967 г. и разсекретена през февруари 2007 г., излага трите въпроса, пред които е изправен Уилям К. Харви — впиянчен и постоянно носещ пистолет бивш агент на ФБР, който поема поста шеф на берлинската база през 1952 г.: Може ли Управлението да прокопае тунел, дълъг 1476 фута, до съветската зона в Източен Берлин и да уцели мишена с диаметър 2 инча — при това на 27 инча под основен път, — без да бъде спипано? Как може да се отърве от изкопаната пръст — около 3000 тона песъклива почва — тайно? И каква история за прикритие ще послужи да замаскира строежа на съоръжението за изкопа в бедняшки квартал с бежански коптори на края на американската окупационна зона?*
	[* „Clandestine Services History: The Berlin Tunnel Operation, 1952-1956“, CIA, 25 август 1967 г., разсекретена на 15 февруари 2007 г.]
	Алън Дълес и британският му колега сър Джон Синклеър се споразумяват през декември 1953 г. относно компетенциите за поредица конференции за операцията с тунела, която ще получи кодовото название _ЗАЕДНО_. Разговорите довеждат до план за действие през следващото лято. Една сграда с площ на цяло градско каре ще се издигне сред отломките с щръкнали от покрива антени и на Съветите ще бъде дадено да разберат, че това е станция за прехващане на данни за комуникационното разузнаване от въздуха — фокусническият трик за отклоняване на погледа. Американците ще копаят тунела в източна посока до една точка под кабелите. Британците, разчитайки на опита си от Виена, ще прокарат вертикална шахта от края на тунела до кабелите и след това ще монтират „кранчетата“. Един лондонски офис, който се разраства до 317 служители, ще обработва записаните от ЦРУ разговори. Във Вашингтон Управлението ще отдели 350 души персонал, който да работи по транскрибирането на прехванатите в тунела телетипни трансмисии. Армейският инженерен корпус свършва изкопните работи с британска техническа помощ. Най-големият проблем, както винаги, се оказва преводът на прехванатите при операцията думи: „Никога не успявахме да се сдобием с толкова лингвисти, колкото ни бяха необходими“ — отбелязва историята на ЦРУ, тъй като езиковите умения на Управлението по руски и дори по немски са отчайващо недостатъчни.
	Тунелът е завършен в края на февруари 1955 г., а британците започват да монтират „кранчетата“ месец по-късно. Информацията потича през май. Тя възлиза на десетки хиляди часове разговори и телетипи, включително ценни подробности за съветските ядрени и конвенционални сили в Германия и Полша, надзъртания в съветското Министерство на отбраната в Москва и архитектурата на съветските контраразузнавателни операции в Берлин. Тя дава снимка на политическото объркване и нерешителността сред съветската и източногерманската бюрокрация и имената или легендите на неколкостотин служители на съветското разузнаване. Доставя и новини — дори когато отиват седмици или месеци за превод — на стойност 6,7 млн. долара. След като бъде разкрит — както ЦРУ очаква, че ще се случи някой ден, — тунелът е виждан като знак, че „Съединените щати, смятани от почти всички за тромави новаци в шпионските работи, бяха способни на удар срещу Съветския съюз, който отдавна беше признатият майстор в тези неща“ — язвително разказва историята на ЦРУ.
	Управлението не очаква, че операцията ще се разкрие чак толкова скоро. Тя продължава по-малко от година — до следващия април, когато тунелът е разконспириран. Кремъл е знаел за него от началото, още преди да се обърне първата лопата пръст. Планът е разкрит от една съветска къртица в британското разузнаване — Джордж Блейк, който е преминал на другата страна, докато е бил военнопленник в Северна Корея, и е доверил на Съветите тайната в края на 1953 г. Те ценят Блейк толкова високо, че Москва позволява операцията с тунела да върви още 11 месеца, преди да я разкрие в изблик на неловка гласност. Години по-късно, дори след разбирането, че другата страна е знаела за тунела от самото началото, ЦРУ все още вярва, че е разработило златна мина. До ден-днешен си остава въпросът: дали Москва целенасочено е пускала лъжлива информация в тунела? Свидетелствата показват, че ЦРУ добива две безценни и неподправени сведения от „кранчетата“. Управлението научава основния чертеж на съветската и германската система за сигурност и никога не улавя предупреждение, че Москва възнамерява да воюва.*
	[* Служителите на ЦРУ, започнали в берлинската база при Ричард Хелмс, все още виждат града и научените там от тях техники като най-добрите прозорчета към Москва. Хелмс и хората му смятат, че големите резидентури на ЦРУ в Германия, Австрия и Гърция трябва внимателно и търпеливо да установят постоянни агенти в Източна Европа. Тези мрежи от доверени чужденци ще вербуват други шпиони със сходни идеи, приближавайки се все повече до властта, като всеки ще създава източници на информация, които, анализирани и прецедени, ще станат разузнавателна информация за президента. Това е начинът да познаваш неприятеля си, вярват те, и в средата на 50-те години започват да мислят, че може би вече виждат образ, появяващ се от мрака.
	ЦРУ открива първия си истински руски шпионин, когато проектът за Берлинския тунел е в ход. Виенската резидентура е в контакт с майор Пьотр Попов, истински служител на съветското военно разузнаване, първият стойностен руски шпионин на ЦРУ. Той знае едно — друго за танковете, тактическите ракети и руската военна доктрина и в продължение на пет години предава личните данни на около 650 други офицери. Франк Уизнър неизбежно опитва да превърне Попов във водач на нелегална мрежа от бойци на съпротивата. Шпионската част Управлението се сражава твърдо и този път побеждава Уизнър; горчилката от битката продължава с години. Попов не е съвършен шпионин; той пие много, забравя неща и рискува ужасно. Но в продължение на пет години е ненадминат. ЦРУ ще твърди с увереност, че Попов е спестил на Съединените щати половин милиард долара за военни проучвания и развитие. Той струва на ЦРУ около 4000 долара годишно. Британската къртица Джордж Блейк, предател на Берлинския тунел, предава и Попов. Майорът загива пред екзекуторския взвод на КГБ през 1959 г.]
	„Онези от нас, които поназнайваха нещо за Русия, я разглеждаха като изостанала страна от Третия свят, която иска да се развива по пътя на Запада“ — казва ветеранът от базата на ЦРУ в Берлин Том Полгар.* Но този възглед е отхвърлен на най-високо ниво във Вашингтон. Белият дом и Пентагонът приемат, че _намеренията_ на Кремъл са идентични с техните: да разбият врага си в първия ден на Третата световна война. Следователно мисията им е да определят съветските военни възможности и да ги разрушат първи. Те не вярват, че американските шпиони могат да сторят това.
	[* Интервю на автора с Полгар.]
	Но американските машини могат.
	Докладът _Килиън_ е началото на триумфа на технологията и на залеза на старомодния шпионаж в ЦРУ. „Получаваме малко съществена информация от тайни операции в Русия — се препоръчва на Айзенхауер в доклада.* — Но можем да използваме последната дума на науката и технологията, за да подобрим разузнавателния си улов.“ В доклада се настоява Айзенхауер да строи шпионски самолети и космически спътници, които да летят над Съветския съюз и да фотографират арсеналите му.
	[* Technological Capabilities Panel, „Report to the President“, February 14, 1955, DDEL.]
	Технологията е по силите на САЩ. Била е достъпна вече две години. Дълес и Уизнър са били твърде заети с оперативните въпроси, та да обърнат внимание на паметната бележка от юли 1952 г. на колегата си Лофтъс Бекър, тогава заместник-директор на разузнаването, с предложение да се разработи „сателитно средство за рекогносцировка“ — телевизионна камера, изстреляна с ракета, която да изследва Съветския съюз от открития Космос. Ключът е изработването на камерата. Едуин Ланд, гениален учен, който е изнамерил _Полароида_, е убеден, че може да я направи.
	През ноември 1954 г., докато действа Берлинският тунел, Ланд, Килиън и Дълес се срещат с президента и извоюват одобрението му за построяване на шпионския самолет U-2 — снабден с двигател планер с камера в корпуса, която ще даде на страната „очи“ зад Желязната завеса. Айзенхауер дава съгласието си заедно с мрачно предсказание. Някой ден — казва той — „една от тези машини ще бъде заловена, и тогава ще се разрази буря.“*
	[* James R. Killian, _Sputnik, Scientists and Eisenhower: A Memoir of the First Assistant to the President for Science and Technology_ (Cambridge, MA: MIT Press, 1967), pp. 70–71.]
	Дълес поверява работата по построяването на самолета на Дик Бисъл, който не знае нищо за самолетите, но ловко създава секретна правителствена бюрокрация, която защитава програмата U-2 от разследвания и помага да се ускори създаването на самолета. „Нашето управление — заявява гордо той на класа стажанти за ЦРУ няколко години по-късно — е последното убежище за организационно уединение, останало на правителството на САЩ.“*
	[* Bissell, „Subject: Congressional Watchdog Committee on CIA“, February 9, 1959, разсекретено на 29 януари 2003 г., CIA/CREST.]
	Бисъл крачи широко по коридорите на ЦРУ — тромав човек с големи амбиции. Той вярва, че някой ден ще е следващият директор на разузнаването, защото Дълес му е казал така. Става все по-надменен към шпионажа и презира Ричард Хелмс и неговите разузнавачи. Двамата мъже стават съперници в бюрокрацията, а след това ожесточени врагове. Те олицетворяват битката между шпионите и машинарията, която започва преди 50 години и продължава и днес. Бисъл разглежда U-2 като оръжие — агресивен удар срещу съветската заплаха.* Ако Москва „не може да направи и едно проклето нещо, за да ви попречи“ да нарушите въздушното пространство и да шпионирате съветските въоръжени сили, то само това ще подкопае съветската гордост и мощ.
	[* Идеите на Бисъл за U-2 могат да се намерят в мемоарите му _Reflections of a Cold Warrior: From Yalta to the Bay of Pigs_ (New Haven, CT: Yale University Press, 1996), pp. 92–140. Наблюдението на Рибър, че „ние не повдигахме правилните въпроси“, е на с. 105. Хелмс е наясно, че U-2 не е сребърен куршум. Веднъж, когато звездата на Бисъл е в зенита си, той заявява пред съвещание на офицери от тайната служба, че „добрият наблюдател няма нужда от вълшебна черна кутия, за да получи полезна информация… Откакто има самолет, от него са били получени снимки. ЦРУ трябва да използва всяко средство за събиране, което може… Но накрая единственият начин да достигнеш до това, което някой мисли, е да говориш с него“.]
	Той създава една малочислена секретна клетка от служители на ЦРУ, които да движат програмата, и поверява на Джеймс К. Ребър, помощник-директора за координация на разузнаването, да решава какво да снима самолетът в пределите на Съветския съюз. Ребър се издига дотам, че става дългосрочен председател на комитета, избиращ съветските цели за самолетите U-2 и наследилите ги шпионски спътници. Но в последна сметка винаги Пентагонът поставя изискванията за рекогносцировка: Колко бомбардировача имат Съветите? Колко ядрени бойни глави? Колко танка? По-късно Ребър заявява, че манталитетът на Студената война блокирал самата идея да се фотографира нещо друго.
	„Не повдигахме правилните въпроси“ — казва той. Ако ЦРУ беше обрисувало по-широка картина на живота в Съветския съюз, щеше да узнае, че Съветите отделят малко пари за ресурсите, които всъщност правят една страна силна. Те са слаб неприятел.
	Ако водачите на ЦРУ бяха способни да проведат ефективни разузнавателни действия в Съветския съюз, те щяха да видят, че руснаците не са в състояние да произвеждат предмети от първа необходимост. Идеята, че решаващите сражения на Студената война ще са икономически, а не военни, е отвъд въображението им.


#	„Има някои неща, които той не казва на президента“

	Усилията на президента да проучи възможностите на ЦРУ довеждат до технологичен скок, който революционизира събирането на разузнавателна информация. Но те никога не достигат до корена на проблема. Седем години след създаването му над ЦРУ няма надзор или контрол. Тайните му биват споделяни според това кому са нужни, а Алън Дълес решава на кого.
	На никого не се позволява да надникне в Управлението, след като Уолтър Бидъл Смит напуска правителството през октомври 1954 г. Само със силата на личността си Бидъл Смит се е опитвал да обуздае Алън Дълес. Но когато си отива, възможността някой друг — освен Айзенхауер — да контролира секретните действия си отива заедно с него.
	През 1955 г. президентът променя правилата, създавайки Специалната група — трима назначени представители на Белия дом, на Държавния департамент и на отбраната, натоварени с преглеждането на секретните операции на ЦРУ. Но те нямат възможност предварително да одобряват тайните действия. Ако му се прииска, Дълес може мимоходом да спомене плановете си на неофициалните обеди със Специалната група — новия държавен подсекретар, заместник-секретаря на отбраната и съветника на президента по националната сигурност. Но по-често той не го прави. Петтомната история на ЦРУ за кариерата на Дълес като директор на разузнаването отбелязва, че според него те не бивало да знаят за нелегалните операции.* Те не били в положение да съдят него или Управлението. Той чувствал, че за неговите решения „не се изисква политическо одобрение“.
	[* Wayne G. Jackson, _Allen Welsh Dulles as Director of Central Intelligence_, разсекретена през 1994 г., Vol. 3, 1973, pp. 71 ff., CIA.]
	Директорът, заместниците му и шефовете на резидентури в чужбина остават свободни да градят собствена политика, да планират собствени операции и да оценяват резултатите за себе си, тайно. Дълес съветва Белия дом по собствено усмотрение. „Има някои неща, които той не казва на президента — доверява сестра му на колега от Държавния департамент.* — По-добре е, че не ги знае.“
	[* Бележката на Елинор Дълес е записана в устната история на посланик Уилям Б. Макомбър — младши, FAOH. Макомбър е бил помощник държавен секретар, отговарящ за връзките с Конгреса при Айзенхауер.]


>>	12. „Управлявахме я различно“*
	[* Отношенията между ЦРУ и японските лидери през 50-те години бяха уточнени в интервютата на автора с Ал Улмър, шеф на далекоизточния отдел на ЦРУ от 1955 до 1958 г.; Клайд Макавой, отговарящ за Киши в средата на 50-те години; Хорас Фелдман, бивш началник на резидентурата на ЦРУ в Токио; Роджър Хилсман и Ю. Алексис Джонсън, старши служители в Държавния департамент при президентите Кенеди и Джонсън; Джим Лили и Дон Грег, съответно бивш началник на резидентурата на ЦРУ в Пекин и бивш посланик в Сеул; и Дъглас Макартър II, американски посланик в Токио при Айзенхауер.
	Връзката бе представена за първи път в статията на автора за _Ню Йорк Таймс_, „CIA Supported Japanese Right in ’50s and ’60s“, 9 октомври 1994 г. Статията произлезе от течащата тогава борба между ЦРУ и Държавния департамент за издаването на тома от серията _The Foreign Relations of the United States_, покриващ Япония от 60-те години. Дванайсет години по-късно, през юли 2006 г., Държавният департамент със закъснение призна, че „американското правителство е одобрило четири тайни програми, за да опита да повлияе върху посоката на развитие на японския политически живот“. Заявлението описваше три от четирите програми. Според него администрацията на Айзенхауер разпоредила на ЦРУ преди изборите за японската Палата на представителите през май 1958 г. да снабди „няколко ключови проамерикански и консервативни политици“ с пари. Според същото заявление администрацията на Айзенхауер разрешила на ЦРУ „да създаде тайна програма, за да опита да отцепи умереното крило на лявата опозиция с надеждата, че ще се появи една по-проамериканска и «по-отговорна» опозиционна партия“. В добавка: „по-широка тайна програма, почти поравно разделена между пропаганда и социално действие“, цели да насърчи японския народ да подкрепи управляващата партия и да отхвърли левицата. Дълбоката връзка с изгряващия политик и бъдещ министър-председател Киши не бе призната. FRUS, 1964–1968, Vol. XXIX, Part 2.
	След падането на Япония американският окупационен режим, управляван от генерал Макартър, уволнява от постовете им и вкарва в затвора десни милитаристи като Киши и съюзниците му. Но нещата се променят, след като Джордж Кенан е изпратен в Япония през 1948 г. от държавния секретар Маршал, за да опита да убеди Макартър да промени възгледите си. Пример за политиката на Макартър е можело да се види на доковете на Осака, където разглобени машини от японските индустрии са смазвани, опаковани и транспортирани при големи разходи до Китай като част от програмата за военни репарации. Американците плащат за „разглобяването“ на Япония и подкрепят Китай в момента, в който го завладяват комунистите. Кенан твърди, че Съединените щати трябва да се насочат колкото може по-скоро от реформирането на Япония към икономическото й възстановяване. Тази промяна изисква край на чистките на Макартър. Тя означава и че обвинени военнопрестъпници като Киши и Кодама ще бъдат освободени. Последното води до вербуването им от ЦРУ и възстановяването на властните лидери, на делови картели, на силите за вътрешна сигурност и на политическите партии.
	„САЩ трябва да направят каквото могат, за да поощрят действително консервативно лидерство в Япония“ — заявява Съветът за координиране на операциите в доклад до Белия дом с дата 28 октомври 1954 г., разсекретен петдесет години по-късно. Ако консерваторите са обединени, те могат, според Съвета, да действат заедно, за да контролират политическия живот на Япония и „да предприемат правови мерки срещу комунистите и да се борят с неутралистките, антиамерикански тенденции сред много лица в образованите прослойки на Япония“. Това е, което ЦРУ прави от 1954 г. насетне.]
	Едно оръжие, което ЦРУ използва с изключително умение, са парите. Управлението постига майсторство в купуването на услугите на чужди политици. Първото място, на което определя бъдещия водач на световна сила, е Япония. Двама от най-влиятелните агенти, вербувани някога от САЩ, помагат за осъществяване на мисията на ЦРУ за контрол над правителството. Те са били съкилийници, осъдени за военни престъпления и затворени в Токио за три години след края на Втората световна война при режима на американската окупация. Излизат на свобода в края на 1948 г., в деня преди мнозина от братята им по съдба да бъдат откарани към бесилката на затвора.
	С помощта на ЦРУ Нобусуке Киши става министър-председател на Япония и шеф на нейната управляваща партия. Йошио Кодама си осигурява свободата и позицията на гангстер №1 в страната, като помага на американското разузнаване. Заедно те оформят политиката на следвоенна Япония. Във войната срещу фашизма са представлявали всичко, което САЩ мразят. Във войната срещу комунизма са тъкмо това, от което Съединените щати имат нужда.
	През 30-те години Кодама е оглавявал дясна младежка група, която опитва да убие премиера. Осъден е на затвор, но японското правителство го вкарва в употреба като доставчик на шпиони и на стратегически метали за предстоящата битка. След като ръководи в продължение на пет години един от най-големите военновременни черни пазари в окупиран Китай, Кодама е с чин контраадмирал и притежава лично богатство на стойност около 175 милиона долара.
	При излизането си от затвора той започва да налива част от състоянието си в кариерите на най-консервативните японски политици и става ключов участник в операцията на ЦРУ, която довежда тези политици на власт. Той работи с американски бизнесмени, ветерани от ССО и бивши дипломати, за да се увенчае с успех една дръзка тайна операция, финансирана от ЦРУ по време на Корейската война.
	Американската армия има нужда от волфрам, рядък стратегически метал, използван за заздравяване на снаряди. Мрежата на Кодама изнася тайно тонове от него от японските военни складове за САЩ. Пентагонът плаща 10 милиона долара. ЦРУ предоставя 2,8 милиона долара, за да гарантира операцията.*1 Мрежата за контрабанда на волфрам прибира над 2 милиона. Но операцията оставя Кодама в лоши отношения с токийската резидентура на ЦРУ „Той е професионален измамник, гангстер, шарлатанин и откровен крадец — докладва резидентурата на 10 септември 1953 г.*2 — Кодама е съвършено неспособен за разузнавателни операции и не се интересува от нищо друго, освен от изгодите.“ Връзката е прекъсната и ЦРУ насочва вниманието си към отглеждането на обещаващи японски политици — включително Киши, — които спечелват места в Диетата, японския парламент, в първите избори след края на американската окупация.
	[*1 Японските консерватори се нуждаят от пари. Американската армия има нужда от волфрам. „На някого му хрумна — да ударим с един куршум два заека“ — твърди Джон Хаули, адвокат от Ню Йорк и ветеран от ССО, помогнал за уреждането на трансакцията. Операцията на ЦРУ и Кодама прекарва контрабанда тонове волфрам от японските военни складове в Съединените щати и ги продава на Пентагона за 10 милиона долара. Сред контрабандистите е Кай Сугахара, японо — американец, вербуван от ССО в лагер за интерниране в Калифорния по време на Втората световна война. Документите му, изследвани от Хауърд Шьонбъргър, професор от Университета в Мейн и автор на книга, почти завършена при смъртта му през 1991 г., описват операцията в подробности. Печалбите са налети в кампаниите на консерваторите на първите след окупационни избори в Япония през 1953 г. Хаули твърди: „В ССО се бяхме научили, че за да постигнеш целта, трябва да поставиш точните пари в точните ръце“.]
	[*2 „Background on J.I.S. and Japanese Military Personalities“, September 10, 1953, National Archives, Record Group 263, CIA Name File, box 7, folder: Kodama, Yoshio.]


#	„Сега всички сме демократи“

	Киши става водачът на изгряващото консервативно движение в Япония. Една година след избирането му в Диетата, използвайки парите на Кодама и собствените си значителни политически умения, той контролира най-голямата фракция сред изборните представители на Япония. Веднъж встъпил в длъжност, изгражда управляващата партия, която води страната в продължение на близо половин век.
	Той е подписал декларацията за обявяване на война на САЩ през 1941 г. и е оглавявал японското Министерство на боеприпасите по време на Втората световна война. Дори и докато е в затвора след войната, Киши има високопоставени съюзници в страната, сред тях Джоузеф Грю — американски посланик в Токио, когато японците атакуват Пърл Харбър.
	Грю е под арест в Токио през 1942 г., когато Киши като член на военновременното правителство, му предлага да го изведе за един рунд голф. Те се сприятеляват. Дни след като Киши е освободен от затвора, Грю става първият председател на Националния комитет за свободна Европа, прикритие на ЦРУ, създадено в подкрепа на радио _Свободна Европа_ и други програми за политическа война.
	След освобождаването си Киши отива направо в резиденцията на премиер-министъра, където брат му Ейсаку Сато, главен секретар на правителството по време на окупацията, му дава костюм, за да смени затворническата униформа.
	„Странно, нали? — казва Киши на брат си. — Сега всички сме демократи.“* Седем години търпеливо планиране са превърнали Киши от пленник в министър-председател. Той взема уроци по английски от шефа на токийското бюро на _Нюзуик_ и си издейства запознанства с американски политици от външнополитическия редактор на изданието Хари Кърн, близък приятел на Алън Дълес и по-късно връзка на ЦРУ с Япония. Киши култивира служителите на американското посолство като редки орхидеи. В началото се движи предпазливо. Все още е човек с лоша слава, редовно следен от полицията.
	[* Dan Kurzman, _Kishi and Japan: The Search for the Sun_ (New York: Obolensky, 1960), p. 260.]
	През май 1954 г. той инсценира политически дебют в сградата на театъра _Кабуки_ в Токио. Поканва Бил Хъчинсън, ветеран от ССО, който работи с ЦРУ в Япония като служител по информацията и пропагандата в американското посолство, да отидат заедно. В антракта се разхожда с Хъчинсън из украсените фоайета на _Кабуки-дза_, перчейки се с него пред приятелите си от японския елит. Това е във висша степен необичаен за времето си жест, но си е чист политически театър, начинът на Киши да обяви публично, че се е завърнал на международната арена, и то с благоволението на САЩ.
	В течение на една година Киши се среща тайно със служители на ЦРУ и Държавния департамент в дневната на Хъчинсън. „Ясно беше, че той иска поне мълчаливата подкрепа на правителството на Щатите“ — спомня си Хъчинсън.* Разговорите полагат основата на отношенията на Япония със САЩ за следващите четирийсет години.
	[* Устна история на Хътчинсън, FAOH.]
	Киши казва на американците, че стратегията му е да съсипе управляващата Либерална партия, да я преименува, да я изгради отново и да я управлява. Новата Либерално демократическа партия под неговото ръководство няма да е нито либерална, нито демократична, а ще представлява десен клуб на феодални водачи, издигнали се от пепелта на имперска Япония. Първоначално той ще работи зад кулисите, докато по-старши държавници го предшестват на премиерския пост, а сетне ще заеме самия пост. Той обещава да промени външната политика на Япония, за да съответства на американските желания. Съединените щати ще могат да запазят военните си бази в Япония и да задържат в тях ядрени оръжия, което е донякъде деликатна материя в Япония. В замяна иска тайна политическа подкрепа от САЩ.
	Фостър Дълес се среща с Киши през август 1955 г. и американският държавен секретар му доверява, че може да очаква такава подкрепа — ако японските консерватори се обединят, за да помогнат на Съединените щати да се сражават с комунизма.
	Всеки разбира каква ще е тази американска подкрепа.
	Киши казва на Сам Бъргър, старши политически служител в американското посолство, че за него ще бъде най-добре да работи пряко с някой по-млад и по-нископоставен, неизвестен в Япония човек като основен контакт със Съединените щати. Назначен е Клайд Макавой, ветеран от морската пехота, който е оцелял в щурма на Окинава и е влязъл в Управлението, след като е работил като вестникарски репортер. Скоро след като Макавой пристига в Япония, Сам Бъргър го запознава с Киши и така се ражда една от най-силните връзки на ЦРУ с чужд политически лидер, развивани някога.


#	„Голям удар“

	Най-важното взаимодействие между ЦРУ и Либерално демократическата партия е размяната на информация срещу пари. Парите се използват за издръжка на партията и за набиране на информатори от нейните среди. Американците установяват платени отношения с обещаващи младежи, които след едно поколение стават членове на парламента, министри и старши държавници.
	Заедно те издигат ЛДП и подкопават Японската социалистическа партия и профсъюзите. Когато се стига до финансиране на чужди политици, Управлението е станало по-ловко, отколкото е било седем години по-рано в Италия. Вместо да предава пълни с пари куфарчета в четиризвездни хотели, ЦРУ използва доверени американски бизнесмени като посредници, които да доставят пари на съюзниците му. Сред тях са директори от _Локхийд_, самолетостроителната компания, която тогава строи U-2 и преговаря за продажбата на бойни самолети на новите японски сили за отбрана, които Киши иска да изгради.
	През ноември 1955 г. Киши обединява японските консерватори под флага на Либерално демократическата партия. Като неин лидер той позволява на ЦРУ да вербува и води политическите му последователи поотделно според депутатските им места в японския парламент. Докато маневрира по пътя си към върха, Киши обещава да работи с Управлението върху преформулирането на нов договор за сигурност между Съединените щати и Япония. Като служител, натоварен с работата с Киши, Клайд Макавой от ЦРУ е в състояние да докладва за — и да влияе на — възникващата външна политика на следвоенна Япония.
	През февруари 1957 г., в деня, когато Киши трябва да бъде назначен за премиер-министър, в дневния ред на Диетата, където ЛДП държи най-големия блок гласове, е записан съдбоносен процедурен вот на договора за безопасност. „Ние с него направихме голям удар тоя ден — спомня си Макавой. — Съединените щати и Япония вървяха към това споразумение. Японската комунистическа партия го смяташе за особено застрашително. Комунистите планираха въстание в парламента в деня на гласуването. Узнах за това от един социалист от лявото крило, член на секретариата, който беше мой агент. Киши щеше да се срещне с императора този ден. Настоях за спешна среща. Той успя — яви се на вратата на тайната ни квартира с цилиндър, раирани панталони и редингот — и макар да нямах разрешение за действията си, казах му за комунистическите планове за бунт в Диетата. За депутатите беше обичайно да си вземат почивка и да отиват при лавките за храна и напитки около сградата в 10:30 или 11:00 часа сутринта. Киши каза на съпартийците си: не излизайте в почивка. И след като всички, с изключение на ЛДП, излязоха, те се втурнаха в Диетата и прокараха законопроекта.“*
	[* Интервю на автора с Макавой.]
	През юни 1957 г., само осем месеца след като сваля затворническата униформа, Киши отпътува за Съединените щати на триумфално посещение. Отива на стадион _Янки_ и хвърля церемониалната първа топка. Изиграва една игра голф в клуб само за бели с президента, а вицепрезидентът Никсън го представя на Сената като голям и лоялен приятел на американския народ. Киши казва на новия американски посланик в Япония Дъглас Макартър II, племенник на генерала, че новият договор за безопасност ще мине и че надигащата се лява вълна може да бъде спряна, ако Щатите му помогнат да консолидира властта си. Той иска постоянен източник на финансова подкрепа от ЦРУ, а не поредица тайни плащания. Убеждава американския пратеник, че „ако Япония стане комунистическа, трудно е да се допусне, че останалата част от Азия няма да последва примера й“ — спомня си посланик Макартър.* Фостър Дълес е съгласен — твърди, че Съединените щати трябва да заложат много на Япония, а Киши е най-добрият залог, с който разполагат.
	[* Интервю на автора с Макартър.]
	Лично президентът Айзенхауер решава, че японската политическа подкрепа за договора за сигурност и американската финансова помощ за Киши са едно и също нещо. Той оторизира продължителна серия плащания от ЦРУ за ключови членове на ЛДП. На политиците, които не са наясно с ролята на Управлението, се казва, че парите идват от американските корпоративни титани. Тези пари се изливат в продължение най-малко на петнайсет години при четирима американски президенти и помагат за укрепване на еднопартийното управление в Япония през остатъка от Студената война.
	По пътя на Киши вървят и други. Окинори Кая е бил финансов министър във военновременния кабинет на Япония. Обвинен във военни престъпления, той е осъден на доживотен затвор. Пуснат под гаранция през 1955 г. и амнистиран през 1957 г., той става един от най-приближените съветници на Киши и ключов член на Комисията по вътрешна сигурност на ЛДП.
	Кая е вербуван за агент от ЦРУ или непосредствено преди, или непосредствено след избирането му в Диетата през 1958 г.* След завербуването си той пожелава да замине за Съединените щати и да се срещне лично с Алън Дълес. ЦРУ, боейки се от разгласяването на срещата на осъден военнопрестъпник с директора на разузнаването, я запазва в тайна за близо петдесет години.
	[* Документите за връзките на Кая с ЦРУ се намират в Националния архив: National Archives, Record Group 263, CIA Name File, box 6, folder: Kaya, Okinori.]
	На 6 февруари 1959 г. Кая пристига на среща с Дълес в главната квартира на Управлението и моли директора за сключване на официално споразумение за споделяне на разузнавателни сведения с неговата Комисия по вътрешна сигурност. „Всички бяха съгласни, че сътрудничеството между ЦРУ и японците относно противостоенето на подривната дейност е много желателно и от голям интерес за Управлението“ — съобщават протоколите от техния разговор. Дълес смята Кая за свой агент и шест месеца по-късно му пише: „Аз съм силно заинтересуван да науча вашето виждане както по международните въпроси, засягащи отношенията между нашите страни, така и за вътрешното положение в Япония.“
	Периодичните контакти на Кая с ЦРУ достигат своя връх през 1968 г., когато той е водещият политически съветник на премиера Ейсаку Сато. Най-големият вътрешнополитически въпрос в Япония през тази година е огромната американска военна база на Окинава, жизненоважна площадка за зареждане при бомбардировките над Виетнам и склад за американски ядрени оръжия.
	Окинава е под американски контрол, но за 10 ноември са насрочени местни избори и опозиционните политици заплашват да прогонят Съединените щати от острова. Кая изиграва ключова роля в тайните операции на ЦРУ, целящи да обърнат изборите в полза на ЛДП, която за малко да се провали. Окинава е върната под японско управление през 1972 г., но американската армия е там и до днес.
	Японците започват да описват създадената с подкрепата на ЦРУ политическа система като _кодзо ошоку_ — структурна корупция. Плащанията на Управлението се осъществяват и през 70-те години. Структурната корупция на японския политически елит продължава дълго след това.
	„Ние управлявахме Япония по време на окупацията, а в годините след окупацията я управлявахме по различен начин — казва Хорас Фелдман от ЦРУ, служил като началник на токийската резидентура.* — Генерал Макартър си имаше своите начини. Ние имахме нашите.“
	[* Интервю на автора с Фелдман.]


>>	13. „Слепота по свое желание“

	Увлечен от тайните операции, Алън Дълес престава да се съсредоточава върху същината на своята мисия — да снабдява президента с разузнавателна информация.
	Той се отнася към повечето анализатори от ЦРУ и към голяма част от тяхната работа със заучено презрение. Държи ги да чакат с часове, когато идват да го подготвят за сутрешните срещи в Белия дом. Когато следобедът минава във вечер, изхвърча от вратата и профучава край тях, бързайки да стигне навреме за някоя уговорена вечеря.
	Създал си бе „навика да оценява докладите според тежестта — казва Дик Леман, старши анализатор в ЦРУ в течение на три десетилетия и по-късно човекът, който подготвя ежедневната с водка на президента. — Претегляше ги на ръка и решаваше, без да ги е чел, дали ще ги приеме или не.“*
	[* Устна история на Леман, „Mr. Current Intelligence“, _Studies in Intelligence_, Summer 2000, CIA/CSI.]
	Някой анализатор, допуснат в светая светих следобед, за да съветва Дълес по кризата в дадения момент, може да намери директора да гледа бейзболния мач на _Уошингтън Сенатърс_ по телевизията в кабинета си. Изтегнат на стола, с крака върху отоманката, Дълес следи мача, докато нещастният съветник стои с лице към него зад телевизора. Когато докладващият достига важните моменти, Дълес анализира играта с топката.
	Той става нехаен по належащите въпроси на живот и смърт.


#	„Да подведем под отговорност цялата съветска система“

	Дълес и Уизнър са започнали заедно над двеста важни тайни операции зад граница в продължение на пет години, наливайки цели американски състояния в политиката на Франция, Германия, Италия, Гърция, Египет, Пакистан, Япония, Тайланд, Филипините и Виетнам. Управлението е провалило нации. То може да издига и да сваля президенти и министър-председатели. Но не може да хване спатиите на врага.
	В края на 1955 г. президентът Айзенхауер променя насоката на работа на ЦРУ. Осъзнавайки, че тайните действия не могат да разклатят основите на Кремъл, той преразглежда правилата, написани в началото на Студената война. Новата заповед с номер СНС 5412/2 от 28 декември 1955 г. остава в сила петнайсет години.* Новите цели са да „се създадат и използват тежки проблеми за международния комунизъм“, да „се предотврати всяка заплаха от страна на една партия или отделни лица, пряко или непряко подчиняващи се на комунистически контрол“ и да „се укрепи ориентацията към Съединените щати на хората в свободния свят“ — големи амбиции, но по-скромни и нюансирани от това, което Дълес и Уизнър опитват да постигнат.
	[* „Directive on Covert Operations“, December 28, 1955, DDEL.]
	Няколко седмици по-късно съветският лидер Никита Хрушчов създава повече грижи за международния комунизъм, отколкото ЦРУ е сънувало, че е възможно. В речта си пред Двайсетия конгрес на Комунистическата партия на Съветския съюз (КПСС) от февруари 1956 г. той осъжда починалия преди по-малко от три години Сталин като „върховен егоист и садист, способен да пожертва всичко и всеки заради собствената си власт и слава“. Управлението дочува слухове за речта през март. „Давам царството си за един екземпляр“ — казва на своите хора Алън Дълес. Може ли най-сетне Управлението да се сдобие с вътрешна разузнавателна информация от Политбюро?
	Тогава, както и сега, ЦРУ разчита много на чужди разузнавателни служби, като плаща за тайни, които не може да разкрие самостоятелно. През април 1956 г. израелски шпиони доставят текста на Джеймс Енгълтън, който става връзката на ЦРУ с еврейската държава. Този канал дава много от разузнавателните сведения на Управлението за арабския свят, но на съответната цена — растяща зависимост на САЩ от Израел за обяснението на събитията в Близкия изток. Израелската перспектива обагря американските възприятия през идните десетилетия.
	През май, след като Джордж Кенан и други отсъждат, че текстът е оригинален, в ЦРУ се разразява голям спор.
	И Уизнър, и Енгълтън искат да запазят текста в тайна от свободния свят, но избирателно да пропускат по малко от него в чужбина, за да сеят раздор между комунистическите партии по света. Енгълтън смята, че като посоли текста с пропаганда, „ще може да извлече от него такава изгода, която да обърка руснаците и техните служби за сигурност, и може би да използва някои от тези емигрантски групи, които по онова време все още се надявахме да активираме, за да се освободи Украйна или нещо такова“ — казва Рей Клайн, един от най-доверените на Дълес анализатори по това време.
	Но преди всичко те искат да го ползват за стръв, която да примамва съветски шпиони, за да спасят от катастрофа една от най-дълготрайните и най-неефективните операции на Уизнър — _Червена шапка_.
	Програма със световен обхват, която започва през 1952 г. и взела името си от гаровите хамали, помагащи на натоварените с багаж пътници, _Червена шапка_ цели да накара съветски граждани да дезертират от страната си и да работят за ЦРУ. В идеалния случай те трябва да служат като „дезертьори на място“ — да останат на правителствените си постове, докато шпионират в полза на Щатите. Ако не успеят в това, трябва да избягат на Запад и да разкрият каквото знаят за съветската система. Но по това време броят на важните съветски източници, разработени от _Червена шапка_, е нула. Съветският отдел на тайната служба на ЦРУ се управлява от един тесногръд харвардски възпитаник на име Дана Дюран, който дължи поста си на комбинация от случайност, грешка и съюз е Енгълтън. Отделът е неработещ според доклад на генералния инспектор, изработен през юни 1956 г. и разсекретен през 2004 г.* Съветският отдел не е в състояние да даде „достоверен отчет за своите мисии и функции“ и още по-малко — да схване какво става в Съветския съюз. Докладът съдържа списък на двайсет „контролирани агенти“ на ЦРУ в Русия през 1956 г. Единият е младши офицер, инженер във флота, другият е съпругата на учен изследовател на управляеми ракети. Останалите са изброени като работник, телефонен техник, началник на гараж, ветеринар, гимназиален учител, ключар, ресторантски работник и безработен. Никой от тях не би могъл да има и представа какво движи Кремъл.
	[* „Inspector General’s Survey of the Soviet Russia Division, June 1956“, разсекретено на 23 март 2004 г., CIA/CREST.]
	В първата съботна сутрин на юни 1956 г. Дълес вика Рей Клайн в кабинета на директора. „Уизнър каза, че според тебе ние трябва да пуснем тайната реч на Хрушчов“ — казва Дълес.
	Клайн излага доводите си: това е фантастично разкриване на „истинските чувства на всички тези хора, които е трябвало да работят при тоя стар мръсник Сталин толкова години“.
	„За Бога — казва той на Дълес, — нека я извадим.“
	Дълес държи своето копие на речта с треперещите си възлести, артритни и подагрични пръсти. Старецът поставя чехлите си на бюрото, обляга се, побутва очилата на главата си и казва: „Ей Богу, мисля, че ще взема политическо решение“ — спомня си Клайн. Той звънва на Уизнър по интеркома и „до известна степен плахо придума Франк до позицията да не е на различно мнение с пускането й и използвайки същите аргументи като мен, че това е голям исторически шанс да «подведем под отговорност цялата съветска система, както — мисля си — аз му препоръчах да каже».“*
	После Дълес вдига телефона и се обажда на брат си. Текстът е пропуснат през Държавния департамент и излиза три дни по-късно в _Ню Йорк Таймс_. Това решение дава тласък на събития, които ЦРУ никога не си е представяло.
	[* Устна история на Рей Клайн, March 21, 1983, LBJL.]


#	„ЦРУ представляваше велика сила“

	През следващите месеци тайната реч е излъчена отвъд Желязната завеса от радио _Свободна Европа_ — медийната машина на ЦРУ за 100 милиона долара. Повече от три хиляди водещи, писатели и инженери емигранти и техните американски началници предават на осем езика, заемайки ефира до деветнайсет часа дневно. На теория се предполага, че излагат новините и пропагандата направо. Но Уизнър иска да използва думите като оръжия. Неговата намеса създава разделение в посланието на радио _Свободна Европа_.*
	[* Директорът на радиото, ветеранът от ССО Боб Ланг, се оплаква от „намесата във всеки елемент от нашите работи“ от страна на Уизнър и заместниците му. Корд Майър от ЦРУ, началник-отдел, отговарящ за радио Свободна Европа, твърди, че усещал „натиск да изменя целта на радиото“.]
	Емигрантите в радиоефира умоляват американските си шефове да им предоставят ясно послание за предаване. Ето го и него: речта се повтаря в ефира ден и нощ.
	Последиците идват веднага. Най-добрите анализатори на ЦРУ няколко месеца по-рано са стигнали до извода, че никакво народно въстание не е възможно през 50-те години в Източна Европа. На 28 юни, след като речта е излъчена, полските работници започват да въстават срещу своите комунистически управници. Те се бунтуват срещу намаляването на заплатите и разрушават излъчвателите, които заглушават предаванията на _Свободна Европа_. Но ЦРУ не може да направи нищо, освен да подхранва гнева им — не и когато съветски маршал командва полската армия и съветски разузнавателни офицери надзирават тайната полиция, която убива петдесет и трима поляци и затваря стотици.
	Полската борба кара Съвета за национална сигурност да потърси пукнатина в градежа на съветския контрол. Вицепрезидентът Никсън твърди, че ще е от полза за американските интереси, ако Съветите смажат и подчинят още някоя новоизлюпена сателитна държава като Унгария и така дадат източник за глобална антикомунистическа пропаганда.*1 Залавяйки се за тази тема, Фостър Дълес спечелва президентското одобрение за нови усилия за предизвикване на „спонтанни прояви на недоволство“ в завладените страни. Алън Дълес обещава да подкрепи програма на _Свободна Европа_, която праща оттатък Желязната завеса балони, натоварени с листовки и _Медали на свободата_ — алуминиеви значки, украсени с лозунги и изображение на Камбаната на свободата.*2
	[*1 NSC minutes, July 12, 1956, DDEL; NSC 5608/1, „U.S. Policy Towards Soviet Satellites in East Europe“, July 18, 1956, DDEL. Под покровителството на програмата _Свободна Европа_ ЦРУ вече е изпратило от Западна Германия в Унгария, Чехословакия и Полша 300 000 балона, съдържащи 300 милиона листовки, плакати и памфлети. Балоните носят скрито послание: американците могат да пресичат Желязната завеса с нещо повече от медали и радиовълни.]
	[*2 Голяма камбана, изработена през 1751 г. в Лондон и пренесена в Пенсилвания; според преданието (смятано за недостоверно) тя е звъняла, за да отбележи приемането на Декларацията за независимост от страна на Континенталния конгрес на 4 юли 1776 г. В Америка от XIX и XX век се асоциира с представата за политическа свобода. — Бел.прев.]
	След това Дълес се отправя на петдесет и седем дневен световен тур, обикаляйки Земята в закопчан с цип летателен костюм на борда на специално конфигуриран самолет DC-6 е четири двигателя. Той се отбива в резидентурите на ЦРУ в Лондон и Париж, Франкфурт и Виена, Рим и Атина, Истанбул и Техеран, Дахран и Делхи, Банкок и Сингапур, Токио и Сеул, Манила и Сайгон. Пътуването е публична тайна: Дълес е посрещан като държавен глава, а той обожава вниманието. Това е „една от най-рекламираните тайни обиколки, правени някога“ — казва Рей Клайн, който придружава директора. Прикрито, но все пак ярко — това е ЦРУ при Алън Дълес. То е място, където „наистина секретни практики биват компрометирани“, докато „анализът е обвит в атмосфера на секретност, която е ненужна, често контрапродуктивна и в дългосрочна перспектива — разрушителна“ — мисли Клайн. Докато гледа как чуждите лидери се умилкват около Дълес на държавните приеми, той научава още един урок: „ЦРУ представляваше велика сила. Това беше малко плашещо.“*
	[* Ray Cline, _Secrets, Spies and Scholars, Blueprint of the Essential CIA_ (Washington, DC: Acropolis, 1976), pp. 164–170.]


#	„Слепота по свое желание“

	На 22 октомври 1956 г., скоро след като Дълес се е завърнал във Вашингтон, крайно изтощеният Франк Уизнър изключва осветлението в кабинета си, минава по коридорите с овехтял линолеум и ронеща се боя от стените във Временна сграда L, прибира се в елегантния си джорджтаунски дом и се стяга за своята обиколка на най-големите резидентури на ЦРУ в Европа.
	Нито той, нито шефът му имат представа за двете най-важни събития, които се случват в света. В Париж и Лондон са в ход военни планове, докато в Унгария наближава народна революция. В продължение на две съдбоносни седмици Дълес ще изтълкува или представи погрешно всеки аспект на тези кризи в докладите си до президента.
	Уизнър полита над Атлантика в мрак. След нощния полет до Лондон на първо място в дневния му ред е отдавна планирана вечеря със сър Патрик Дийн, висш офицер от британското разузнаване. Те трябва да обсъдят плановете си за сваляне на египетския лидер Гамал Абдел Насър, дошъл на власт три години по-рано с военен преврат. Проблемът назрява от месеци. Сър Патрик е бил във Вашингтон преди няколко седмици и двамата са се съгласили, че по един или друг начин целите им изискват отстраняването на Насър от власт.
	Първоначално ЦРУ е подкрепяло Насър, давайки му милиони, изграждайки за него мощна държавна радиостанция, обещавайки му американска военна и икономическа помощ. Но Управлението е изненадано от събитията в Египет въпреки факта, че служителите му в американското посолство в Кайро са около четири пъти повече от тези от Държавния департамент. Най-голямата изненада е, че Насър не остава купен: той използва част от дадените му от ЦРУ като подкупи три милиона долара, за да построи в Кайро минаре на острова пред _Нил Хилтън_. То е известно като _el wa ’ef rusfel_ — ерекцията на Рузвелт. Тъй като Рузвелт и ЦРУ не могат да удържат на обещанието си за американска военна помощ, Насър се съгласява да продава на Съветския съюз египетски памук срещу оръжия. След това, през юли 1956 г., се опълчва срещу традицията на колониализма, национализирайки Компанията на Суецкия канал — корпорация, създадена от британците и французите, която управлява изкуствения морски търговски път в Близкия изток. Лондон и Париж ръмжат от негодувание.
	Британците предлагат убийството на Насър и замислят да отклонят водите на Нил, за да провалят опита на Египет за икономическа автаркия. Айзенхауер заявява, че ще бъде „крайно погрешно“ да се използва смъртоносна сила.* ЦРУ предпочита дълга, бавна подривна кампания срещу Египет.
	[* NSC minutes, October 4, 1956, DDEL.]
	Това е въпросът, за който Уизнър трябва да се разбере със сър Патрик Дийн. Когато сър Патрик не се явява на отдавна насрочената им среща, Уизнър отначало е озадачен, а след това — бесен. Британският шпионин има друг ангажимент: той е във вила край Париж, нанасяйки последните щрихи към координираното въоръжено нападение на Великобритания, Франция и Израел срещу Египет. Целта им е да унищожат правителството на Насър и да си върнат Суец със сила. Най-напред Израел ще атакува Египет, а след това Британия и Франция ще нанесат удар, представяйки се за пазители на мира, докато завземат канала.
	ЦРУ не знае нищо за това. Дълес уверява Айзенхауер, че докладите за съвместен израелско — британско — френски план са абсурдни.* Той отказва да чуе главния разузнавателен анализатор на Управлението и американския военен аташе в Тел Авив — и двамата убедени, че Израел възнамерява да воюва срещу Египет. Не се вслушва и в стария си приятел Дъглас Дийон, който му се обажда да го извести, че Франция участва в заговора. Вместо това директорът избира да слуша Джим Енгълтън и израелските му агенти. Веднъж спечелили си вечната им благодарност с набавянето на копие от речта на Хрушчов, израелците мамят Дълес и Енгълтън с дезинформация — предупреждение, че предстоят проблеми другаде в Близкия изток. На 26 октомври директорът предава на президента измислиците им по време на заседанието на Съвета за национална сигурност: Кралят на Йордания е убит! Египет скоро ще удари Ирак!
	[* Memorandum of conference among Eisenhower, Allen Dulles, and acting secretary of state Herbert Hoover, Jr., July 27, 1956, DDEL; Eisenhower Diary, October 26, 1956, Presidential Papers of Dwight David Eisenhower, document 1921; Устна история на Дийон, FAOH; бележки от заседания на заместниците от октомври, ноември и декември 1956 г., CIA/CREST.]
	Президентът побутва тези заглавия настрана. Той заявява, че „водещата новина продължава да е Унгария“.
	Голяма тълпа се е събрала пред Парламента в Будапеща два дни по-рано начело с бунтуващи се срещу комунистическото управление студенти демонстранти. Омразната полиция за държавна сигурност се сблъсква с втора тълпа при правителствената радиостанция, откъдето някакъв партиен функционер осъжда протестите. Някои от студентите са въоръжени. От сградата на радиото прозвучава изстрел, полицията открива огън и протестиращите се сражават с нея цяла нощ. В будапещенската градска градина трета тълпа събаря статуя на Сталин от пиедестала й, завлича я пред Народния театър и я разбива на парчета. На следващата сутрин танкове и части на Червената армия влизат в Будапеща, като демонстрантите убеждават поне неколцина млади съветски войници да се присъединят към тях. Бунтовниците се придвижват към Парламента на съветски танкове, развявайки унгарското знаме. Руските командири се паникьосват и в един ужасен момент на площад _Кошут_ избухва ослепяващ кръстосан огън. Поне сто души загиват.
	В Белия дом Алън Дълес опитва да обясни на президента значението на унгарското въстание. „Дните на Хрушчов може би са вече преброени“ — казва той. Но греши със седем години.
	Дълес се свързва с Уизнър в Лондон на следващия ден, 27 октомври. Шефът на тайните операции иска да направи всичко, което може, за да помогне на въстанието. Молил се е за момент като този цели осем години.
	Съветът за национална сигурност му е наредил да поддържа надеждата в Унгария жива. „Да се направи по-малко — гласят заповедите му, — би означавало да се пожертва моралното основание на САЩ да водят свободните народи.“ Той съобщава в Белия дом, че ще създаде общонационално нелегално политическо и военно движение посредством Римокатолическата църква, селските колективи, вербувани агенти и емигрантски групи. Провалил се е напълно. Емигрантите, които е изпратил през границата от Австрия, са арестувани. Хората, които опитва да вербува, са лъжци и крадци. Усилията му да създаде тайна информационна мрежа в Унгария пропадат. Заровил е оръжия из цяла Европа, но когато кризата идва, никой не може да ги открие.
	През октомври 1956 г. няма резидентура на ЦРУ в Унгария. Няма отделение за унгарски операции в тайната служба в Центъра, като почти никой не говори езика. Когато бунтът започва, Уизнър има в Будапеща един човек: Геза Катона, американец от унгарски произход, който прекарва 95% от времето си, вършейки своята официална работа като дребен чиновник от Държавния департамент — изпраща писма, купува марки и канцеларски материали, класира документи. Когато въстанието започва, той е единственият надежден чифт очи и уши, с който разполага ЦРУ в Будапеща.
	По време на двуседмичния живот на унгарската революция Управлението знае не повече от прочетеното във вестниците. Не е имало представа, че въстанието ще се случи, или как ще се развие, или че Съветите ще го смажат. Ако Белият дом се беше съгласил да изпрати оръжия, Управлението нямаше да има представа къде да ги достави. Една секретна история на ЦРУ за унгарското въстание твърди, че тайната служба е в състояние на „слепота по свое желание“.*
	[* Състоянието на тайните операции на Уизнър в Унгария е описано в две истории на тайните служби: _The Hungarian Revolution and Planning for the Future: 23 October-4 November 1956_, Vol. 1, January 1958 г., CIA; и _Hungary, Volume I_ (заличено.) and _Volume II: External Operations_, 1946–1956, May 1972 г., CIA History Staff, всички разсекретени със заличавания на текст през 2005 г.]
	„В нито един момент — заявява документът — не сме имали нищо, което да може в какъвто и да е смисъл да бъде взето за разузнавателна операция.“


#	„Треската на момента“

	На 28 октомври 1956 г. Уизнър отлита за Париж и свиква неколцина доверени членове на американската делегация, присъстваща на конференция на НАТО по източноевропейския въпрос. Сред тях е Бил Грифит, старшият политически съветник в мюнхенската централа на радио _Свободна Европа_. Уизнър, ликуващ заради зараждащото се истинско въстание срещу комунизма, кара Грифит да засили пропагандата. Неговите призиви водят до паметна бележка от директора на радио _Свободна Европа_ до унгарския екип в Мюнхен: „Всички ограничения са махнати — гласи тя. — Всичко е позволено. Повтарям: всичко е позволено.“ Още същата вечер радио _Свободна Европа_ призовава унгарските граждани да саботират железниците, да късат телефонните линии, да въоръжават партизаните, да взривяват танкове и да се бият със Съветите до смърт. „Тук е РСЕ, гласът на свободна Унгария — обявява радиото. — В случай на танкова атака всички леки оръжия трябва да открият огън по визьорите на танковете.“ Слушателите са съветвани да хвърлят „коктейл Молотов… еднолитрова винена бутилка, пълна с бензин… върху зарешетения вентилационен отвор над двигателя“. Предаванията започват със „Свобода или смърт!“*
	[* Записи на предавания на радио _Свободна Европа_, 28 октомври 1956 г., в: Csasa Bekes, Malcolm Byrne, and Janos M. Rainer (eds.), _The 1956 Hungarian Revolution: A History in Documents_ (Budapest: Central European University Press, 2002), pp. 286–289.]
	Същата вечер Имре Наги, бивш премиер-министър, изключен от Комунистическата партия от хардлайнерите, излиза пред държавното радио, за да осъди „ужасните грешки и престъпления от изминалите десет години“.* Той заявява, че руските войски ще напуснат Будапеща, че старите сили за държавна сигурност ще бъдат разпуснати и че „ново правителство, опиращо се на властта на народа“, ще се бори за демократическо самоуправление. За седемдесет и два часа Наги образува работещо коалиционно правителство, премахва еднопартийната система, скъсва с Москва, обявява Унгария за неутрална държава и се обръща към ООН и Съединените щати за помощ. Но докато Наги взема властта и цели да премахне съветския контрол над Унгария, Алън Дълес го намира за провал. Той заявява на президента, че човекът на Ватикана в Унгария кардинал Миндсенти, току-що освободен от домашен арест, може и трябва да поведе нацията. Това става партийна линия на радио _Свободна Европа_. „Една възродена Унгария и посоченият водач, изпратен от Бога, се срещнаха в тези часове.“
	[* „Radio Message from Imre Nagy, October 28, 1956“, в: Bekes, Byrne, and Rainer, _The 1956 Hungarian Revolution_, pp. 284–285.
	Малцина знаят, че Уизнър има повече от една честота, с която да се бори. Във Франкфурт _Солидаристите_, руските неофашисти, работили за ЦРУ от 1949 г., започват излъчвания към Унгария, като според тях към границата се отправя армия от емигрантски войници. Те изпращат посланието си от името на Андраш Зако, служил като генерал във военновременното фашистко правителство на Унгария и стоящ начело на група декорирани с железен кръст бойци, наречени _Лига на унгарските ветерани_. „Зако беше образецът на предприемача в разузнаването“ — отбелязва Ричард Хелмс. Той е продал изфабрикувана информация за милиони долари на всяка важна американска военна и разузнавателна служба от 1946 до 1952 г. Генералът е спечелил рядкото отличие на „жигосването“ — заповед на ЦРУ за целия свят, която му забранява да работи с Управлението.
	Размишлявайки върху решението на ЦРУ да усилва и излъчва обратно нискомощните предавания на унгарските партизани — ползвайки собствената си честота за разпространяване на призивите им за силова борба срещу Съветите, — Джон Ричардсън — младши, президентът на радио _Свободна Европа_, казва: „Бойците за свобода казваха на хората каквото искаха и в каквото вярваха. След това РСЕ вземаше това и го пускаше отново в ефир. Това бе, мисля, най-сериозната грешка, която бе направена.“ Устна история на Ричардсън, FAOH.]
	Радиостанциите на ЦРУ лъжливо обвиняват Наги, че е поканил съветските войски в Будапеща. Нападат го като предател, лъжец, убиец. Някога е бил комунист и следователно е прокълнат завинаги. В този момент три нови честоти на Управлението са в ефир. От Франкфурт руските _Солидаристи_ в изгнание заявяват, че армия от бойци за свобода е на път за унгарската граница. От Виена ЦРУ усилва нисковолтовите предавания на унгарските партизани и ги излъчва обратно към Будапеща. От Атина специалистите по психологическата война предлагат руснаците да бъдат избесени.
	Директорът е в екстаз, докато информира Айзенхауер за ситуацията в Будапеща на следващото заседание на Съвета за национална сигурност на 1 ноември 1956 г. „Случилото се там е чудо — заявява Дълес на президента.* — Заради мощта на общественото мнение не може да се използва ефективно въоръжена сила. Приблизително осемдесет на сто от унгарската армия е преминала на страната на бунтовниците и ги е снабдила с оръжие.“
	[* NSC minutes, November 1, 1956, DDEL.]
	Но Дълес греши напълно. Въстаниците имат нищожно въоръжение. Унгарската армия не е минала на другата страна. Тя чака да види как ще задуха вятърът от Москва. Съветите изпращат над двестахилядна войска и около 2500 танка и бронирани машини в битката за Унгария.
	В утрото на съветското нахлуване унгарският говорител на радио _Свободна Европа_ Золтан Тури казва на слушателите си, че „натискът върху американското правителство за изпращане на военна помощ на бойците за свобода ще стане неудържим“. Докато десетки хиляди обезумели гневни бежанци се изсипват през границата в Австрия през следващите няколко седмици, мнозина споменават това предаване като „обещанието, че ще дойде помощ“.* Никаква помощ не идва. Алън Дълес настоява, че радиостанциите на ЦРУ не са направили нищо, за да насърчават унгарците. Президентът му вярва. Ще изминат четирийсет години, преди транскрипциите на предаванията да бъдат открити.
	[* Уилям Грифит от радио _Свободна Европа_, William Griffith, „Policy Review of Voice for Free Hungary Programming“, в: Bekes, Byrne, and Rainer, The 1956 Hungarian Revolution, pp. 464–484. Този документ представлява официално признание на един дълго отричан от ЦРУ факт: че РСЕ е намеквало или заявявало на унгарските си слушатели, че помощта е на път. Унгарската секция на РСЕ е прочистена след подробния, но самооправдателен доклад на Грифит. Две години по-късно тонът й се променя. Тя започва изключително популярната и наистина подривна програма, която пленява народното въображение: рокендрол предаването _Тийнейджърско парти_. Виж също и: Arch Puddington, _Broadcasting Freedom: The Cold War Triumph of Radio Free Europe and Radio Liberty_ (Lexington: University Press of Kentucky, 2000), pp. 95-104; и George R. Urban, _Radio Free Liberty and the Pursuit of Democracy: My War Within the Cold War_ (New Haven, CT: Yale University Press, 1997), pp. 211–247.]
	За четири страшни дни съветските войски смазват партизаните в Будапеща, избиват десетки хиляди и откарват още хиляди на смърт в сибирските затворнически лагери.
	Съветското нападение започва на 4 ноември. Същата вечер унгарските бежанци започват да обсаждат американското посолство във Виена, умолявайки САЩ да направят нещо. Имаха остри въпроси, спомня си началникът на резидентурата на ЦРУ Пер де Силва — „Защо не сме помогнали? Нима не сме знаели, че унгарците разчитат на нас за подкрепа?“
	Той няма отговори. Бомбардиран е от заповеди на главната квартира да обкръжава несъществуващи легиони от съветски войници, които хвърляли оръжията си и се отправяли към австрийската граница. Дълес съобщава на президента за тези масови дезертирания. Те са самоизмама. Де Силва може само да предполага, че „Центърът е обхванат от треската на момента“.*
	[* Peer de Silva, _Sub Rosa: The CIA and the Uses of Intelligence_ (New York: Times Books, 1978), p. 128.]


#	„Вече произлизат странни работи“

	На 5 ноември Уизнър пристига в командваната от Трейси Барнс франкфуртска резидентура на ЦРУ така смутен, че едва може да говори. Докато руските танкове избиват юноши в Будапеща, Уизнър прекарва безсънна нощ в резиденцията на Барнс, играейки си с детски влакчета. Той не изпитва радост от преизбирането на Айзенхауер на следващия ден. Нито пък президентът е доволен да го будят с пресен, но лъжлив доклад от Алън Дълес, че Съветите били готови да изпратят двеста и петдесет хилядна войска в Египет, за да защитава Суецкия канал от британците и французите.* Той е недоволен и от неспособността на ЦРУ да докладва за реалното съветско нападение в Унгария.
	[* Eisenhower diary, November 7, 1956, DDEL.]
	На 7 ноември Уизнър отлита до виенската резидентура, на трийсет мили от унгарската граница. Той наблюдава безпомощно, докато унгарските партизани изпращат прощалните си послания към свободния свят по кабелите на _Асошиейтед Прес_:
C>
	НАМИРАМЕ СЕ ПОД ТЕЖЪК КАРТЕЧЕН ОГЪН… СБОГОМ, ПРИЯТЕЛИ, ГОСПОД ДА СПАСИ ДУШИТЕ НИ
C$
	Уизнър бяга от Виена и отлита до Рим. Същия ден вечеря с американските шпиони от римската резидентура, сред тях и Уилям Колби, бъдещият директор на разузнаването. Уизнър се гневи, че хората умират, докато Управлението се колебае. Той искаше „да отиде на помощ на борците за свобода — спомня си Колби. — Тъкмо това е целта, с която е била предвидена възможността за паравоенни действия на Управлението. И е ясно, че те биха могли да свършат това, без да въвлекат Съединените щат и в световна война със Съветския съюз“. Но Уизнър не може да изложи горното по смислен начин. „Ясно беше, че е на ръба на нервна криза“ — разказва Колби.*
	[* William Colby, _Honorable Men: My Life in the CIA_ (New York: Simon and Schuster, 1978), pp. 134–135.]
	Уизнър продължава за Атина, където резидентът на ЦРУ Джон Ричард сън го вижда „крайно превъзбуден, бързащ и напрегнат“.* Той успокоява нервите си с цигари и алкохол. Пие уиски направо от бутилката в пристъп на мъка и гняв.
	[* John H. Richardson, _My Father the Spy: A Family History of the CIA, the Cold War and the Sixties_ (New York: Harper Collins, 2005), p. 126.]
	На 14 декември е отново в главната квартира, слушайки оценката на Алън Дълес за възможностите на ЦРУ за градска война в Унгария. „Добре сме екипирани за партизанска война в горите — заявява Дълес, — но има сериозен недостиг на оръжия за уличен и близък бой и особено на противотанкови оръдия.“* Той иска от Уизнър да му каже кои са „най-добрите оръжия, които да дадем в ръцете на унгарците“, и „борците за свобода от други страни зад Желязната завеса, които могат да въстанат срещу комунистите“. Уизнър отговаря величествено: „Раните, нанесени на комунистите в Русия от последните събития в света, са значителни и някои от тях са много дълбоки. Изглежда, че Съединените щати и свободният свят са почти вън от опасност.“ Някои от колегите му офицери виждат случай на военна депресия. Най-близките на Уизнър виждат нещо по-лошо. На 20 декември той постъпва в болница в делириум, като основната му болест е определена погрешно от лекарите.
	[* Director’s meeting, December 14, 1956, CIA/CREST.]
	Същия ден в Белия дом президентът Айзенхауер получава официалния доклад от тайното разследване на секретната служба на ЦРУ. Ако този доклад стане общоизвестен, той би унищожил Управлението.
	Главният му автор е посланик Дейвид К. Е. Брус, който е един от най-добрите приятели на Франк Уизнър във Вашингтон — достатъчно близък, за да изтича до Уизнърови да вземе душ и да се обръсне една сутрин, когато топлата вода във великолепната му къща в Джорджтаун спира. Той е американски аристократ, човек №2 в лондонското отделение на ССО на Бил Донован-Дивия, посланик на Труман във Франция, предшественик на Уолтър Бидъл Смит като държавен подсекретар и кандидат за директор на разузнаването през 1950 г. Знае много за операциите на ЦРУ в страната и в чужбина. Личните дневници на Брус показват, че е срещал Алън Дълес и Франк Уизнър на дузини закуски, обеди, вечери, питиета и дискретни разговори в Париж и Вашингтон между 1949 и 1956 г.* Той отбелязва „голямото си възхищение и привързаност“ към Дълес, който лично препоръчва Брус да влезе в новия Консултативен съвет по разузнаване към президента.
	[* Дневниците на Брус се намират в Университета на Вирджиния. Те показват, че като американски посланик в Париж през юни 1950 г. — в деня, в който обядва с Алън Дълес — Брус е научил от Управлението „партенка“ за „ужасната възможност“ да бъде помолен да стане директор на разузнаването. Вместо него работата е поета от Уолтър Бидъл Смит.]
	Айзенхауер е поискал да има свои собствени „очи“ за Управлението. Още през януари 1956 г. след секретната препоръка на доклада Дулитъл той публично е обявил създаването на президентския съвет. В дневника си е записал, че иска консултантите да докладват на всеки шест месеца за стойността на работата на ЦРУ.
	Посланик Брус иска и получава от президента пълномощия да следи отблизо тайните операции на ЦРУ — работата на Алън Дълес и Франк Уизнър. Личната му привързаност и професионално уважение към тях добавят към думите му неизмерима тежест. Строго секретният му доклад никога не е бил обнародван и вътрешноведомствените историци на ЦРУ публично са поставяли под въпрос съществуването му.* Но основните му заключения се появяват в доклад на Съвета по разузнаване от 1961 г., придобит от автора. Някои от пасажите се възпроизвеждат тук за първи път.
	[* Въпреки че докладът от президентския съвет на консултантите по разузнаването е станал известен под името „Доклад Брус — Лъвет“, стилът му ясно показва, че го е писал Дейвид Брус. Проучвателният екип се състои от Брус, бившия секретар по отбраната Робърт Лъвет и бившия заместник-началник на военноморските операции, адмирала в оставка Ричард Л. Конъли. Доскоро единственото доказателство за съществуването на доклада бяха бележките, взети от историка Артър М. Шлезинджър от документ, за който сега се твърди, че е изчезнал от Президентската библиотека _Джон Ф. Кенеди_. Разсекретената версия на документа — дълги извадки от подборка разузнавателни доклади от времето на Айзенхауер, компилирани за Белия дом на Кенеди след _Залива на свинете_ — се появява за първи път в книжна форма тук, като съкращенията са развързани за яснота, типографските грешки са поправени и заличаванията на ЦРУ в текста са отбелязани.
	Концепцията, планирането и дори понякога самото одобрение (заличено.) на тайни операции, извънредно важни за нашата военна и външна политика, става все повече и повече работа на ЦРУ — сериозно гарантирана с безотчетните средства на ЦРУ. (Това е неизбежният резултат на структурата, системата и лицата, натоварени с инициирането и провеждането на такива операции.) ЦРУ, натоварено, богато, привилегировано, харесва своята „кралетворска“ отговорност (интригата е омайваща — значителното самоудовлетворение, понякога придружено с аплаузи, идва от успехите — няма наказание за „провали“ — и цялата работа е много по-проста от събирането на тайна информация за СССР чрез обичайните методи на ЦРУ!).
	Въпреки че тези изключително чувствителни, скъпи операции са оправдани само доколкото подкрепят американската външна и военна политика, отговорното дългосрочно планиране и постоянно ръководене на такива операции, което трябва да произлиза от Държавния департамент и Министерството на отбраната, твърде често явно липсва. Разбира се, винаги се вписват сродните, банални цели „препятстване на Съветите“ и поддържане на останалите „прозападно“ ориентирани. С тези цели може да се оправдае и се оправдава почти всяка акция от психологическата война или паравоенните операции (заличено.).
	Инициативата и продължаващият импулс за психологическата война и паравоенните операции се намират най-вече в ЦРУ И след като веднъж е бил замислен, крайното одобрение за всеки проект (на неформални заседания на вътрешната група на Съвета за координиране на операциите) може да бъде описано в най-добрия случай като проформа.
	След одобряването проектите в повечето случаи минават под управлението на ЦРУ и остават там до приключването им. Тъй като тези операции са толкова неотделимо свързани с (и понякога диктуват хода на) външнополитическите ни операции, те трябва да имат не само предварителното одобрение на Съвета за национална сигурност (а не толкова на СКО), но и да бъдат постоянно наблюдавани от това тяло.
	Всъщност в повечето случаи одобрението на всеки нов проект включва просто приемането на предложение от директора на разузнаването, обикновено без възражение, от страна на лица, заети с други важни свои проблеми. Разбира се, има предварителен (свойствен на ЦРУ) подбор на персонала за всеки проект и евентуално (след факта) докладване на резултатите му на СНС — но след като докладът е поднесен устно от директора на разузнаването „неофициално“ — на разбираемо пристрастна основа.
	Психологическата война и паравоенните операции сами по себе си по всяко време — дали чрез лично уреждане между държавния секретар и директора на разузнаването (решаващи помежду си във всеки случай да използват това, което смятат за най-добрите разполагаеми „средства“), или предприемани по личното усмотрение на последния — често се извършват при преки и продължителни отношения между представителите на ЦРУ и главите на чужди държави (заличено.). Често пъти такива връзки всъщност са само продължението на отношения, установени по време, когато участващите чужди лица може и да са били „опозицията“. (Донякъде трудно е да се разбере защо някой по-нискостоящ от старшия американски представител, т.е. посланика, в някоя страна ще се свързва пряко с държавния й глава по всеки въпрос, засягащ официалните отношения на двете страни.) Един очевиден, неизбежен резултат от това е разделянето на ресурсите на американската външна политика и склоняването на чужденеца — често бившата „опозиция“, дошла в момента на власт (и кой _знае_ с кого си има работа) — да манипулира едно американско учреждение срещу друго или да използва това, което служи на настоящата му цел (заличено.).
	На това съответства недопускането на отговорни американски служители до знания, които трябва да притежават, за да изпълняват подобаващо задълженията си. (Докладвано е било от хора в разузнавателната сфера, че в Държавния департамент е налице голямо безпокойство за отражението на действията на ЦРУ в областта на психологическата война и паравоенните операции върху нашите външни отношения. Хората от Държавния департамент смятат, че може би най-големият принос на този съвет ще е да обърне вниманието на президента върху значителното, почти едностранно влияние, което действията на ЦРУ в психологическата война и нелегалните акции имат върху действителното формиране на външната ни политика и отношенията ни с нашите „приятели“.)
	Подкрепата и манипулирането на местни средства за информация, работнически групи, политически фигури и партии от ЦРУ, както и другите му дейности, които могат по всяко време да имат много значително отражение върху отговорностите на съответния посланик, понякога са му напълно непознати или само смътно известни… Твърде често се развиват различия в мненията, особено между ЦРУ и Държавния департамент, относно американското поведение към местни фигури или организации… (Понякога братската връзка между държавния секретар и директора на разузнаването може произволно да определи „американската позиция“.)
	ЦРУ участва в пропагандни програми [заличени пет реда, вероятно посветени на финансирането на дузини списания, вестници, издателства и Конгреса за свобода на културата.], които е трудно да бъдат идентифицирани като част от отговорностите, определени за ЦРУ от Конгреса и Съвета за национална сигурност…
	Военните очакват, че то ще отговаря за воденето на неконвенционална война (при което има разлика в мненията за размера на тази отговорност); не е сигурно кой ще отговаря за другите психологически и военни операции във време на война — или как (или кога) ще бъдат разпределяни отговорностите за тях.
	Психологическата война и паравоенните операции (често произлизащи от нарасналото набъркване в делата на други държави от страна на умни, високообразовани млади мъже, които трябва непрестанно да вършат нещо, за да оправдаят съществуването си) днес се водят на световно равнище от орда (заличено.) представители на ЦРУ, много от които поради самото естество на ситуацията с личния състав (заличено.) са политически незрели. (От „работата“ им с непостоянни, променливи характери и от прилагането на „теми“, внушени от главната квартира или развити от тях на място — понякога по идеята на местни опортюнисти, — вероятно ще произлязат, и вече произлизат, странни работи.)
	За щастие в някои случаи, за нещастие в други, резултатите от много от тези операции са сравнително краткотрайни (заличени седем реда.). Ако станат публични, възможно е тези операции да не може да бъдат „убедително отречени“ — всъщност би било крайно наивно за когото и да е да мисли, че американското участие в тези операции не е добре известно не само на местни държавни служители и комунистически кадри, но и на много други хора (включително пресата) — и при непридържане към специалното предупреждение на СНС (заповеди американската роля в тайните операции да остане незабелязана).
	Не би ли трябвало някой, заемащ авторитетна позиция в правителството ни, да изчислява постоянно моментните последици от разочарованията (Йордания, Сирия, Египет и др.), пресмятайки отражението върху международната ни позиция и имайки предвид дългосрочните основания на действия, които имат за следствие фактическото изоставяне на международното „златно правило“ и които, ако са успешни толкова, колкото се твърди, са отговорни до голяма степен за поощряването на нестабилността и за възникването на съмнения към нас, каквито съществуват в много страни по света днес? Ефектите върху сегашните ни съюзи? Къде ще се намираме утре?
	Ние сме сигурни, че подкрепилите решението на това правителство от 1948 г. да се заеме с програма за психологическа война и паравоенни действия не биха могли да предвидят последиците от операциите, които са резултат от решението. Никой, освен хората в ЦРУ, непосредствено заети с ежедневните си действия, няма детайлна представа какво се върши. Със световната ситуация в днешния й вид, изглежда, сега е моментът да се заемем с преоценка и реалистично нагласяне на тази програма с вероятно придружаващо „отвързване“ от наша страна и с по-рационално извършване на действията, отколкото понастоящем се забелязва.]
	„Ние сме сигурни, че подкрепилите решението на това правителство от 1948 г. да се заеме с програма за психологическа война и паравоенни действия не биха могли да предвидят последиците от операциите, които са резултат от решението — се казва в доклада. — Никой, освен хората в ЦРУ, непосредствено заети с ежедневните си действия, няма детайлна представа какво се върши.“
	Планирането и одобрението на изключително чувствителни и извънредно скъпи тайни операции „става все повече и повече работа на ЦРУ — сериозно гарантирана с безотчетните средства на Управлението… ЦРУ, натоварено, богато, привилегировано, харесва своята «кралетворска» отговорност (интригата е омайваща — от успехите идва значително самоудовлетворение, понякога придружено с аплаузи, няма наказание за «провали» — и цялата работа е много по-проста от събирането на тайна информация за СССР чрез обичайните методи на ЦРУ!).“
	Докладът продължава:
C>
	В Държавния департамент е налице голямо безпокойство за отражението от действията на ЦРУ в областта на психологическата война и паравоенните операции на нашите външни отношения. Хората от Държавния департамент смятат, че може би най-големият принос на този съвет ще е да обърне вниманието на президента върху значителното, почти едностранно влияние, което действията на ЦРУ в психологическата война и нелегалните акции имат върху действителното формиране на външната ни политика и отношенията ни с нашите „приятели“…
	Подкрепата и манипулирането на местни средства за информация, работнически групи, политически фигури и партии от ЦРУ, както и другите му дейности, които могат по всяко време да имат много значително отражение върху отговорностите на съответния посланик, понякога са му напълно непознати или само смътно известни… Твърде често се оформят различия в мненията относно американското поведение към местни фигури или организации, особено между ЦРУ и Държавния департамент… (Понякога братската връзка между държавния секретар и директора на разузнаването може произволно да определи „американската позиция“)…
	Психологическата война и паравоенните операции (често произлизащи от нарасналото набъркване в делата на други държави от страна на умни, високообразовани млади мъже, които трябва непрестанно да вършат нещо, за да оправдаят съществуването си) днес се водят на световно равнище от орда (заличено.) представители на ЦРУ, много от които поради самото естество на ситуацията с личния състав (заличено.) са политически незрели. (От „работата“ им с непостоянни, променливи характери и от прилагането на „теми“, внушени от главната квартира или развити от тях на място — понякога по идея на местни опортюнисти — вероятно ще произлязат, и вече произлизат, странни работи.)
C$
	Тайните операции на ЦРУ се водят „на автономна и нерегулирана основа в изключително важни сфери, включващи провеждането на външната политика — заявява допълнителен доклад на президентския Съвет по разузнаване от януари 1957 г. — В някои направления това води до ситуации, които са почти невероятни.“
	В следващите четири години на поста си президентът Айзенхауер опитва да промени начина, по който е ръководено ЦРУ. Но той казва, че е наясно, че не може да промени Алън Дълес. Нито пък може да мисли за друг човек, който да ръководи Управлението. „Това е един от най-особените типове операции, които може да провежда едно правителство — казва той, — и вероятно се изисква странен вид гений, за да ги осъществява.“*
	[* Ann Whitman memo, October 19, 1954, DDEL.]
	Алън не е приемал надзиратели. Било е достатъчно едно мълчаливо кимване от Фостър. В американското правителство никога не е имало двойка, приличаща на братята Дълес, но възрастта и изтощението ги сломяват. Фостър е със седем години по-възрастен от Алън и умира. Той знае, че има фатален рак, който го убива в продължение на следващите две години. Бори се храбро, летейки из целия свят, дрънчейки с всяка налична сабя в американския арсенал. Но Фостър се топи и това създава обезпокоително неравновесие в директора на разузнаването. Идеите и чувството му за ред стават ефимерни като дима от лулата му.
	Тъй като Фостър започва да гасне, Алън повежда ЦРУ в нови битки из Азия и Близкия изток. Студената война в Европа може и да е патова ситуация, казва той на началството си, но борбата трябва да продължи с нова интензивност от Пасифика до Средиземноморието.


>>	14. „Несръчни операции от всякакъв вид“

	„Ако отидете да живеете сред тези араби — казва президентът Айзенхауер на Алън Дълес и събраните членове на Съвета за национална сигурност, — ще откриете, че те просто не могат да разберат идеите ни за свобода и човешко достойнство. Толкова дълго са живели при диктатури от един или друг вид, та как можем да очакваме да осъществяват успешно свободно управление?“*
	[* NSC minutes, June 18, 1959, DDEL.]
	ЦРУ се захваща да отговори на въпроса, като опитва да спечели на своя страна, да подчини или да контролира правителства навсякъде из Азия и Близкия изток. То вижда себе си в борба с Москва за привързаността на милиони хора, сграбчване за придобиване на политическо и икономическо господство над държавите, на които геологическата случайност е дала милиарди барели петрол. Новата линия на конфронтация е голям полумесец, простиращ се от Индонезия през Индийския океан, през пустините на Иран и Ирак до древните столици на Близкия изток.
	Управлението разглежда всеки мюсюлмански политически лидер, който не се заклева във вярност на Съединените щати, като „законно одобрена мишена за политическите действия на ЦРУ“ — казва Арчи Рузвелт, началник на резидентурата в Турция и братовчед на Ким Рузвелт, близкоизточния цар на ЦРУ.*1 Много от най-могъщите хора в ислямския свят приемат парите и съветите на Управлението. То ги контролира, когато може. Но малцина негови служители говорят езика, познават обичаите или пък разбират народа, който искат да подкрепят или подтикнат към действие.*2
	[*1 Archie Roosevelt, _For Lust of Knowing: Memoirs of an Intelligence Officer_ (Boston: Little, Brown, 1988), pp. 444–448.]
	[*2 „Inspector General’s Survey of the CIA Training Program“, June 1960, разсекретено на 1 май 2002 г., CIA/CREST; Matthew Baird, CIA Director of Training, „Subject: Foreign Language Development Program“, November 8, 1956, разсекретено на 1 август 2001 г., CIA/CREST.]
	Президентът заявява, че иска да популяризира идеята за ислямски джихад срещу безбожния комунизъм. „Трябва да направим всичко възможно, за да подчертаем аспекта на «свещената война».“ — казва той на съвещание в Белия дом през септември 1957 г., на което присъстват Франк Уизнър, Фостър Дълес, помощник държавният секретар за Близкия изток Уилям Раунтрий и членове на Обединения комитет на началник-щабовете. Фостър Дълес предлага „секретен отряд със специално предназначение“, чрез който ЦРУ ще предоставя американски оръжия, пари и разузнавателна информация на крал Сауд от Саудитска Арабия, йорданския крал Хюсеин, президента на Ливан Камил Шамун и президента на Ирак Нури Саид.*
	[* Goodpaster memorandum of conference with the president, September 7, 1957, DDEL. Надеждите на Айзенхауер за военни действия за закрила на исляма от войнстващия атеизъм и срещите му с Раунтрий за организиране на тайна американска военна помощ за Саудитска Арабия, Йордания, Ирак и Ливан са записани от секретаря му генерал Андрю Дж. Гудпастър в паметни бележки с дати 23 и 26 август 1957 г., DDEL.]
	„Тези четирима съмнителни типове бяха смятани за нашата защита срещу комунизма и крайностите на арабския национализъм в Близкия изток“ — казва Харисън Симс, работил тясно с ЦРУ като дясната ръка на Раунтрий, по-късно служил като посланик в Йордания.*1 Единственото трайно наследство на „секретния отряд със специално предназначение“ е изпълненото предложение на Франк Уизнър за вписване на йорданския крал Хюсеин в платежната ведомост на ЦРУ.*2 Управлението създава йорданска разузнавателна служба, която съществува и днес като връзката му с голяма част от арабския свят. Кралят получава тайни субсидии в продължение на следващите двайсет години.
	[*1 Устна история на Симс, FAOH.]
	[*2 Франк Г. Уизнър, меморандум за архива, „Subject: Resume of ОСВ Luncheon Meeting“, June 12, 1957, CIA/CREST. Меморандумът твърди, че „Уизнър настоява за помощ за Йордания от всички учреждения“ в добавка към помощта от ЦРУ. „Управлението силно подкрепя Саудитска Арабия и Ирак да участват с пари, доколкото могат“.]
	Ако въоръженията не могат да купят вярност в Близкия изток, все пак всемогъщият долар остава тайното оръжие на ЦРУ. Парите в брой за политическа война и игрички с властта са винаги добре дошли. Ако могат да помогнат да се създаде американски _империум_ в арабските и азиатските страни, Фостър е изцяло „за“. „Хайде да тръгнем оттук — казва посланик Симс.* — Джон Фостър Дълес беше на мнение, че всичко, което можем да направим, за да съборим неутралистите — антиимпериалисти, анти колониалисти, крайни националистически режими, — трябва да се направи. Той беше дал разрешение на Алън Дълес да го свърши… И, разбира се, Алън Дълес просто остави своите да правят каквото искат.“ Като резултат: „нас ни спипаха при опити за преврат, при несръчни операции от всякакъв вид.“
	[* Устна история на Симс, FAOH.]
	Той и останалите дипломати опитват „да следят някои от мръсните трикове, които се планираха в Близкия изток, тъй че ако са съвсем неосъществими, да ги ликвидираме, преди да са отишли по-надалеч. И в някои случаи успявахме. Но не можехме да ликвидираме всички“.


#	„Узряла за военен преврат“

	Един „мръсен номер“ от този вид продължава цяло десетилетие: заговорът за събаряне правителството на Сирия.
	През 1949 г. ЦРУ поставя като лидер на страната проамериканския полковник Адиб Шишакли. Той получава пряка американска военна помощ покрай тайната финансова подкрепа. Шефът на резидентурата на ЦРУ в Дамаск Майлс Коупланд нарича полковника „приятен мошеник“, който, „сигурен съм, не се е кланял на кумири. Въпреки това е извършил светотатство, богохулство, убийство, прелюбодейство и кражба.“*1 Шишакли се задържа четири години, преди да бъде свален от партията _Баас_*2, комунистически политици и военните. През март 1955 г. Алън Дълес предсказва, че страната е „узряла за военен преврат“, подкрепен от Управлението*3. През април 1956 г. Ким Рузвелт от ЦРУ и колегата му от Британската разузнавателна служба*4 сър Джордж Янг опитват да мобилизират десни офицери от сирийската армия; ЦРУ предава на водачите на заговора половин милион сирийски лири. Но суецкото фиаско отравя политическия климат в Близкия изток, тласва Сирия по-близо към Съветите и принуждава американците и британците да отменят плана си в края на октомври 1956 г.
	[*1 Miles Copeland, _The Game Player_ (London: Aurum, 1989), pp. 74–93.]
	[*2 _Баас_ е арабска политическа партия, основана в Дамаск през 1943 г. и получила окончателното си устройство до 1953 г., когато се слива със Сирийската социалистическа партия. Основна цел на _Баас_ е била създаването на единна арабска социалистическа нация. В Сирия управлява от 1963 г., като от 1970 г. е контролирана от Хафес ал Асад (баща на сегашния президент на Сирия Башар ал Асад). В Ирак е на власт за кратко през 1963 г. и от 1968 до 2003 г. Сирийското и иракското разклонение на партията са били във враждебни отношения. — Бел.прев.]
	[*3 Dulles in NSC minutes, March 3, 1955. Най-добрият разказ за работата на ЦРУ в региона е Douglas Little, „Mission Impossible: The CIA and the Cult of Covert Action in the Middle East“, _Diplomatic History_, Vol. 28, №5, November 2004. Работата на Литъл е изключително постижение, опиращо се на архивни документи. Мемоарите на Коупланд предават вярно атмосферата, но са ненадеждни за подробностите, докато не бъдат потвърдени, независимо от научна работа от равнището на тази на Литъл.]
	[*4 Secret Intelligence Service (SIS), в разговорния език известна още с името MI-6, е разузнавателната служба на Великобритания, извършваща съответната дейност (събиране на информация) в чужбина. В настоящия си вид, като постоянна правителствена институция, тя е създадена през 1912 г. — Бел.прев.]
	През пролетта и лятото на 1957 г. те го съживяват. Един документ, открит през 2003 г. сред частните книжа на Дънкан Сандс, секретар по отбраната при премиер-министъра Харолд Макмилан, показва усилията им в подробности.*
	[* Британският документ, описващ съвместния заговор на ЦРУ и SIS срещу Сирия, е открит от Матю Джоунс и разказан в подробности в монографията му „The Preferred Plan’: The Anglo-American Working Group Report on Covert Action in Syria, 1957“, _Intelligence and National Security_, September 2004.]
	Сирия трябва да бъде „изкарана спонсор на заговори, саботажи и насилствени действия, насочени срещу съседните правителства“ — казва документът. ЦРУ и МИ-6 ще сътворят „заговори на национално равнище и различни насилствени действия“ в Ирак, Ливан и Йордания и ще ги стоварят върху Сирия. Ще създадат въоръжени фракции и ще предизвикат въстания сред _Мюсюлманското братство_* в Дамаск. Създаването на впечатление за нестабилност ще дестабилизира правителството; граничните сблъсъци, предизвикани от американското и британското разузнаване, ще дадат претекст за нахлуването на прозападните армии на Ирак и Йордания. ЦРУ и МИ-6 предвиждат, че всеки нагласен от тях нов режим вероятно „най-напред ще се обляга на репресивни мерки и произволно упражняване на властта“, за да оцелее.
	[* Религиозно и политическо движение, създадено в Египет (Исмаилия) през 1928 г. от Хасан ал Бана. Първоначално си поставя за цел възраждане на ислямското общество чрез стриктно придържане към Корана. Още през 30-те и 40-те години на XX век се включва в политиката и се разпространява и в други страни от региона на Близкия изток. — Бел.прев.]
	Рузвелт определя Абдул Хамид Серадж, дългогодишния началник на сирийската разузнавателна служба, като най-силния човек в Дамаск. Серадж трябва да бъде убит едновременно с началника на сирийския генерален щаб и ръководителя на Комунистическата партия.
	ЦРУ изпраща дебютиралия при иранската операция Роки Стоун като нов шеф на резидентурата в Дамаск. С дипломатическата акредитация на втори секретар в американското посолство той използва обещания за милиони долари и за неограничена политическа власт, за да се сприятели с офицери от сирийската армия. В докладите си до главната квартира представя вербовките си като ударен корпус на подкрепения от американците преврат.
	Абдул Хамид Серадж разкрива Стоун за седмици.
	Сирийците поставят примамка. „Офицерите, с които Стоун се свързал, взели парите и след това излезли по телевизията, като обявили, че са получили въпросните пари от «корумпираните и злонамерени американци» при опита им да съборят законното правителство на Сирия“ — разказва Къртис Ф. Джоунс, служител от Държавния департамент, изпратен да оправи оставената от Стоун бъркотия.* Силите на Серадж обграждат американското посолство в Дамаск, залавят Стоун и го разпитват грубо. Той им казва всичко, което знае. Сирийците публично го посочват като американски шпионин, преструващ се на дипломат, ветеран от преврата на ЦРУ в Иран, заговорник със сирийски офицери и политици за събаряне на правителството в замяна на милиони долари американска помощ.
	[* Устна история на Къртис Ф. Джоунс, FAOH. „Ние опитвахме да преодолеем повече неща от епизода с Роки Стоун — разказва Джоунс. — Например бяхме финансирали покупки на оръжия от арменци, които ги бяха скрили в Сирия“ — докато сирийското разузнаване не разкрива оръжейните складове и не разбива нелегалната военна единица.]
	Разкриването на този „твърде зле замислен заговор на ЦРУ“ — по думите на американския посланик в Сирия Чарлз Йост — води до последици, които се усещат и днес.* Сирийското правителство официално обявява Роки Стоун за _persona non grata_. Това е първият случай, в който американски дипломат, от какъвто и да е ранг — шпионин под прикритие или служител на Държавния департамент — бива изгонен от арабска държава. На свой ред Съединените щати изгонват сирийския посланик от Вашингтон, първото експулсиране на чужд дипломат от времето на Първата световна война. САЩ осъждат „измислиците“ и „обидите“ на Сирия. Съучастниците на Стоун, включително бившият президент Адиб Шишакли, са осъдени на смърт. Последва чистка на всички офицери, които, когато и да е са били свързвани с американското посолство.
	[* Charles Yost, _History and Memory: A Statesman’s Perceptions of the Twentieth Century_ (New York: Norton, 1980), pp. 236–237.]
	От тази политическа бъркотия изниква сирийско-египетският съюз — Обединената арабска република. Тя се превръща в център на антиамериканските чувства в Близкия изток. Докато американската репутация в Дамаск се срива, съветското политическо и военно влияние нараства. След проваления преврат нито един американец не може да спечели доверието на все по-тираничното сирийско ръководство.
	Проблемът с провалени операции като тази е, че „не може да бъдат убедително отречени“ — както е предупредил докладът на Дейвид Брус до президента Айзенхауер. Американското участие е явно за всички. Не е ли имало оценяване на „моментните последици от разочарованията (Йордания, Сирия, Египет и др.)?“ — се пита в доклада. Кой е „пресмятал отражението върху международната ни позиция?“ Дали ЦРУ е „поощрило нестабилността и възникването на съмнения към нас, каквито съществуват в много страни по света днес? Ефектите върху сегашните ни съюзи? Къде ще се намираме утре?“


#	„Дойдохме на власт във влака на ЦРУ“

	На 14 май 1958 г. Алън Дълес събира заместниците си за редовното сутрешно съвещание. Той напада Уизнър, съветвайки го да проучи представянето на Управлението в Близкия изток. След проваления преврат в Сирия антиамерикански бунтове са избухнали изненадващо в Бейрут и Алжир. Част ли е това от глобален заговор? Дълес и помощниците му спекулират, че „всъщност комунистите дърпат конците“ в Близкия изток и по света. С нарастването на страха от съветското напредване целта да се създаде преграда от проамерикански държави на южния фланг на Съветите става по-важна.*
	[* Deputies meeting, May 14, 1958, CIA/CREST.]
	Служителите на ЦРУ в Ирак имат заповеди да работят с политически лидери, военни, служители по сигурността и политически посредници, предлагайки пари и оръжие в замяна на антикомунистически съюзявания. Но на 14 юли 1958 г., когато група армейски офицери събаря проамериканската монархия на Нури Саид, багдадската резидентура здраво спи. „Бяхме изненадани напълно“ — твърди посланик Робърт Ф. Гордън, тогава политически служител в посолството.*
	[* Устна история на Гордън, FAOH.]
	Новият режим, воден от генерал Абдел Карим Касим, се заравя в архивите на предишното правителство. Те съдържат доказателства, че ЦРУ е било тясно обвързано с роялисткото управление на Ирак, плащайки на лидерите от старата гвардия. Един работещ по договор за ЦРУ американец, представящ се за писател от организацията — прикритие _Американски приятели на Близкия изток_, е арестуван в хотела си и изчезва без следа. Служителите от резидентурата на Управлението избягват.
	Алън Дълес започва да нарича Ирак „най-опасното място на света“.*1 Генерал Касим допуска в страната съветски политически, икономически и културни делегации. „Нямаме доказателства, че Касим е комунист — съветва ЦРУ Белия дом, — но докато не се предприемат действия за ограничаване на комунизма или докато комунистите не направят голяма тактическа грешка, Ирак вероятно ще бъде превърнат в контролирана от комунистите държава.“*2 Лидерите на Управлението си признават, че нямат представа какво да правят срещу тази заплаха: „Единствената ефективна и организирана сила в Ирак, способна да противостои на комунизма, е армията. Нашето разузнаване за сегашната ситуация в армията е много слабо.“*3 ЦРУ, загубило една битка в Сирия и друга в Ирак, се измъчва по въпроса какво да направи, за да не позволи на Близкия изток да стане червен.
	[*1 NSC minutes, May 13, 1958, DDEL.]
	[*2 CIA briefing to NSC, January 15, 1959, CIA/CREST.]
	[*3 Deputies meeting, May 14, 1959, CIA/CREST.]
	След иракския провал Ким Рузвелт, началник на близкоизточния отдел на ЦРУ от 1950 г., напуска, за да си търси късмета като частен консултант на американските петролни компании. Замества го Джеймс Кричфийлд, дълго време връзката на Управлението с генерал Райнхард Гелен в Германия.
	Кричфийлд скоро се заинтересува от иракската партия Баас, след като главорезите й опитват нескопосано да убият Касим с пистолети. Служителите на Кричфийлд организират друг неуспешен заговор за ликвидирането му, използвайки отровена носна кърпичка — идея, която е подкрепена навсякъде нагоре по командната верига на ЦРУ.* За това отиват още пет години, но най-накрая Управлението подкрепя успешен преврат в Ирак в името на американското влияние.
	[* През 1960 г. Кричфийлд предлага отровената носна кърпичка. Хелмс я одобрява. Одобрява я и Бисъл. Също и Дълес. Всички те вярват, че изпълняват желанията на президента на Съединените щати.]
	„Дойдохме на власт във влака на ЦРУ“ — казва Али Салех Саади, вътрешен министър от партията _Баас_ през 60-те години.* Един от пътниците в този влак е обещаващият убиец, наречен Саддам Хюсеин.
	[* Саади цитиран в: Said Aburish, _A Brutal Friendship: The West and the Arab Elite_ (New York: St. Martin s, 2001). Абуриш е бил убеден баасист, който скъсва със Саддам и хроникира злодеянията на режима му. Той дава много поучително интервю за _Фронтлайн_, публикувано на уебсайта на документалния сериал на _Пи Би Ес:_ достъпно онлайн на адрес (http://www.pbs.org/wgbh/pages/frontline/shows/saddam/interviews/aburish.html). „Американското участие в преврата срещу Касем в Ирак през 1963 г. беше значително — казва той. — Има сведения, че агенти на ЦРУ са били в контакт с офицери от армията, замесени в преврата. Има сведения и че в Кувейт е бил създаден електронен команден център, който да направлява силите, борещи се срещу Касем. Има сведения, че ЦРУ са снабдили заговорниците със списъци на хора, които трябва да бъдат елиминирани незабавно, за да се осигури успехът. Връзката между американците и партията _Баас_ по това време беше наистина твърде тясна. Между двете страни имаше обмен на информация. Например това беше един от първите случаи, в които Съединените щати можаха да получат определени модели на изтребителите МиГ и на някои танкове, произведени в Съветския съюз. Това беше подкупът. _Баас_ разполагаше с това, за да го предложи на Съединените щати срещу помощта им за елиминирането на Касем.“ Джеймс Кричфийлд, дирижирал операцията като шеф на отдела за Близкия изток в тайната служба, малко преди смъртта си през 2003 г. заявява пред _Асошиейтед Прес:_ „Трябва да разберете контекста на времето и размера на заплахата, срещу която бяхме изправени. Ето това казвам на хората, които говорят: «Момчета, вие в ЦРУ създадохте Саддам Хюсеин»“.]


>>	15. „Много странна война“

	Американската представа за света от Средиземноморието до Пасифика е черно-бяла: здрава американска ръка е необходима във всяка столица от Дамаск до Джакарта, за да пази плочките на доминото от падане. Но през 1958 г. стремежът на ЦРУ да свали правителството на Индонезия рикошира толкова лошо, че довежда до възхода на най-голямата комунистическа партия в света извън Русия и Китай. За да бъде победена, ще е нужна истинска война, в която загиват стотици хиляди.
	Индонезия се е сражавала за независимост от холандското колониално управление след Втората световна война и я извоюва през 1949 г. Съединените щати подкрепят нейната независимост под властта на новия й лидер — президента Сукарно. Страната попада във фокуса на ЦРУ след Корейската война, когато Управлението разбира, че тя притежава може би двайсет милиарда барела неразработван петрол, лидер, който не желае да се обвързва със Съединените щати, и засилващо се комунистическо движение.
	Управлението вдига тревога около Индонезия за първи път в доклад, представен на Съвета за национална сигурност на 9 септември 1953 г. След като изслушва потресаващото описание на положението от ЦРУ, Харолд Стасен, тогава директор на Управлението за взаимна сигурност — организацията за военна и икономическа помощ, наследила _Планът Маршал_, — казва на вицепрезидента Никсън и на братята Дълес, че те „могат да помислят за мерки от страна на това правителство, които ще причинят падането на новия режим в Индонезия, тъй като очевидно е доста лош. Ако е проникнат от комунисти толкова, колкото, изглежда, ЦРУ вярва, би било по-разумно да се опитаме да се отървем от него, отколкото да го крепим.“*1 Но когато четири месеца по-късно Никсън информира служителите от ЦРУ във Вашингтон след срещата си със Сукарно по време на световна обиколка, той докладва, че индонезийският лидер има „изключително влияние върху народа; изцяло не комунист е; няма съмнение, че е главната «карта» на Съединените щати.“*2
	[*1 NSC minutes, September 9, 1953, DDEL.]
	[*2 „Meeting with the Vice President, Friday, January 8, 1954“, CIA/DDRS.]
	Братята Дълес силно се съмняват в Никсън. Сукарно се е обявил за несражаващ се в Студената война, а в техните очи неутрални няма.
	ЦРУ сериозно обмисля да убие Сукарно през пролетта на 1955 г. „Такава възможност се планираше — спомня си Ричард Бисъл.* — Планирането достигна чак до намирането на инструмент — убиец, който, сметна се, би могъл да бъде нает за тази цел. Планът никога не бе завършен, никога не бе изпипан до момент, в който да изглежда осъществим. Трудността бе във възможността да се създаде ситуация, в която потенциалният агент ще има достъп до мишената.“
	[* Свидетелски показания на Бисъл, President’s Commission on CIA Activities (Rockefeller Commission), April 21, 1975, Top Secret, разсекретено през 1995 г., GRFL.]


#	„Сваляне с избори“

	Докато Управлението обмисля убийството му, Сукарно свиква международна конференция с участието на двайсет и девет азиатски, африкански и арабски държавни глави в Бандунг, Индонезия. Те предлагат глобално движение на държави, свободни да избират пътя си, необвързани нито с Москва, нито с Вашингтон. Деветнайсет дни след края на конференцията в Бандунг ЦРУ получава нова заповед за тайна акция от Белия дом с номер СНС 5518, разсекретена през 2003 г.
	Тя оторизира Управлението да използва „всички възможни секретни средства“ — включително плащания за купуването на индонезийски гласоподаватели и политици, политическа война за спечелване на приятели и отслабване на потенциални врагове, паравоенни сили, — за да пази Индонезия от завой наляво.*
	[* NSC 5518, разсекретено през 2003 г., DDEL.]
	Според постановленията на заповедта ЦРУ налива около 1 милион долара в хазната на най-силните политически опоненти на Сукарно, партията _Масджуми_, по време на общодържавните парламентарни избори от 1955 г., първите, проведени в постколониална Индонезия. Операцията не успява: партията на Сукарно печели, _Масджуми_ остава втора, а ИКП — Индонезийската комунистическа партия, четвърта с 16 процента от гласовете. Резултатите разтревожват Вашингтон. ЦРУ продължава да финансира избраните от него политически партии и „някои политически фигури“ в Индонезия, както разказва Бисъл в една своя устна история.*
	[* Устна история на Бисъл, FAOH.]
	През 1956 г. червеният сигнал за тревога светва отново, когато Сукарно посещава Москва и Пекин, както и Вашингтон. Когато Сукарно заявява, че се възхищава от американската форма на управление, Белият дом се съгласява. Чувства се обаче предаден, когато той не възприема западната демокрация като модел за управление на Индонезия — архипелаг, разпрострян върху повече от триста мили, от близо хиляда обитаеми острова, с тринайсет основни етнически групи при предимно ислямско население от над осемдесет милиона души — петата по население страна в света през 50-те години.
	Сукарно е завладяващ оратор, който говори публично три или четири пъти в седмицата, събира народа с патриотични излияния, опитва се да обедини страната. Малцината американци в Индонезия, които разбират речите му, докладват, че един ден цитира Томас Джеферсън, а на другия декламира комунистическа теория. ЦРУ никога не проумява Сукарно напълно. Но правата му според СНС 5518 са толкова широки, че могат да оправдаят почти всяко действие срещу него.
	Новият началник на далекоизточния отдел на ЦРУ Ал Улмър харесва този вид свобода. По тази причина обича Управлението. „Шетахме из целия свят и правехме каквото искаме — казва той четирийсет години по-късно. — Господи, ние се забавлявахме.“*
	По собствените му думи, Улмър е живял на широка нога по време на дългия си мандат като началник на резидентурата в Атина — с положение между това на холивудска звезда и държавен глава. Той помага на Алън Дълес да изживее романтично увлечение с кралица Фредерика Гръцка и удоволствията от плаването с яхти в компанията на корабни магнати. Наградата му е далекоизточният отдел.
	[* Интервю на автора с Улмър.]
	В едно интервю Улмър заявява, че не знаел почти нищо за Индонезия, когато поема отдела. Но Алън Дълес му вярва и му се доверява напълно. Той си спомня ярко и разговор с Уизнър в края на 1956 г., точно преди грохването на последния. Припомня си как Уизнър твърди, че сега е времето горещината да се обърне към Сукарно и краката му да бъдат държани до огъня.
	Началникът на резидентурата на Улмър в Джакарта му казва, че Индонезия е узряла за комунистическо превземане отвътре. Резидентът Вал Гудел е магнат от каучуковата индустрия с явно колониалистки манталитет. Същността на огнените му телеграми бива предавана в бележки, носени от Алън Дълес на седмичните заседания в Белия дом през първите четири месеца на 1957 г.*1 „Ситуация критична… Сукарно таен комунист… Изпратете оръжия.“ Бунтовни армейски офицери на остров Суматра били ключът към бъдещето на страната, казва Гудел на главната квартира. „Суматранците са готови за битка — телеграфира той, — но не им достигат оръжия.“*2
	[*1 CIA report summaries, „NSC Briefing: Indonesia“, February 27 and 28, March 5 and 14, April 3 and 10, 1957; CIA deputies meeting, March 4, 1957; CIA estimate, „The Situation in Indonesia“, March 5, 1957.]
	[*2 „NSC Briefing: Indonesia“, April 17, 1957; CIA chronology, „Indonesian Operation“, March 15, 1958, разсекретена на 9 януари 2002 г. Източникът на всички е CIA/CREST.]
	През юли 1957 г. резултатите от местните избори показват, че ИКП е на път да стане третата най-мощна политическа партия в Индонезия, издигайки се от четвъртото място. „Сукарно настоява на комунистическо участие в управлението на Индонезия — докладва Гудел — заради шестте милиона индонезийци, гласували за Комунистическата партия.“ ЦРУ описва този възход като „впечатляващи успехи“, които дават на комунистите „изключителен престиж“. Ще се обърне ли Сукарно към Москва и Пекин? Никой няма и най-малката представа.
	Шефът на резидентурата е решително несъгласен със заминаващия си американски посланик в Индонезия Хю Къминг, според когото Сукарно е все още достъпен за американско влияние. От началото Гудел се бори с новия посланик Джон М. Алисън, служил като американски представител в Япония и помощник държавен секретар за Далечния изток. Двамата бързо стигат до задънена улица. Ще използват ли Съединените щати дипломатическо влияние или груба сила?
	Изглежда, никой не е наясно каква е външната политика на Съединените щати по този въпрос. На 19 юли 1957 г. заместник-директорът на разузнаването Чарлз Пиър Кабел „препоръчва директорът отново да опита да идентифицира политиката на Държавния департамент за Индонезия“ — заявяват протоколите от заседанието на началниците на ЦРУ.* „Директорът се съгласи да го направи.“
	[* Director’s meeting, July 19, 1957, CIA/CREST.]
	Белият дом и ЦРУ изпращат емисари в Джакарта, които да преценят ситуацията. Алън Дълес изпраща Ал Улмър; президентът Айзенхауер — Ф. М. Диърборн — младши, негов специален помощник по операциите за сигурността. Диърборн неохотно посочва на Айзенхауер, че почти всички американски съюзници в Далечния изток са нестабилни. Чан Кайши ръководи „диктатура“ в Тайван. Президентът Дием поставя политически „моноспектакъл“ в Южен Виетнам. Лидерите на Лаос са корумпирани. Синман Ри от Южна Корея е много непопулярен.
	Но проблемът в Индонезия със Сукарно е различен, докладва президентският пратеник: става дума за „сваляне с избори“ — една от опасностите на демокрацията.*
	[* F. M. Dearborn to White House, „Some Notes on Far East Trip“, November 1957 г., разсекретено на 10 август 2003 г., DDEL. Диърборн лично докладва за обиколката си на Айзенхауер на 16 ноември, според президентския дневник. CIA, „Special Report on Indonesia“, September 13, 1957, разсекретено на 9 септември 2003 г., DDEL. „Indonesian Operation“, March 5, 1958, CIA/CREST.]
	Ал Улмър вярва, че трябва да открие най-мощните антикомунистически сили в Индонезия и да ги подкрепи с оръжие и пари. Той и Гудел се разправят ожесточено с посланик Алисън „цял безплоден следобед“ на верандата на посолството в Джакарта.
	Хората от ЦРУ не приемат факта, че почти цялото командване на индонезийската армия остава професионално лоялно на правителството, персонално антикомунистическо и политически проамериканско. Те вярват, че помощта на ЦРУ за бунтовнически армейски офицери може да спаси Индонезия от комунистическо завземане на властта. С подкрепата на Управлението те могат да създадат отцепническо индонезийско правителство на Суматра, а след това да завземат столицата. Улмър се завръща във Вашингтон, осъждайки Сукарно като „неспасяем случай“ и Алисън като „мек по отношение на комунизма“. Той повлиява на братята Дълес и по двата въпроса.
	Няколко седмици по-късно по препоръката на ЦРУ посланик Алисън, един от най-опитните азиатски експерти, останали в Държавния департамент, е снет от поста си и незабавно преназначен в Чехословакия.
	„Уважавах много Фостър и Алън Дълес — пише Алисън. — Но те не познаваха азиатците добре и бяха винаги склонни да съдят за тях по западните стандарти“. По въпроса за Индонезия „и двамата бяха активисти и настояваха нещо да се направи веднага“. Били са убедени от докладите на резидентурата, че комунистите разлагат отвътре и контролират индонезийската армия и че Управлението може да попречи на заплахата. ЦРУ е изработило самоадресирана покана за въстание.


#	„Синовете на Айзенхауер“

	На заседанието на Съвета за национална сигурност от 1 август 1957 г. докладите на ЦРУ довеждат до експлозия. Алън Дълес заявява, че Сукарно е „преминал точката, от която няма завръщане“ и че „от този момент ще играе комунистическата игра“.*1 Вицепрезидентът Никсън се хваща за темата и предлага „Съединените щати да работят с индонезийската военна организация, за да мобилизират опозиция на комунизма“. Франк Уизнър казва, че ЦРУ може да подпомогне въстание, но той не може да гарантира „абсолютен контрол“, след като е започнало — „винаги са възможни изненадващи резултати“. На следващия ден съобщава на колегите си, че „влошаването на ситуацията в Индонезия се разглежда с най-голяма сериозност във висшите кръгове на американското правителство“.*2
	[*1 NSC minutes, August 1, 1957, DDEL.]
	[*2 Deputies meeting, August 2, 1957, CIA/CREST.]
	Фостър Дълес застава изцяло зад преврата. Той поставя бившия посланик Хю Къминг, вече пет месеца вън от Индонезия, начело на комитет, ръководен от служители на ЦРУ и Пентагона. Групата представя препоръките си на 13 септември 1957 г. Тя настоява САЩ, да предоставят тайна военна и икономическа помощ на стремящи се към власт армейски офицери.
	Но тя повдига и фундаментални въпроси за последиците от тайните американски действия. Въоръжаването на бунтовните офицери „може да увеличи вероятността от разкъсването на Индонезия, страна, създадена с американска подкрепа и помощ“: отбелязват членовете на групата Къминг.* „Понеже Съединените щати изиграха много важна роля в създаването на независима Индонезия, няма ли да загубят много в Азия и останалия свят, ако тя се разпадне, особено — както изглежда неизбежно — ако участието ни в разпадането стане известно?“ Въпросът остава без отговор.
	[* Cumming Committee, „Special Report on Indonesia“, September 13, 1957, разсекретен на 9 юли 2003 г., DDEL. По същото време посланик Алисън получава покана да намине към президентския дворец за неформален разговор. Сукарно желае Айзенхауер да дойде в Индонезия, да види страната лично, да бъде първият държавен глава, посетил красивата нова резиденция за гости, която строи на Бали. Когато студеният отказ от Вашингтон пристига две седмици по-късно, Алисън го предава с трепет: „Видях как челюстта на Сукарно буквално увисна, докато четеше писмото на президента Айзенхауер. Не можеше да повярва.“ Мненията и изказванията на Алисън, цитирани в настоящата глава, се намират в John М. Allison, _Ambassador from the Prairie, or Allison Wonderland_ (Boston: Houghton Mifflin, 1973), pp. 307–339.]
	Според документи на ЦРУ, придобити от автора, на 25 септември президентът Айзенхауер заповядва на Управлението да свали от власт правителството в Индонезия.* Той слага началото на три мисии. Първо: да се предоставят „оръжия и друга военна помощ“ на „анти сукарновски военни командири“ из Индонезия. Второ: да се „засилят решителността, волята и сцеплението“ на бунтовните армейски офицери на островите Суматра и Сулавеси. Трето: да се подкрепят и „подбудят към действие, поотделно или в унисон, некомунистически и антикомунистически елементи“ сред политическите партии на главния остров Ява.
	[* Езикът на заповедта е буквално отпечатан в хронологията на ЦРУ, „Indonesian Operation“, March 15, 1958, CIA/CREST.]
	Три дни по-късно индийският седмичник _Блиц_ — издание, контролирано от съветското разузнаване — публикува дълга статия с провокативното заглавие: АМЕРИКАНСКИ ЗАГОВОР ЗА СВАЛЯНЕТО НА СУКАРНО. Индонезийската преса взема историята и я разтяга. Тайната акция е останала секретна за около седемдесет и два часа.
	Ричард Бисъл изпраща самолети U-2 над архипелага и начертава пътищата за доставка на оръжие и амуниции на бунтовниците по море и по въздух. Той никога не е ръководил паравоенни операции или съставял военни планове. Намира го за очарователно.
	Планирането на операцията отнема три месеца. Уизнър отлита до резидентурата на ЦРУ в Сингапур, точно срещу Северна Суматра — от другата страна на Малакския проток, за да организира политическите операции.* Улмър създава военни командни постове в двете най-големи американски бази в региона — военновъздушната _Кларк_ и военноморската _Субик бей_ във Филипините. Джон Мейсън, ръководителят на далекоизточните операции на Улмър, събира малък екип служители — специалисти по паравоенните операции на Филипините; мнозина са ветерани от действията на ЦРУ по време на Корейската война. Те влизат в контакт с неколцина разбунтувани индонезийски военни в Суматра и с друг контингент стремящи се към власт командири на остров Сулавеси, североизточно от Ява. Мейсън работи с Пентагона, за да събере пратка картечници, карабини, винтовки, минохвъргачки, ръчни гранати и амуниции, достатъчни за осем хиляди войници, и планира да снабди въстаниците на Суматра и Сулавеси по море и по въздух. Първата доставка оръжие потегля от _Субик бей_ на военния кораб _Томастън_ с курс към Суматра на 8 януари 1958 г. Мейсън следва кораба с подводницата _Блугил_. Оръжията пристигат следващата седмица в пристанището Паданг, Северна Суматра, на 225 мили южно от Сингапур. Разтоварването се извършва без никаква секретност. То привлича значителна тълпа.
	[* Документите на ЦРУ показват две пътувания до региона през есента на 1957 и пролетта на 1958 г. Уизнър иска да е сигурен, че Държавният департамент знае колкото може по-малко за плановете му за тайни операции. Според протоколите от съвещанието на директора на 26 декември 1957 г. той е имал уговорени за 30 декември срещи със служители от Държавния департамент „относно индонезийската ситуация. Г-н Уизнър изразява надеждата, че тези дискусии ще бъдат ограничени до политически въпроси и няма да бъде допуснато да засягат оперативни проблеми“.]
	На 10 февруари индонезийските въстаници хвърлят дръзко предизвикателство към Сукарно от новосъздадената, финансирана от ЦРУ, радиостанция в Паданг. Те настояват за ново правителство и за обявяване на комунизма извън закона в рамките на пет дни. След като не получават отговор от Сукарно — който се забавлява в гейша баровете и баните на Токио, — обявяват създаването на революционно правителство, чийто подбран и заплатен от ЦРУ външен министър е полковник Малудин Симболон, английски говорещ християнин. Докато четат исканията си по радиото, бунтовниците предупреждават външните сили да не се намесват във вътрешните работи на Индонезия. Междувременно ЦРУ приготвя нови оръжейни доставки от Филипините и очаква първите признаци на общонародно въстание срещу Сукарно.
	Резидентурата в Джакарта съобщава на главната квартира да очаква дълъг, бавен и инертен период на политическо маневриране, при което „всички фракции ще се стремят да избегнат насилието“.* Осем дни по-късно, на 21 февруари, индонезийската авиация превръща радиостанциите на революционерите на остров Суматра в развалини, а флотът блокира позициите им покрай брега. Индонезийските агенти на ЦРУ и американските им съветници се оттеглят в джунглата.
	[* „Indonesian Operation“, March 15, 1958, CIA/CREST. Паравоенната операция е описана в детайли при Kenneth Conboy and James Morrison, _Feet to the Fire: CIA Covert Operations in Indonesia, 1957-1958_ (Annapolis, MD: Naval Institute Press, 1999), pp. 50–98. Фонът на програмите за политическа война е очертан при Audrey R. Kahin and George M. T. Kahin, _Subversion as Foreign Policy: The Secret Eisenhower and Dulles Debacle in Indonesia_ (Seattle: University of Washington Press, 1995).]
	Управлението, изглежда, не е обърнало внимание, че някои от най-влиятелните командири в индонезийската армия са били обучени в Съединените щати и наричат себе си „синовете на Айзенхауер“.* Същите хора се бият с бунтовниците. Армията, ръководена от антикомунисти, е във война с ЦРУ.
	[* Office of U.S. Army attache, Jakarta, to State, May 25, 1958, цитирано при Kahin and Kahin, Subversion as Foreign Policy, p. 178.
	ЦРУ иска Пентагонът да помогне да се открият повече говорещи английски офицери от индонезийската армия, които желаят да завземат властта с помощта на ЦРУ. Memo to Allen W. Dulles from Major General Robert A. Schow, February 5, 1958.
	Отговорите би трябвало да накарат американците да се позамислят малко. Генерал Насутион, професионалният военен, който е начело на армията и остава лоялен към правителството, уверява американския военен аташе в Джакарта майор Джордж Бенсън, че вече отстранява всеки заподозрян за комунист от важна позиция. Подполковник Д. И. Панджайтан, индонезийският военен аташе в Бон — и християнин, отбелязват американските му колеги, заявява: „Ако Съединените щати знаят за комунисти, нека ни кажат и ние ще ги отстраним… Ще направим всичко, освен да застреляме Сукарно или да нападнем комунистите, без да има доказателство за незаконни действия от тяхна страна. В нашата страна в момента не можем да арестуваме комунисти само защото са комунисти; ще ги отстраним — и в този момент полковникът удари във въздуха, сякаш държеше нож, — ако стъпят накриво“. Memorandum of conversation with Indonesian army officers, неясна дата, но вероятно в началото на 1958 г., разсекретен на 4 април 2003 г., CIA/CREST.]


#	„Най-добрата тайфа, която можахме да съберем“

	Часове след като първите бомби падат над Суматра, братята Дълес си говорят по телефона. Фостър казва, че е „за това да се направи нещо, но е трудно да се измисли какво или защо“.* Ако Съединените щати бъдат „въвлечени в гражданска война“ на другия край на света — заявява той, — как биха могли те да обяснят случая на Конгреса или на американския народ? Алън отговаря, че събраните от ЦРУ сили са „най-добрата тайфа, която можахме да съберем“ и предупреждава, че „няма твърде много време за обсъждане на всичко, което трябва да обсъждаме“.
	[* Транскрипция на телефонно обаждане на Дж. Ф. Дълес, DDEL.]
	Когато Съветът за национална сигурност се среща през същата седмица, Алън Дълес казва на президента, че „Съединените щати са изправени пред много трудни проблеми“ в Индонезия.*
	[* NSC minutes, February 27, 1958 г., DDEL.]
	Според протоколите на СНС „той очерта последните събития, повечето от които са изложени във вестниците“, след което предупреждава: „ако това дисидентско движение се изчерпи“, то той „смята за напълно сигурно, че Индонезия ще премине към комунистите“. Фостър Дълес заявява, че „не можем да допуснем това да се случи“. Президентът се съгласява, че „ще трябва да нападнем, ако наистина има заплаха от комунистически преврат“. Причината да се вярва в тази заплаха са лъжливите тревоги на ЦРУ.
	Алън Дълес е казал на Айзенхауер, че войските на Сукарно „не са много ентусиазирани за атака срещу Суматра“. Часове по-късно донесенията от Индонезия заливат главната квартира на ЦРУ, съобщавайки, че същите тези войски са „бомбардирали и блокирали въстаническите укрепления при първия си опит да смажат въстанието с всички достъпни средства“ и че „планират въздушнодесантна, морска и сухопътна операция срещу Централна Суматра“.
	Американските военни кораби се събират край Сингапур, на десет минути полет с реактивен самолет от брега на Суматра. Корабът _Тикондерога_, самолетоносач с два батальона морски пехотинци на борда, пуска котва заедно с два разрушителя и един тежък кръстосван. На 9 март, когато военноморското тактическо обединение се събира, Фостър Дълес прави публично изявление, в което открито призовава за въстание срещу „комунистическия деспотизъм“ на Сукарно. Генерал Насутион, командващ армията на последния, отговаря с изпращането на два батальона войници на флотилия от осем кораба, придружавани от ято самолети. Те се събират край северния бряг на Суматра, на дванайсет мили от пристанището на Сингапур.
	Новият американски посланик в Индонезия Хауърд Джоунс телеграфира на държавния секретар, че генерал Насутион е надежден антикомунист и че бунтовниците нямат шансове за победа. Със същия успех би могъл да пъхне съобщението си в бутилка и да я хвърли в морето.
	Началникът на оперативния отдел на генерал Насутион — полковник Ахмед Яни, е един от „синовете на Айзенхауер“ — изцяло проамерикански настроен, випускник на курса за командири и генералщабни офицери на американската армия във Форт Левънуърт и приятел на майор Джордж Бенсън, американски военен аташе в Джакарта. Полковникът, подготвяйки голяма офанзива срещу бунтовниците на Суматра, моли майор Бенсън за карти, които да го подпомогнат при задачата му. Майорът, неподозиращ за тайната операция на ЦРУ, ги дава с удоволствие.
	Във военновъздушната база _Кларк_ на Филипините командирите на ЦРУ са събрали група самолетни екипажи с численост двайсет и двама души, командвани от полски пилоти, които работят за Управлението от нещастната албанска операция осем години по-рано. Първият от полетите им пренася пет тона оръжия и амуниции, плюс купища пари за бунтовниците на Суматра. Засечени са от патрулите на генерал Насутион минути след влизането си в индонезийското въздушно пространство. Парашутистите на Насутион с удоволствие прибират всички сандъци, спуснати от пилотите на ЦРУ.
	На изток, в Сулавеси, войната на ЦРУ се развива също толкова добре. Летци от американския флот излитат на разузнавателна мисия, за да набележат потенциални цели на острова. Подпомаганите от САЩ бунтовници показват колко струват, като стрелят по самолета с 50-милиметровите картечници, доставени от Управлението. Американският екипаж едва оцелява при принудителното кацане двеста мили на север, на Филипините. Полските пилоти на ЦРУ получават списъка с целите от разузнавателния полет. Две двойки двучленни екипажи пристигат на едно временно летище на Сулавеси. Подновените им самолети B-26 са въоръжени с шест двеста и двайсет килограмови бомби и тежки картечници. Единият от тях успешно атакува индонезийско военно летище. Вторият се разбива при излитането. Двама храбри поляци се завръщат при британските си съпруги в найлонови торби; сложна измислица дегизира смъртта им.
	Последната надежда на ЦРУ са бунтовниците на Сулавеси и изолираните острови в североизточните краища на архипелага. Причината е, че в края на април войските на Сукарно унищожават въстаниците на Суматра. Петимата служители от ЦРУ на острова се спасяват, както могат. Тръгват на юг с джип, докато горивото им свършва, после вървят през джунглата до брега, крадейки храна от дюкяните из изолираните села, за да се препитават. Когато стигат океана, завземат едно рибарско корабче и съобщават координатите си по радиостанцията на резидентурата в Сингапур. Подводницата _Танг_ от американския флот пристига, за да ги спаси.
	Операцията на Суматра „на практика се провали“ — мрачно докладва Алън Дълес на Айзенхауер на 25 април. „Изглежда, че въстаническите сили на острова нямаха желание да се сражават — казва директорът на президента. — Въстаническите водачи изобщо не можаха да изяснят на войниците си защо се бият. Това беше много странна война.“*
	[* NSC minutes, April 25, 1958 г., DDEL.]


#	„Осъдиха ме за убийство“

	Айзенхауер иска да запази операцията опровержима. Той заповядва нито един американец да не бъде включван „в каквито и да са операции от военен характер в Индонезия“.* Дълес не изпълнява нареждането му.
	[* NSC minutes, April 14, 1958, DDEL. John Foster Dulles, memorandum of conversation with the president, April 15, 1958, DDEL.]
	Пилотите на ЦРУ са започнали да бомбардират и обстрелват периферните острови на Индонезия на 19 април 1958 г. Тези въздушни сили са описани в обобщената информация на ЦРУ за Белия дом и президента на Съединените щати като „въстанически самолети“ — индонезийски самолети, управлявани от индонезийци, не американски машини, пилотирани от служители на Управлението. Един от американците, управлявали въпросните самолети, е Ал Поуп. Двайсет и пет годишен, той е ветеран е четири години опасни секретни задачи. Отличава се със смелост и разпаленост.
	„Наслаждавах се да убивам комунисти — казва той през 2005 г.* — Харесваше ми да убивам комунисти, където и да ми паднеха.“
	[* Интервю на автора с Поуп.]
	Първата си мисия в Индонезия изпълнява на 27 април. През следващите три седмици той и другите пилоти от ЦРУ удрят военни и цивилни цели в селата и пристанищата на Североизточна Индонезия. На 1 май Алън Дълес докладва на Айзенхауер, че въздушните удари били „твърде неефективни, понеже доведоха до потапянето на британски и на панамски товарен кораб“.*1 Стотици цивилни загиват, според доклада на американското посолство. Четири дни по-късно Дълес нервно съобщава на Съвета за национална сигурност, че бомбардировките са „предизвикали голям гняв“ сред населението на Индонезия, тъй като било обявено, че американски пилоти са били зад щурвалите.*2 Обвиненията са верни, но президентът на Съединените щати и държавният секретар ги отричат публично.
	[*1 NSC minutes, May 1, 1958, DDEL.]
	[*2 NSC minutes, May 4, 1958, DDEL.]
	Американското посолство и адмирал Феликс Стъмп, командващ американските сили в Пасифика, сигнализират във Вашингтон, че операцията на ЦРУ е очевиден провал. Президентът изисква от директора на разузнаването да даде обяснение. Група служители от главната квартира на Управлението се захваща да слепи хронология на индонезийската операция. Те отбелязват, че въпреки огромната „сложност“ и „деликатност“ на операцията, изискващи „внимателна координация“, тя била импровизирана „от ден за ден“. Поради мащаба и обхвата си „не би могла да бъде проведена като напълно секретна операция“.* Провалът на секретността нарушава устава на Управлението и преките заповеди на президента.
	[* „Indonesian Operation“, March 15, 1958, CIA. CREST. Невероятно е, но Алън Дълес изтъква бедността като причина за провалената мисия. ЦРУ се нуждаело от поне още 50 милиона долара в бюджета си за тайни операции, казва той на Айзенхауер: „Бяхме с твърде малки ресурси, за да реагираме на ситуации като тази в Индонезия“.]
	Ал Поуп прекарва ранните часове на 18 март, неделя, над град Амбон в Източна Индонезия, като потапя военен кораб, бомбардира пазар и разрушава една черква. Официалният списък на жертвите съдържа шестима цивилни и седемнайсет военни. След това Поуп започва да преследва седем хиляди тонен кораб, превозващ повече от хиляда индонезийски войници. Но неговият B-26 е на прицелите на противосамолетните оръдия на кораба. Освен това той е преследван от индонезийски изтребител. Уцелен отзад и отдолу, самолетът му избухва в пламъци на шест хиляди фута височина.*1 Поуп нарежда на индонезийския си радист да скочи, изхвърля капака на кабината, натиска копчето на катапулта и скача с парашут. Когато се преобръща назад, кракът му удря опашката на самолета. Бедрената му кост се раздробява при ханша. Последната бомба се разминава на около четирийсет фута*2 с транспортния кораб и запазва живота на стотици. Поуп пада бавно на земята, гърчейки се от болка на края на парашута си. В джоба на авиаторския си костюм той държи военната си книжка, отчетите за полети и членска карта за офицерския клуб в базата _Кларк_. Документите го посочват като такъв, какъвто е — американски офицер, бомбардиращ Индонезия по заповед на правителството си. Биха могли да го застрелят на място. Вместо това го поставят под арест.
	[*1 Около 1800 м. над морското равнище. — Бел.прев.]
	[*2 Около 12 метра. — Бел.прев.]
	„Осъдиха ме за убийство и ме осъдиха на смърт — казва той. — Казаха, че не съм военнопленник и нямам права по Женевската конвенция.“*
	[* Интервю на автора с Поуп. Сукарно изчаква две години, преди да съди Поуп. Пилотът на ЦРУ е задържан в един летен курорт на склоновете на планината Мерапи, където пазачите му го вземат на лов и му дават възможност да избяга. Той гледа на това като на заговор на правителството да предаде един висок, русокос и синеок пленник на Комунистическата партия на Индонезия. След четири години и два месеца плен е освободен през юли 1962 г. по личното настояване на главния прокурор на Съединените щати Робърт Ф. Кенеди. През останалата част на 60-те години отново се заема да лети за ЦРУ във Виетнам. През февруари 2005 г., на седемдесет и шест годишна възраст, Ал Поуп е награден с Ордена на почетния легион от френското правителство за приноса му в снабдяването на обсадените през 1954 г. в Диен Биен Фу френски части.]
	Съобщението, че Поуп е изчезнал в битка, достига главната квартира на ЦРУ същата неделна вечер. Директорът на разузнаването се съвещава с брат си. Приемат, че са загубили войната.
	На 19 май Алън Дълес изпраща телеграма до подчинените си в Индонезия, Филипините, Тайван и Сингапур — оттегляте се, спирате парите, затваряте линията за доставка на оръжие, унищожавате доказателствата и отстъпвате. Протоколите на заседанието в главната квартира от онази сутрин отразяват гнева му от „очевадната неразбория“.*
	[* Director’s meeting, May 19, 1958, CIA/CREST.]
	Време е Съединените щати да сменят съюзника. С възможно най-голяма бързина американската външна политика сменя курса си. Докладите на ЦРУ моментално отразяват промяната. На 21 май Управлението съобщава на Белия дом, че индонезийската армия потъпква комунизма и че Сукарно говори и се държи по начин, благоприятен за Съединените щати.*1 Сега вече бившите приятели на ЦРУ заплашват американските интереси. „Разбира се, операцията беше пълен провал“ — казва Ричард Бисъл.*2 Сукарно рядко пропуска да го спомене през остатъка на управлението си. Той знае, че ЦРУ се е опитало да събори правителството му, знаят го и армията му, а и политическата класа на Индонезия. Крайният ефект е засилване на местните комунисти, чиито влияние и сила нарастват през следващите седем години.
	[*1 „NSC Briefing: Indonesia“, May 21, 1958, разсекретено на 15 януари 2004 г., CIA/CREST.]
	[*2 Устна история на Бисъл, DDEL.]
	„_Казаха_, че Индонезия била провал — с горчивина размишлява Ал Поуп. — Но ние им разказахме играта. Убихме хиляди комунисти, въпреки че половината от тях вероятно дори не знаеха какво е комунизъм.“
	Единственото съвременно споменаване на службата на Поуп в Индонезия е един ред в доклад на ЦРУ до Белия дом от 21 май 1958 г. Той е лъжлив и цялостно звучи така: „Въстанически самолет B-26 свален по време на атака срещу Амбон на 18 май.“*
	[* „NSC Briefing: Indonesia“, May 21, 1958, CIA/CREST.]


#	„Проблемите ни нарастват с всяка година“

	Индонезия е последната операция на Франк Уизнър като началник на тайната служба. През юни 1958 г. той се завръща от Далечния изток на ръба на нормалността си, а към края на лятото полудява.* Диагнозата е „психотична мания“. Симптомите са били налице в продължение на години — желанието да промени света със силата на волята, възвишените речи, самоубийствените мисии. Психиатрите и примитивните нови психотропни лекарства не помагат. Лечението е електрошок. В продължение на шест месеца главата му е стягана в специално менгеме и през нея е пропускан ток — достатъчно силен, за да запали стоватова крушка. Уизнър излиза по-малко бляскав и по-малко дързък и заминава да служи като началник на резидентурата в Лондон.
	[* Ho Уизнър е с видимо разстроен ум от края на 1956 г., като в същото състояние е била и тайната служба. Пол Нитце, добър приятел, работил заедно с Уизнър като наследник на Кенан в Държавния департамент, отбелязва, че „резултатът от напрежението на унгарския и суецкия епизод беше повече, отколкото Франк можеше да понесе, след което той получи нервна криза. Мисля, че трудностите (в тайната служба) започнаха след нервната криза на Франк… Започнаха, след като Франк вече не беше компетентен да я ръководи“. Устна история на Нитце, HSTL. Уизнър преживява „много труден период“ през време на лечението си, пише през декември 1958 г. Дълес на стария си заместник Бил Джаксън: „Надявам се, че след немного седмици ще излезе от лечебницата.“ Документи на Алън Дълес, разсекретени на 13 февруари 2001 г., CIA. По онова време електрошокът е „използван за различни смущения, често във високи дози и за дълги периоди… Много от тези опити се оказват неефективни, а някои направо вредни“. Виж „Report of the National Institute of Mental Health Consensus Development Conference on Electroconvulsive Therapy“, _Journal of the American Medical Association_, Vol. 254, 1985, pp. 2103–2108.]
	След като индонезийската операция се проваля, на ред заседания на Съвета за национална сигурност Дълес говори несвързано, изричайки неясни и злокобни предупреждения за заплахата от Москва. Президентът започва да се чуди на глас дали знае какво върши. Веднъж изумено задава въпроса: Алън, нима се опитваш да ме наплашиш, за да започна война?
	В главната квартира Дълес задава въпроса на най-старшите си служители: къде точно трябва да отиде, за да намери разузнавателна информация за Съветския съюз? На съвещание на заместник-директорите на 23 юни 1958 г. казва, че е „в недоумение към коя част на Управлението да се обърне, когато иска специфична информация за Съветския съюз“.* Управлението въобще не разполага с такава. Докладите му за Съветите са чисто празнословие.
	[* Director’s meeting, June 23, 1958, CIA/CREST.]
	Абът Смит от ЦРУ, един от най-добрите му анализатори и по-късно началник на Националната служба за прогнозиране, поглежда назад в десетилетната работа и в края на 1958 г. написва: „Изградили сме си картина на СССР и каквото и да се случи, то трябва да бъде натаманено към въпросната картина. Разузнавачите анализатори едва ли могат да извършат по-тежък грях.“*
	[* Смит цитиран при Douglas Garthoff, „Analyzing Soviet Politics and Foreign Policy“, in Gerald K. Haines and Robert E. Leggett (eds.), _Watching the Bear: Essays on CIA’s Analysis of the Soviet Union_, CIA/CSI, 2003.]
	На 16 декември 1958 г. Айзенхауер получава доклад от своя Консултативен съвет по разузнаване, който го съветва да реорганизира ЦРУ.* Членовете на съвета се страхуват, че Управлението е „неспособно да направи обективни преценки на собствената си разузнавателна информация, както и на операциите си“. Водени от бившия секретар по отбраната Робърт Лъвет, те настояват пред президента да измъкне тайните операции от ръцете на Алън Дълес.
	[* „Subject: Third Report of the President by the President’s Board of Consultants on Foreign Intelligence Activities“ and memorandum of conference with the president [by the board.], December 16, 1958, CIA/DDEL. При срещата си c президента бившият секретар по отбраната Робърт Лъвет „подкрепя мнението на Съвета, че настоящата организация е слаба, посочвайки примера с Индонезия“ — съобщава строго секретният протокол. „Г-н Лъвет посочи, под формата на общо резюме, че имаме два основни начина да придобием надеждна информация — чрез машинария и чрез индивидуални тайни агенти. Той смята, че в последния сектор — тайните агенти — ще получим най-добрата информация… Не сме добри в това направление и трябва да станем по-добри“.]
	Дълес, както винаги, отбива всички усилия за промяна на ЦРУ. Той казва на президента, че Управлението няма никакъв кусур. В главната квартира заявява на старшите си подчинени, че „проблемите ни нарастват с всяка година“.* Дълес обещава на президента, че заместникът на Уизнър ще оправи мисиите и организацията на тайната служба. Разполагал с точния човек за работата.
	[* Dulless, minutes of senior staff meeting, January 12, 1959, CIA/CREST.]


>>	16. „Той лъжеше всички“

	На 1 януари 1959 г. Ричард Бисъл става началник на тайната служба.*1 Същия ден Фидел Кастро идва на власт в Куба. Една извадена на бял свят през 2005 г. секретна история на ЦРУ описва подробно как Управлението отговаря на заплахата.*2
	[*1 Амбициите на Бисъл за ЦРУ са големи; препятствията пред тях са още по-големи. Заявява на старшите си служители, че поръчението му е да слее „плановете за гореща война и потенциала за студена“ на Съединените щати — да направи от ЦРУ повече меч, отколкото щит в битката срещу Съветите. Той създава ново поделение — Проекти за развитие, което му позволява да ръководи програмите за тайни действия от задния си джоб. За него ЦРУ е инструмент на американската мощ, който е не по-слаб — и много по-полезен — от ядрения арсенал на 101-ва въздушнопреносима дивизия. „Mr. Bissell’s Remarks, War Planners Conference“, March 16, 1959, разсекретено на 7 януари 2002 г., CIA/CREST.
	Бисъл е наясно, че Управлението изпитва опасен недостиг на таланта, нужен за постигане на целите му. Собствената му „изключителност“, заявява един от главните му помощници Джим Фланъри, „не можа да преодолее факта, че тайната служба се състои основно от посредствени хора“. Фланъри е цитиран от Peter Wyden, _Bay of Pigs: The Untold Story_ (New York: Simon and Schuster, 1979), p. 320.
	Бисъл незабавно нарежда на своите шефове на отдели да „идентифицират некадърните служители и да се освобождават от тях“. Той иска „неспирно и постоянно“ прочистване на стадото. „Не се ограничавайте със случаите на неефикасност и нарушаване на закона — инструктира Бисъл подчинените си. — Идентифицирайте и отстранявайте служителите, които не поемат, не могат или не желаят да поемат своя дял от работата.“ Richard Bissell, „Subject: Program for Greater Efficiency in CIA“, February 2, 1959, разсекретено на 12 февруари 2002 г., CIA/CREST.
	Подробно вътрешно проучване на тайната служба на ЦРУ от ноември 1959 г. посочва източника на притесненията на Бисъл: набирането на талантливи млади служители е намаляло, докато редовете на посредствените хора на средна възраст набъбват. „Много значителен процент“ от работещите в ЦРУ скоро ще бъдат поне петдесетгодишни; те са поколението на Втората световна война и след три години ще започнат да се пенсионират масово след двайсет години военна и разузнавателна служба. „Сред най-добрите кадри на тайната служба цари силно чувство на безпомощност, което произлиза от очевидната неспособност на Управлението да разреши проблема с персонала“ — показва вътрешното проучване на ЦРУ. Този проблем остава нерешен и днес. „Subject: А Manpower Control Problem for the Clandestine Services Career Program“, November 4, 1959, разсекретено на 1 август 2001 г., CIA/CREST.]
	[*2 Ако не е отбелязано по друг начин, цитатите за ЦРУ и Куба в тази глава са взети от тайната история на Управлението за планирането на операцията в Залива на свинете: Jack Pfeiffer, _Evolution of CIA’s Anti-Castro Policies, 1951-January 1961_, Vol. 3 of _Official History of the Bay of Pigs Operation_, CIA, NARA (впоследствие цитирано като Pfeiffer). Пфайфър е назначен за главен историк на ЦРУ през 1976 г.; пенсионира се през 1984 г. и прекарва следващото десетилетие в неуспешно съдене на ЦРУ за издаването на посочената работа. Триста страничната му история се появява в Националния архив през юни 2005 г., изровена от професор Дейвид Барет от Университета Виланова.]
	ЦРУ оглежда внимателно Фидел. То не знае как да го разбира. „Много сериозни наблюдатели смятат, че режимът му ще рухне за броени месеци“ — предсказва Джим Ноел, шеф на резидентурата, чиито служители прекарват твърде много време, докладвайки от хаванския _Кънтри Клуб_.*1 В главната квартира някои твърдят, че Кастро заслужава оръжията и парите на Управлението. Ал Кокс, шеф на паравоенния отдел, предлага „да влезе в таен контакт с Кастро“ и да му предложи оръжие и амуниции, за да установи демократично управление. Кокс казва на началниците си, че ЦРУ може да достави на Кастро оръжия с кораб и кубински екипаж. Но „най-сигурният начин за помощ би бил да се дадат парите на Кастро, който след това да си купува оръжията — пише Кокс до шефовете. — Вероятно комбинацията от оръжие и пари ще е най-доброто.“*2 Кокс е алкохолик и мисълта му може да е неясна, но не един от колегите му смята като него. „И хората ми, и аз, всички бяхме фиделисти“ навремето — казва след много години Робърт Рейнълдс, началник на Карибското бюро на ЦРУ.*3
	[*1 Ноел, цитиран при Pfeiffer. Посланик Уилям Атууд, служил като лична свръзка на президента Кенеди с Кастро през лятото на 1963 г., си припомня: „Бях в Куба през 1959 г. и срещнах хора от ЦРУ, чиито главни източници бяха членовете на хаванския_ Кънтри клуб_… Те не се подаваха сред населението.“ Устна история на Атууд, FAOH.]
	[*2 Кокс, цитиран при Pfeiffer.]
	[*3 Рейнолдс направи забележката на автора и няколко други репортери, присъстващи на конференция за _Залива на свинете_ в Хавана през 2001 г.]
	През април и май 1959 г., когато току-що победилият Кастро посещава Съединените щати, служител на ЦРУ се среща лично с него във Вашингтон. Той описва Фидел като „нов духовен водач на демократичните и анти диктаторски сили в Латинска Америка“.*
	[* Цитиран при Pfeiffer.]


#	„Ръката ни не бива да личи“

	Разгневен, президентът открива, че в ЦРУ грешно са преценили Кастро. „Въпреки че разузнавателните ни експерти в продължение на месеци се колебаеха — пише Айзенхауер в мемоарите си, — събитията постепенно ги водеха към извода, че с идването на Кастро комунизмът е проникнал в това полукълбо.“*
	[* Dwight D. Eisenhower, _Waging Peace: The White House Years: 1956-1961_ (Garden City, NY: Doubleday, 1965), p. 524.]
	На 11 декември 1959 г., веднъж стигнал до това заключение, Ричард Бисъл изпраща на Алън Дълес паметна бележка, предлагаща „подробно да се обмисли _елиминирането_ на Фидел Кастро“.* Дълес нанася в предложението една жизненоважна поправка. Той зачерква _елиминиране_ — дума, обагрена с нещо повече от намек за убийство. На нейно място поставя _отстраняване_ от Куба и дава зелена светлина.
	[* Авторството на паметната бележка може да се припише на Дж. С. Кинг, тогава в края на деветата си година като началник на отдела за Западното полукълбо. Редакцията на Дълес се намира при Pfeiffer.]
	На 8 януари 1960 г. Дълес нарежда на Бисъл да организира специална група за свалянето на Кастро. Бисъл лично подбира много от същите хора, свалили правителството на Гватемала преди шест години — и излъгал в очите президента Айзенхауер за преврата. Той избира некадърния Трейси Барнс за политическата и психологическата война, талантливия Дейв Филипс за пропагандата, ентусиазирания Рип Робъртсън за паравоенното обучение и непреклонно посредствения Е. Хауърд Хънт да ръководи групите за политическо прикритие.
	Шефът им ще е Джейк Естърлайн, ръководил вашингтонската „военна стая“ за операция _Успех_. Естърлайн е бил резидент във Венецуела, когато за първи път забелязва Фидел Кастро в началото на 1959 г. Той е наблюдавал младия _Коменданте_, току-що извоювал победата си над диктатора Фулхенсио Батиста на Нова година, как обикаля Каракас и е чул тълпите да го поздравяват като победител.
	„Видях — по дяволите, всеки, който имаше очи, можеше да забележи, че една нова и мощна сила действа в това полукълбо — казва Естърлайн. — Трябваше да се заемем с нея.“*
	[* Ако не е отбелязано по друг начин, цитатите от Джейк Естърлайн в тази книга са взети от заснетите на видео интервюта на същия с Питър Корнблу от Архива за национална сигурност или от забележките на Естърлайн върху записите на конференцията за _Залива на свинете_, проведена в плантацията Мъсгроув в Джорджия през 1996 г. Конференцията се намира при James G. Blight and Peter Kornbluh (eds.), _Politics of Illusion: The Bay of Pigs Invasion Reexamined_ (Boulder, CO: Lynne Rienner, 1998).]
	През януари 1960 г. Естърлайн се завръща в главната квартира, за да получи назначението си за командващ специалната група за Куба. Отрядът се оформя като тайна клетка в рамките на ЦРУ. Всички пари, цялата информация и всички решения за кубинския специален отряд минават през Бисъл. Той слабо се интересува от работата на шпионите си и още по-слабо от събирането на вътрешна информация от Куба. Непрекъснато анализира какво ще се случи, ако превратът срещу Кастро успее или се провали. „Не смятам, че тези неща бяха обмислени в дълбочина — казва Естърлайн. — Смятам, че първата им реакция е била: Господи, там си имаме възможен комунист; по-добре да го разкараме, точно както разкарахме Арбенс в Гватемала.“
	Бисъл почти не говори за Куба с Ричард Хелмс, втория човек след него в командването на тайната служба. Двамата силно не се харесват и си нямат никакво доверие. Хелмс действително повлиява на една идея, която достига нагоре от кубинския специален отряд. Тя е пропаганден трик: кубински агент, обучен от ЦРУ, да се яви на брега на Истанбул с твърдението, че е политически затворник, току-що скочил от съветски кораб. Той ще заяви, че Кастро заробва хиляди от народа си и ги превозва до Сибир. Планът е известен като „Мокрият кубинец“.* Хелмс го отменя.
	[* Хелмс и мокрият кубинец се намират при Pfeiffer. „Хелмс напълно скъса с тая работа. Имам предвид, абсолютно! — спомня си Дик Дрейн, началник на операциите за кубинския специален отряд. — На третия път каза: «Знаете, че нямам нищо общо с този проект». Аз казах: «Да, г-н Хелмс, не искам да бъда досаден за това, но страшно много желая да имате, защото ще можем да използваме опита ви». Той отговори: «Ха-ха-ха… да… добре, благодаря много» — и това беше краят. Пазеше се от операцията като от чумата“.]
	На 2 март 1960 г. — две седмици преди президентът Айзенхауер да одобри тайните действия срещу Кастро — Дълес информира вицепрезидента Никсън за операциите, които вече са в ход. Четейки от заверения от Бисъл седем страничен документ със заглавието „Какво правим в Куба“, Дълес определя актове на икономическа война, саботаж, политическа пропаганда и план за използването на „медикамент, който, ако се постави в храната на Кастро, ще го накара да се държи толкова ирационално, че публичното му появяване може да има много разрушителни резултати за него“. Никсън изцяло го одобрява.
	Дълес и Бисъл представят плановете си на Айзенхауер и Никсън на лична среща в Белия дом в 14:30 ч. на 17 март 1960 г. Те не предлагат нахлуване на острова. Заявяват на Айзенхауер, че могат да свалят Кастро с хитрина. Ще създадат „отговорна, популярна и обединена кубинска опозиция“, водена от вербувани агенти. Тайна радиостанция ще излъчва пропаганда в Хавана, за да възпламени въстанието. Разузнавачи от ЦРУ ще подготвят в американския лагер за обучение за война в джунглите в Панама шейсет кубинци за проникване на острова. Управлението ще им спусне от въздуха оръжие и амуниции. Бисъл обещава, че Фидел ще падне шест до осем месеца по-късно. Синхронът е болезнено чувствителен: денят на изборите е след седем месеца и половина. Сенаторът Джон Ф. Кенеди и вицепрезидентът Никсън са спечелили с голяма преднина на предварителните избори за президентски кандидати в Ню Хемпшър през предишната седмица.
	Секретарят на Айзенхауер — генерал Андрю Гудпастър, води бележки за срещата: „Президентът каза, че не се сеща за по-добър план… Големият проблем е изтичането на информация и сигурността… Всеки трябва да е готов да се закълне, че не и чувал за плана… Ръката ни не бива да личи в нищо от стореното.“ Управлението би трябвало да няма нужда от напомняне, че според устава му _всички_ тайни акции изискват толкова непроницаема секретност, та никакви доказателства да не водят към президента. Но Айзенхауер иска да е сигурен, че ЦРУ ще даде най-доброто от себе си, за да запази точно тази операция покрита.


#	„Щяхме за платим за тази лъжа“

	Президентът и Дик Бисъл се вплитат все по-яростно в борба за контрол над една от най-големите от всички тайни — шпионския самолет U-2. Айзенхауер не е позволил никакви полети над съветска територия след разговорите си с Хрушчов в Кемп Дейвид шест месеца по-рано. Хрушчов се е върнал от Вашингтон, хвалейки куража на президента да търси мирно съвместно съществуване; Айзенхауер иска да остави в наследство „духа на Кемп Дейвид“.
	Бисъл се бори възможно най-упорито да поднови тайните операции. Президентът е раздвоен. Той наистина иска събираната от U-2 информация.
	Той желае да запълни „изоставането в ракетите“ — лъжливите твърдения на ЦРУ, военновъздушните сили, оръжейните доставчици и политици от двете партии, че Съветите вървят все по-напред в ядреното въоръжаване. Официалните оценки на ЦРУ за съветската военна мощ са основани не на разузнавателна информация, а на политика и предположения. От 1957 г. насетне ЦРУ изпраща на Айзенхауер ужасяващи доклади, че съветското изграждане на междуконтинентални балистични ракети с ядрени бойни глави е много по-голямо и по-бързо от това на американския арсенал. През 1960 г. Управлението предвижда смъртна заплаха за Съединените щати — то казва на президента, че към 1961 г. Съветите ще имат петстотин готови за удар междуконтинентални балистични ракети. Стратегическото военновъздушно командване използва тези оценки като основа за секретен план за изпреварващ удар с над три хиляди ядрени бойни глави, които да унищожат всеки град и военен пункт от Варшава до Пекин. Но тогава Москва няма петстотин насочени към Съединените щати ядрени ракети. Притежава четири.*
	[* Raymond L. Garthoff, „Estimating Soviet Military Intentions and Capabilities“, in Gerald K. Haines and Robert E. Leggett (eds.), _Watching the Bear: Essays on CIA’s Analysis of the Soviet Union_, ЦРУ/ЦИР, 2003.]
	Президентът се е притеснявал пет и половина години, че U-2 сам по себе си може да предизвика Трета световна война. Ако самолетът падне над Съветския съюз, може да завлече със себе си и шанса за мир. В месеца след диалозите с Хрушчов в Кемп Дейвид президентът е отхвърлил наскоро предложена нова мисия на U-2 над Съветския съюз — той отново заявява открито на Алън Дълес, че за него проникването в намеренията на Съветите чрез шпионаж е по-важно от откриването на подробности за военните им възможности. Само шпионите, а не машинките, могат ла му съобщят за съветското намерение да се атакува.
	Без тези сведения — казва президентът — полетите на U-2 са „провокативни дреболии и могат да им създадат представата, че сериозно се готвим да унищожим съоръженията им“ с тайно нападение.*
	[* Goodpaster memo, October 30, 1959, DDEL.]
	Айзенхауер има уговорена за 16 май 1960 г. среща на най-високо равнище с Хрушчов в Париж. Той се страхува, че най-голямото му преимущество — репутацията му на честен човек — ще бъде проиграно, ако самолетът U-2 се разбие, докато Съединените щати са, по думите му, „заети в явно открити разговори“ със Съветите.
	На теория само президентът има властта да даде заповед за мисия на U-2. Но Бисъл ръководи програмата, а той е капризен по отношение на летателните си планове. Опитва да избегне президентската власт чрез тайни опити за изнасяне на полетите при британците и китайските националисти. В мемоарите си пише, че Алън Дълес е бил ужасен да научи, че първият полет на U-2 минал пряко над Москва и Ленинград. Директорът въобще не знаел; Бисъл не сметнал за уместно да му каже.
	Той спори седмици с Белия дом, преди Айзенхауер най-накрая да се предаде и да се съгласи за полет над Съветския съюз от Пакистан на 9 април 1960 г. На пръв поглед това е успех. Но Съветите знаят, че въздушното им пространство вече е било нарушено веднъж, и стават много бдителни. Бисъл се преборва за още един полет. Президентът определя като краен срок 25 април. Денят идва и си заминава с облаци, закриващи комунистическите цели. Бисъл моли за още време и Айзенхауер му дава шест дни отсрочка. Следващата неделя ще бъде последната дата за полет преди срещата в Париж. Тогава Бисъл опитва да заобиколи Белия дом, като отива при секретаря по отбраната и председателя на Обединения комитет на началник-щабовете, за да получи подкрепата им за _още един_ полет. В усърдието си е забравил да направи план при случай на катастрофа.
	На Първи май, както президентът се е притеснявал, U-2 е свален в Средна Русия. Пилотът на ЦРУ Франсис Гари Пауърс е заловен жив. В този ден С. Дъглас Дийон изпълнява длъжността държавен секретар. „Президентът ми каза да работя с Алън Дълес — спомня си Дийон. — Трябваше да излезем с някакво изявление.“ За ужас и на двамата НАСА съобщава, че в Турция бил загубен метеорологичен самолет. Това е легендата на ЦРУ. Директорът на разузнаването или не е знаел за нея, или изобщо я е забравил.
	„Не можахме да разберем как се беше случило — казва Дийон, — но трябваше да се измъкнем от това.“
	Работата се оказва трудна. Придържайки се към легендата, Белият дом и Държавният департамент в продължение на една седмица лъжат американския народ за полета. Лъжите им стават все по-прозрачни. Последната излиза на 7 май: „Не е имало разрешение за такъв полет.“ Това пречупва духа на Айзенхауер. „Не можеше да допусне Алън Дълес да поеме цялата вина, понеже щеше да изглежда, че президентът не знае какво става в правителството“ — казва Дийон.
	На 9 май Айзенхауер влиза в Овалния кабинет и високо заявява: „Искам да подам оставка.“ За първи път в историята на Съединените щати милиони граждани разбират, че президентът им може да ги мами в името на националната сигурност. Доктрината на приемливото опровержение е мъртва. Срещата с Хрушчов е провалена и краткото размразяване в Студената война отново се покрива с лед. Шпионският самолет на ЦРУ разрушава идеята за намаляване на напрежението за почти десетилетие. Айзенхауер е одобрил последната мисия с надеждата да постави на обсъждане лъжата за ракетния пропуск. Но потулването на катастрофата го изкарва лъжец. Вече в оставка, той казва, че за времето на мандата си най-много съжалява за „лъжата, която казахме за U-2. Аз не осъзнавах колко висока цена щяхме да платим за тази лъжа.“*
	[* Айк прави тази бележка пред журналиста Дейвид Краслоу; тя е цитирана в няколко източника, включително David Wise, _The Politics of Lying: Government Deception, Secrecy, and Power_ (New York: Random House, 1973).]
	Президентът знае, че няма да може да се оттегли от поста в дух на международен мир и помирение. Сега той е изключително съсредоточен върху контролирането на колкото може повече места на планетата, преди да напусне службата.
	Лятото на 1960 г. става сезон на непрестанна криза за ЦРУ. Червените стрелки, обозначаващи горещи точки в Карибите, Африка и Азия, се увеличават на картите, носени от Алън Дълес и хората му в Белия дом. Горчилката от свалянето на U-2 отстъпва на убийствен гняв.
	Първо Дик Бисъл засилва плановете на ЦРУ за събарянето на Куба. Той създава нова резидентура на ЦРУ в Корал Гейбълс, Флорида, с кодовото име _Вълна_. Казва на вицепрезидента Никсън, че ще му трябва сила от петстотин обучени кубински емигранти — за разлика от шейсетте мъже преди няколко седмици, — за да поведат борбата. Но армейският център за война в джунглите в Панама не може да се справи със стотици необучени новобранци в повече. Ето защо Бисъл праща в Гватемала Естърлайн, който еднолично постига тайно споразумение с президента Мануел Идигорас Фуентес, пенсиониран генерал и ловък мошеник. Мястото, което осигурява, става главният тренировъчен лагер за _Залива на свинете_, със свое летище, свой публичен дом и свои правила на поведение. Кубинците към ЦРУ го намират „напълно незадоволителен“ — докладва полковникът от морската пехота Джак Хоукинс, главният паравоенен планировчик на Естърлайн. Те живеят в „условията на затворнически лагер“, което поражда „политически усложнения“, „много трудни за преодоляване от ЦРУ“. Въпреки че лагерът е изолиран, гватемалската армия е наясно със съществуването му, а присъствието на чужда военна сила на територията й почти довежда до военен преврат срещу президента.
	След това, в средата на август, вежливият и очарователен Дик Бисъл измисля споразумение с мафията срещу Фидел Кастро. Той отива при полковник Шефилд Едуардс, шеф на ЦРУ по сигурността, и го моли за връзка с някой гангстер, който може да осъществи удара. Този път информира Дълес, който дава одобрението си. Един историк на Управлението заключава: „Бисъл вероятно е вярвал, че Кастро ще падне мъртъв от ръката на платения от ЦРУ убиец преди бригадата изобщо да докосне плажа“ на Залива на свинете.*
	[* Michael Warner, „The CIA’s Internal Probe of the Bay of Pigs Affair“, _Studies in Intelligence_, Winter 1998–1999, CIA/CSI.]
	Хората на Бисъл, без да знаят нищо за плана с мафията, работят върху втори заговор за убийство. Сега въпросът е как да се разположи обучен убиец на ЦРУ на изстрел разстояние от Фидел: „Можем ли да докараме един Рип Робъртсън близо до него? Можем ли да докараме някой истински сърцат кубинец — имам предвид кубинец смелчага?“ — пита Дик Дрейн, началник на операциите на кубинския специален отряд. Отговорът винаги е „не“. Маями е пълен с хиляди кубински емигранти, готови да участват във все по-популярната тайна операция на ЦРУ, но сред тях гъмжи от шпиони на Кастро и той научава доста за плановете на Управлението. Един агент на ФБР — Джордж Дейвис — след няколко месеца слушане на приказливи кубинци в кафенетата и баровете на Маями дава на служител на ЦРУ от _Вълна_ приятелски съвет: невъзможно е да се свали Кастро с тези бъбриви кубински бежанци. Единствената надежда е да се изпрати морската пехота. Колегата му от ЦРУ предава посланието в главната квартира. То е игнорирано.
	На 18 август 1960 г. Дълес и Бисъл обсъждат поверително с президента Айзенхауер специалния отряд за Куба за по-малко от двайсет минути. Бисъл моли за още 10,75 милиона долара, за да започне обучението на петстотинте кубинци в Гватемала. Айзенхауер казва „да“, но при едно условие: „При положение че Обединеният комитет, Отбраната, Държавният департамент и ЦРУ са на мнение, че имаме добър шанс за реален успех“ в „освобождаването на кубинците от този кошмар.“ Когато Бисъл опитва да издигне идеята за създаване на американска военна част, която да води кубинците в боя, Дълес го отрязва два пъти, избягвайки дебата и несъгласието.
	Президентът — човекът, който е оглавил най-голямата секретна инвазия в американската история — предупреждава водачите на ЦРУ за „опасността да направим погрешни стъпки“ или „да започнем нещо, преди да сме готови“.


#	„За отбягване още една Куба“

	По-късно същия ден на среща на Съвета за национална сигурност президентът заповядва на директора на разузнаването да елиминира човека, когото ЦРУ разглежда като африканския Кастро — министър-председателя на Конго Патрис Лумумба.
	Лумумба е избран на свободни избори и се обръща към Съединените щати за помощ, когато страната му отхвърля бруталното колониално управление на Белгия и обявява независимост през лятото на 1960 г. Американска помощ не пристига, защото ЦРУ смята Лумумба за упоен комунистически будала. Така че когато белгийските парашутисти долитат, за да възстановят контрола над столицата, Лумумба приема съветски самолети, камиони и „техници“, за да подкрепят едва работещото му правителство.
	През седмицата, в която пристигат белгийските войници, Дълес изпраща Лари Девлин, шеф на брюкселската резидентура, да поеме пункта на ЦРУ в столицата на Конго и да оцени Лумумба като мишена на тайни действия. На 18 август, след шест седмици в страната, Девлин телеграфира на главната квартира:
C>
	КОНГО ПРЕЖИВЯВА КЛАСИЧЕСКИ КОМУНИСТИЧЕСКИ ОПИТ ВЗЕМАНЕ ВЛАСТТА… НЕЗАВИСИМО ДАЛИ ЛУМУМБА ИСТИНСКИ КОМУНИСТ ИЛИ ИГРАЕ ИГРАТА ИМ… МОЖЕ БИ ОСТАВА МАЛКО ВРЕМЕ ДА ДЕЙСТВАМЕ ЗА ОТБЯГВАНЕ ОЩЕ ЕДНА КУБА.
C$
	Алън Дълес предава есенцията от съобщението на съвещанието на Съвета за национална сигурност същия ден. Според тайните показания на стенографа на СНС Робърт Джонсън, дадени години по-късно пред Сената, веднага след това президентът Айзенхауер се обърнал към Дълес и направо казал, че Лумумба трябва да бъде елиминиран.* След петнайсетина секунди гробовна тишина заседанието продължава. Дълес телеграфира на Девлин осем дни по-късно:
	[* Доказателствата, че Айзенхауер е искал Лумумба мъртъв, са необорими. „Президентът искаше да се отърве от някого, когото той (и много други, сред тях и аз) разглеждаше като пълен негодник и много опасен човек — казва по-късно Бисъл в интервю за устна история, дадено за Президентската библиотека Айзенхауер. — Нямам и най-малкото съмнение, че искаше да се отърве от Лумумба, че го искаше много силно и веднага, като спешна и много важна работа. Телеграмата на Алън отразяваше това усещане за спешност и първостепенна важност“. Показанията на секретаря на СНС Робърт Джонсън за заповедта на Айзенхауер от заседанието на СНС от 18 август 1960 г. Лумумба да бъде убит и цитираните показания на Девлин за заповедите, идващи от „президента“, са дадени на следователите за Комисията Чърч. Девлин дава показания на 25 август 1975 г.; Джонсън на 18 юни и 13 септември 1975 г. За убийството на Лумумба виж „Заключения на следствената комисия“, парламентарен доклад от хиляда страници, издаден от правителството на Белгия през декември 2001 г. Виж също и протоколите на СНС от 12 и 19 септември 1960 г.: NSC minutes, September 12 and 19, 1960, DDEL. Стив Уайсман, бивш директор за персонала на подкомисията за Африка в Палатата на представителите, даде на автора изясняващо интервю за структурата на тайната операция в Конго; виж също от него „Opening the Secret Files on Lumumba’s Murder“, _Washington Post_, July 21, 2002. След убийството Никита Хрушчов провежда разговор с американския посланик в Москва, който докладва в поверителна телеграма до Вашингтон: „Що се отнася до Конго, X. твърди, че случилото се там, и особено убийството на Лумумба, е помогнало на комунизма. Лумумба не е бил комунист и той се съмнявал, че някога щял да стане такъв.“ FRUS, 1961–1963, Vol. X, document 51. Въпреки това Москва създава Университета на дружбата Патрис Лумумба за студенти от Африка, Азия и Латинска Америка, а КГБ го използва като богат терен за вербуване. Но съветското разузнаване никога няма да се завърне в Конго при Мобуту, който лично режисира мнима екзекуция на последния съветски разузнавач, когото изгонва от столицата.]
C>
	НА НАЙ-ВИСОКО МЯСТО Е НАЛИЦЕ ОПРЕДЕЛЕНО ЗАКЛЮЧЕНИЕ, ЧЕ АКО ЛЛЛ ПРОДЪЛЖАВА ДА ЗАЕМА ВИСША ДЛЪЖНОСТ, НЕИЗБЕЖНИЯТ РЕЗУЛТАТ В НАЙ-ДОБРИЯ СЛУЧАЙ ЩЕ Е ХАОС, А В НАЙ-ЛОШИЯ ЩЕ ПРОПРАВИ ПЪТЯ КЪМ КОМУНИСТИЧЕСКО ЗАВЛАДЯВАНЕ НА КОНГО… НИЕ ЗАКЛЮЧАВАМЕ, ЧЕ ОТСТРАНЯВАНЕТО МУ ТРЯБВА ДА Е НЕОТЛОЖНА И ПЪРВОСТЕПЕННА ЦЕЛ И ЧЕ ПРИ СЪЩЕСТВУВАЩИТЕ УСЛОВИЯ ТОВА ЩЕ Е ПРИОРИТЕТ НА НАШИТЕ ТАЙНИ ДЕЙСТВИЯ. СЛЕДОВАТЕЛНО ИСКАМЕ ДА ВИ ДАДЕМ ПО-ШИРОКИ ПЪЛНОМОЩИЯ.
C$
	Сидни Готлиб, кривокракият майстор — химик на ЦРУ, донася в Конго рекламна ръчна чанта на ползваната от него авиокомпания, пълна с епруветки със смъртоносни токсини, и я предава на резидента. Тя съдържа подкожна спринцовка, с която смъртоносните капки могат да се инжектират в храна, напитка или туба с паста за зъби. Това е работа на Девлин — да предизвика смърт на Лумумба. Двамата мъже провеждат нервен разговор в апартамента на Девлин на или около 10 септември вечерта. „Попитах по чия заповед са подадени тези инструкции“ — казва Девлин под клетва по време на закрито даване на показания, разсекретени през 1998 г. Отговорът е: „Президентът.“
	Девлин свидетелства, че заключил отровите в сейфа на кабинета си и се тормозел какво да прави. Спомня си как е помислил: ще отида по дяволите, ако оставя _това_ така. След известно време изнася стъклениците с отрова на брега на реката Конго и ги заравя. Казва, че се срамувал от заповедта да убие Лумумба. Той знае, че ЦРУ разполага с други средства.
	Управлението вече е подбрало следващия водач на Конго: Жозеф Мобуту — „единствения човек в Конго, способен да действа твърдо“ — както казва Дълес на президента на съвещанието на СНС на 21 септември. В началото на октомври ЦРУ дава на Мобуту 250 000 долара, последвани от доставки на оръжия и амуниции през ноември.* Мобуту залавя Лумумба и по думите на Девлин го предава в ръцете на негов „заклет враг“. Базата на ЦРУ в Елизабетвил, близо до границата със Замбия, докладва, че „белгийски офицер от фламандски произход екзекутира Лумумба с автоматен откос“ две нощи преди следващият президент на Съединените щати да встъпи в длъжност. С твърдата подкрепа на ЦРУ Мобуту в крайна сметка постига пълен контрол над Конго след продължила пет години борба за власт. Той е предпочитаният съюзник на Управлението в Африка и клирингова къща за американските тайни операции на континента по време на Студената война. Управлява три десетилетия като един от най-свирепите и продажни диктатори в света, открадвайки милиарди долари приходи от огромните залежи диаманти, минерали и стратегически метали на страната, избивайки множество хора, за да задържи властта.
	[* Лично свидетелство за плащанията на съюзниците на ЦРУ в Конго дава Оуен Робъртс, по-късно американски посланик при президента Роналд Рейгън. Робъртс е експертът за Конго в разузнавателното и изследователско бюро на Държавния департамент във Вашингтон през 1960 г. Той е работил две години в конгоанската столица и е първият американски дипломатически служител, който познава лично всички нови лидери. През 1960 г. той се труди върху финансирано от ЦРУ монографично проучване на страната и е придружител, когато премиер-министърът Лумумба, президентът Жозеф Касавубу и осемнайсет от министрите им посещават Вашингтон и ООН при свикването на Общото събрание през септември. „ЦРУ извърши някои плащания, както ми е известно“, на конгоанската делегация в ООН — твърди посланик Робъртс. Устна история на Робъртс, FAOH.]


#	„Абсолютно незащитима позиция“

	С наближаването на изборите през 1960 г. на вицепрезидента Никсън е ясно, че ЦРУ далеч не е готово да атакува Куба. В края на септември той нервно инструктира специалната група: „Не правете нищо сега; чакайте да минат изборите.“ Отлагането дава на Фидел Кастро решаващо предимство. Неговите шпиони му предават, че подкрепяното от американците нахлуване може да стане във всеки момент, и той засилва армията и разузнаването си, налагайки строг контрол над политическите дисиденти, на които ЦРУ се е надявало да са ударните части на преврата. Вътрешната съпротива срещу Кастро започва да губи сила през същото лято, но ЦРУ никога не е обръщало голямо внимание какво всъщност става на острова. Трейси Барнс поверително поръчва проучване на общественото мнение в Куба — то показва, че хората в мнозинството си подкрепят Кастро. Тъй като не харесва резултатите, той просто ги отхвърля.
	Опитът на Управлението да спусне оръжия на бунтовниците на острова е фиаско. На 28 септември платформа с картечници, пушки и пистолети колт 45-и калибър за стотина бойци са хвърлени над Куба от самолет на ЦРУ, излетял от Гватемала. Попадат седем мили встрани от целта. Частите на Кастро вземат оръжията, залавят кубинския агент на ЦРУ, изпратен да ги получи, и го убиват. Пилотът се загубва при обратния път и се приземява в Южно Мексико, където местната полиция задържа самолета. Осъществени са общо трийсет такива мисии; най-много три от тях са успешни.
	В началото на октомври ЦРУ разбира, че не знае почти нищо за силите срещу Кастро в Куба. „Не бяхме уверени, че не са инфилтрирани“ от шпионите на Кастро, казва Джейк Естърлайн. Вече е сигурен, че Кастро не може да бъде свален с ловки подривни действия. „Положихме значителни усилия за инфилтрация и снабдяване и тези усилия се оказаха неуспешни“ — спомня си Бисъл.* Той решава, че „това, от което има нужда, е ударно действие“ — пълномащабно нахлуване.
	[* Интервю на Бисъл в: Piero Gleijeses, „Ships in the Night: The CIA, the White House, and the Bay of Pigs“, _Journal of Latin American Studies_, Vol. 27, 1995, pp. 1–42.]
	ЦРУ няма нито одобрението на президента, нито войските, потребни за изпълнението на тази задача. Петстотинте мъже, обучаващи се в Гватемала, са „абсурдно малобройни“ — казва Бисъл на Естърлайн. И двамата са наясно, че само много по-голяма сила може да успее срещу Кастро, който разполага с шейсетхилядна армия с танкове и артилерия, наред с все по-жестоката и ефикасна служба за вътрешна сигурност.
	Бисъл разговаря с мафията по единия телефон, а с Белия дом по другия. Наближават президентските избори. Някъде през първата седмица на ноември основната концепция за кубинската операция не издържа. Естърлайн обявява плана за неработещ, а Бисъл знае, че той е прав. Но не казва на никого. През месеците, седмиците и дните преди нахлуването той отстъпва в измама.
	„Той лъжеше всички наред“ — казва Джейк Естърлайн — долу лъже кубинския специален отряд на ЦРУ, горе лъже действащия и новоизбрания президент.
	През ноември Джон Кенеди побеждава Ричард Никсън с по-малко от 120 000 гласа. Някои републиканци смятат, че изборът е отмъкнат в избирателните райони на Чикаго. Други сочат купуване на гласове в Западна Вирджиния. Ричард Никсън обвинява ЦРУ. Той е убеден — погрешно, — че „джорджтаунските либерали“ като Дълес и Бисъл тайно са помогнали на Кенеди с вътрешна информация за Куба преди един съдбоносен предизборен телевизионен дебат.
	Новоизбраният президент Кенеди веднага обявява повторното назначаване на Дж. Едгар Хувър и Алън Дълес. Решението идва от баща му и е взето с цел политическа и лична защита. Хувър знае някои от по-дълбоките тайни на семейство Кенеди — включително сексуалните задявки на новоизбрания президент с подозирана за нацистки шпионин жена по време на Втората световна война — и е споделил каквото знае с Дълес. Кенеди е наясно с всичко това, защото баща му, бивш член на Консултативния съвет по разузнаване на Айзенхауер, му го е казал на основа на сигурни сведения.
	На 18 ноември новоизбраният президент се среща с Дълес и Бисъл в убежището на баща си в Палм Бийч, Флорида. Преди три дни Бисъл е получил заключителния доклад на Естърлайн за кубинската операция. „Първоначалният ни замисъл, изглежда, е неосъществим предвид установения от Кастро контрол — казва Естърлайн. — Смятаният по-рано за възможен вътрешен бунт няма да се осъществи, нито пък отбраната ще позволи такъв тип удар, какъвто се планираше първоначално. Вторият ни замисъл (сила от 1500–3000 души, която да осигури бряг с временно летище) също изглежда неосъществим, освен като съвместна акция на Управлението и Министерството на отбраната.“
	С други думи, за да съборят Кастро, Съединените щати трябва да изпратят морската пехота.
	„Седях в кабинета си в ЦРУ — спомня си Естърлайн — и си казах: по дяволите, надявам се Бисъл да е достатъчно куражлия и да каже на Джон Кенеди какви са фактите.“ Но Бисъл не обелва и една дума. Неосъществимият план става възможна мисия.
	Срещата в Палм Бийч поставя лидерите на ЦРУ в „абсолютно незащитима позиция“ — казва Бисъл на един историк на Управлението. Бележките им за съвещанието показват, че са възнамерявали да обсъждат миналите си победи — особено Гватемала — и множество текущи тайни операции в Куба, Доминиканската република, Централна и Южна Америка и Азия. Но не ги обсъждат. Преди срещата президентът Айзенхауер им казва да се придържат към „ограничен дневен ред“; те тълкуват думите му като забрана да обсъждат всичко, станало им известно на срещите на Съвета за национална сигурност. Като резултат жизненоважна информация за тайните операции на ЦРУ се изгубва при прехода от един към друг президентски мандат.
	Айзенхауер никога не е одобрявал инвазия в Куба. Но Кенеди не знае това. Той знае каквото са му казали Дълес и Бисъл.


#	„Осемгодишно поражение“

	В продължение на осем години Алън Дълес е отблъсквал всички опити на външни хора да променят ЦРУ. Той има да защитава репутация — на Управлението и своята. Отричайки всичко, не признавайки нищо, е затаявал истината, за да прикрие провалите на секретните си операции.
	Поне от 1957 г. нататък той отбягва гласовете на разума и умереността, пренебрегва все по-настоятелните препоръки на Консултативния съвет по разузнаване към президента, подминава докладите на собствения си генерален инспектор, отнася се презрително с подчинените си. „По това време той беше един уморен старец“, чието професионално държане „можеше да е, и обикновено беше, крайно непоносимо — казва Дик Леман, един от най-добрите анализатори, с които е разполагало Управлението.* — Отношението му към нас отразяваше неговата йерархия на ценностите. Той грешеше, естествено, но ние трябваше да се примирим с това.“
	[* Устна история на Леман, „Mr. Current Intelligence“, Studies in Intelligence, Summer 2000, CIA/CSI.]
	В последните си дни на президентския пост Айзенхауер започва да разбира, че не разполага с шпионска служба, достойна за това име. Достига до заключението, след като прочита дебел куп доклади, които е поръчал с надеждата да промени ЦРУ.
	Първият, получен на 15 декември 1960 г., е дело на Обединената изследователска група, създадена от него след свалянето на U-2, за да проучи пейзажа на американското разузнаване. Докладът показва ужасяваща картина на бездействие и безпорядък. Съобщава, че Дълес никога не се е заемал с проблема за изненадващото нападение от съветска страна. Никога не е координирал военна разузнавателна информация с цивилен анализ. Не е създал възможност за предупреждение по време на криза. Пропилял е осем години в тайни операции вместо в управляване на американското разузнаване.
	След това, на 5 януари 1961 г., президентският Консултативен съвет по разузнаване излиза с окончателните си препоръки. Той призовава за „пълна преоценка“ на тайните акции: „Не сме в състояние да заключим, че — в крайна сметка — всички програми за тайни действия, започнати от ЦРУ досега, са покривали риска на големите разходи в жива сила, пари и други ресурси.“ Предупреждава, че „концентрацията на ЦРУ върху политическите, психологическите и други свързани с тайните акции дейности все повече го отклонява от изпълнението на главната му мисия — събирането на разузнавателна информация“.*
	[* „Report form the Chairman of the President’s Board of Intelligence Consultants“ и „Sixth Report of the President’s Board of Consultants“, January 5, 1961, DDEL; „Report of the Joint Study Group“, December 15, 1960, DDEL; Lyman Kirkpatrick, memorandum for director of central intelligence, „Subject: Summary of Survey Report of FI Staff“, недатирано, CIA/CREST; NSC minutes, January 5 and 12, 1961, DDEL.]
	Съветът настоява президентът да разгледа „пълното отделяне“ на директора на разузнаването от ЦРУ. Съветът заявява, че Дълес е неспособен да го ръководи, докато изпълнява задълженията си по координирането на американското разузнаване — кодирането и декодирането на Агенцията за национална сигурност; нововъзникващите възможности на шпионските спътници и космическата фото рекогносцировка; безконечните караници на армията, флота и авиацията.
	„Напомних на президента, че той многократно се е обръщал към този генерален проблем“ — пише Гордън Грей, негов съветник по националната сигурност, след като преглежда доклада заедно с Айзенхауер.* „Знам — отвръща Айк. — Опитах. Не мога да променя Алън Дълес.“
	[* Gordon Gray, memorandum of meeting with President Eisenhower, January 18, 1961, DDEL.]
	„Беше постигнато много“ — настоява Дълес пред президента на последната среща на Съвета за национална сигурност. Той казва, че всичко е под контрол. Че е закрепил тайната служба. Че американското разузнаване никога не е било толкова активно и ловко. Че координацията и сътрудничеството са по-добри откогато и да било. Предложенията на президентския съвет са нелепи, заявява той. Те са лудост, те са незаконни. Дълес напомня на президента, че по закон е отговорен за координацията на разузнаването, че не може да прехвърля тази отговорност. Без моето ръководство, изрича той, американското разузнаване ще бъде „тяло, носещо се в празното пространство“.
	Най-накрая президентът Дуайт Айзенхауер избухва в безсилен гняв. „Структурата на нашата разузнавателна организация е сбъркана“ — казва той на Дълес. Тя е неразумна, трябва да се реорганизира, и отдавна трябваше да сме го направили. Нищо не се е променило след Пърл Харбър. „По този въпрос търпя осемгодишно поражение“ — казва президентът на Съединените щати. Заявява, че ще „остави наследство от пепелища“ на своя приемник.*
	[* Memorandum of discussion at the 473rd meeting of the NSC, January 5, 1961, DDEL; Memorandum from director of central intelligence Dulles, January 9, 1961 (Дълес претендира, че е „коригирал недостатъците“ и в тайната служба и че всичко там е „задоволително в момента“); Memorandum of discussion at the 474th meeting of the NSC, January 12, 1961, DDEL (Дълес заявява, че американското разузнаване е „по-добро откогато и да било“, че създаването на длъжността директор на Националното разузнаване ще бъде „незаконно“ и че този директор ще бъде „тяло, носещо се в празното пространство“). Разсекретените протоколи на СНС, публикувани през 2002 г., не са точни записки, но предават гнева и безсилието на президента. Всички са събрани във FRUS, 1961–1963, Vol. XXV, публикуван на 7 март 2002 г.]


>	Част трета
>	„Загубени каузи“
>	ЦРУ при Кенеди и Джонсън (1961–1968 г.)


>>	17. „Никой не знаеше какво да прави“

	Наследството е предадено в утрото на 19 януари 1961 г., когато старият генерал и младият сенатор се срещат сами в Овалния кабинет. С лошо предчувствие Айзенхауер представя набързо на Кенеди стратегемите на националната сигурност: ядрените оръжия и тайните операции.
	Двамата излизат и в президентския кабинет се срещат със стария и новия държавен секретар и секретарите по отбраната и финансите. „Сенатор Кенеди поиска мнението на президента дали Съединените щати да подкрепят партизанските операции в Куба, дори ако това замеси открито САЩ — записва един стенограф същата сутрин.* — Президентът отговори: «Да, тъй като не можем да оставим сегашното правителство там да продължи…» Той също каза, че ситуацията може да бъде облекчена, ако се заемем с Доминиканската република в същия момент.“ Идеята на Айзенхауер, че един преврат в Карибите може да уравновеси другия, е уравнение, което никой във Вашингтон не е изчислил.
	[* „Предаване на властта: 19 януари 1961 г., среща на президента и сенатор Кенеди“, разсекретено на 9 януари 2007 г., DDEL.]
	Когато на следващата сутрин Кенеди става за полагането на клетвата си, корумпираният лидер на Доминиканската република — генералисимус Рафаел Трухильо, е на власт от трийсет години. Подкрепата от американското правителство и американските делови среди е помогнала за оставането му на поста. Той управлява със сила, измама и страх; забавлява се, като окачва праговете си на месарски куки. „Имаше си камери за изтезания, вършеше и политически убийства — казва генералният консул Хенри Диърборн, най-високопоставеният американски дипломат в Доминиканската република в началото на 1961 г.* — Но той поддържаше закона и реда, разчисти мястото, направи го хигиенично, построи инфраструктура и не досаждаше на Съединените щати. За нас това беше чудесно.“ Но Трухильо е станал нетърпим, продължава Диърборн. „Когато отидох там, престъпленията му бяха станали такива, че имаше голям натиск от различни политически групи, групи за гражданските права и други не само в Щатите, но и из цялото полукълбо, че просто нещо трябва да се направи по отношение на този човек.“
	[* Устна история на Диърборн, FAOH. Интервюто е забележително откровено.]
	Диърборн е оставен да ръководи американското посолство в Санто Доминго, след като Съединените щати прекъсват дипломатически отношения с Доминиканската република през август 1960 г. Повечето от американските дипломати и шпиони напускат острова. Но Ричард Бисъл е помолил Диърборн да остане и да изпълнява длъжността началник на резидентурата на ЦРУ. Генералният консул се съгласява.
	На 19 януари 1961 г. Диърборн е известен, че пратка от малки оръжия е на път към група доминикански конспиратори, които искат да убият Трухильо. Специалната група с Алън Дълес начело е взела решението преди една седмица. Диърборн помолва за одобрението на Управлението, за да въоръжи доминиканците с три карабини, оставени в посолството от американски моряци. Заместникът на Бисъл по тайните акции Трейси Барне дава зелена светлина. Тогава ЦРУ изпраща три пистолета 38-и калибър на доминиканците. Бисъл разрешава втора пратка от четири картечници и 240 комплекта боеприпаси. Картечниците остават в американското консулство в Санто Доминго, след като членове на новата администрация поставят въпроса каква ще е световната реакция, ако се разбере, че Съединените щати доставят оръжия за убийство с дипломатическа поща.
	Диърборн получава лично одобрена от президента Кенеди телеграма, в която се казва: „Не ни пука, ако доминиканците убият Трухильо, става. Но не искаме това да лепне върху нас.“ Наистина така и става. Когато убийците на Трухильо го застрелват две седмици по-късно, димящият пистолет може да е бил, а може и да не е бил на Управлението. Няма пръстови отпечатъци. Но убийството е случаят, в който ЦРУ е най-близо до извършването на такъв акт по заповед на Белия дом.
	Главният прокурор на Съединените щати Робърт Ф. Кенеди нахвърля някои бележки, след като научава за атентата. „Големият проблем в момента — пише той — е, че не знаем какво да правим.“*
	[* Бележки на Р. Кенеди, цитирани в доклада на Комисията Чърч.]


#	„Аз се срамувах от страната си“

	Когато ЦРУ се устремява към нахлуването в Куба, „работата започна да се изплъзва от контрол“ — казва Джейк Естърлайн. Движещата сила е Бисъл. Той продължава да доработва плана, отказвайки да признае, че ЦРУ не може да свали Кастро, и затваряйки очите си за факта, че секретността на операцията е пропаднала отдавна.
	На 11 март Бисъл отива в Белия дом с четири различни плана. Нито един от тях не удовлетворява президента Кенеди. Той дава на шефа на тайната служба три дни, за да дойде с нещо по-добро. Откритието на Бисъл и неговият избор за нова десантна зона са три широки плажа в Залива на свинете. Мястото отговаря на новото политическо изискване на администрацията: при слизането на брега кубинците трябва да завземат временно летището и да установят политически плацдарм за едно ново кубинско правителство.
	Бисъл уверява президента, че тази операция ще успее. Най-лошото възможно нещо било, че въстаниците на ЦРУ щели да се сблъскат с частите на Кастро на брега и да напреднат в планините.* Но теренът в Залива на свинете е непроходима плетеница от мангрови корени и кал. Никой във Вашингтон не го знае. Едрите топографски карти на ЦРУ, подсказващи, че блатистата земя може да бъде партизански район, са начертани през 1895 година.
	[* Ако не е посочено по друг начин, възстановяването на десанта в Залива на свинете в тази глава е взето от _Foreign Relations of the United States, 1961-1963_, Vol. 10, _Cuba, 1961-1962_, разсекретен през 1997 г., и микрофилмираните му допълнения, издадени през 1998 г., Vol. 11; _Cuban Missile Crisis and Its Aftermath, 1962-1963_, разсекретен през 1996 г., и допълненията му от 1998 г.; и Jack Pfeiffer, _Evolution of CIA’s Anti-Castro Policies, 1951-January 1961_, Vol. 3 of _Official History of the Bay of Pigs Operation_, CIA, NARA. Цитатите от Джейк Естърлайн са взети от записите на конференцията _Мъсгроув_ при James G. Blight and Peter Kornbluh (eds.), _Politics of Illusion: The Bay of Pigs Invasion Reexamined_ (Boulder, CO: Lynne Rienner, 1998).]
	През следващата седмица агентите за връзка на ЦРУ с мафията опитват да убият Кастро. Те дават отровни хапчета и хиляди долари на Тони Варона, един от най-видните кубинци на ЦРУ (описан от Естърлайн като „негодник, измамник и крадец“, по-късно Варона се среща с президента Кенеди в Белия дом). Варона успява да предаде шишенцето отрова на ресторантски служител в Хавана, който трябва да я пусне във фунийката със сладолед на Кастро. Кубинските разузнавачи откриват шишенцето в хладилник, замръзнало за охладителната тръба.
	През пролетта президентът все още не е одобрил план за атака. Той не разбира как ще се развива нахлуването. В сряда, 5 април, отново се среща с Дълес и Бисъл, но не може да проумее стратегията им. В четвъртък, 6 април, ги пита дали планираното от тях бомбардиране на малобройните въздушни сили на Кастро няма да премахне преимуществото на изненадата за нападателите. Никой няма отговор.
	В събота вечер на 8 април Ричард Бисъл отговаря на настоятелния звън на домашния си телефон. Джейк Естърлайн се обажда от военния кабинет (известен като „Окото“) на ЦРУ във Вашингтон и казва, че той и паравоенният му планировчик полковник Хоукинс трябва да видят Бисъл лично колкото може по-скоро. В неделя сутринта Бисъл отваря входната си врата, за да съзре Естърлайн и Хоукинс в състояние на трудно овладяван гняв. Те влизат във всекидневната му, сядат и му казват, че нахлуването на Куба трябва да бъде спряно.
	Твърде късно е да се спре сега, казва Бисъл — предвидено е превратът срещу Кастро да започне след седмица. Естърлайн и Хоукинс заплашват с оставки. Бисъл се усъмнява в лоялността и патриотизма им. Те се разколебават.
	„Ако не искате катастрофа, на всяка цена _трябва_ да ликвидираме _цялата_ въздушна сила на Кастро“ — казва Естърлайн на Бисъл не за първи път. И тримата са наясно, че трийсет и шестте бойни самолета на Кастро са в състояние да убият стотици от кубинците на ЦРУ при слизането им на брега. Вярвайте ми, казва Бисъл. Обещава да убеди президента Кенеди да унищожи авиацията на Кастро. „Уговори ни да продължим — спомня си с горчивина Естърлайн. — Каза: обещавам ви, че няма да има намаляване на въздушните нападения.“
	Но в решителния момент Бисъл намалява американската сила, изпратена да унищожи самолетите на Кастро, наполовина — от шестнайсет на осем бомбардировача. Прави го, за да угоди на президента, който иска тих удар. Бисъл го измамва, че ЦРУ ще нанесе такъв.
	В събота, 15 април, осем американски бомбардировача модел B-26 атакуват три кубински летища, докато бригадата на ЦРУ от 1511 души се отправя към Залива на свинете. Пет кубински самолета са унищожени и вероятно още около дузина — повредени. Половината от авиацията на Кастро оцелява. Легендата на ЦРУ е, че нападателят е самотен дезертьор от кубинската военна авиация, който кацнал във Флорида. Същия ден Бисъл праща Трейси Барнс в Ню Йорк, за да пробута разказа на американския посланик в ООН Адлай Стивънсън.
	Бисъл и Барнс го правят на глупак, сякаш е техен агент. Точно като държавния секретар Колин Пауъл в навечерието на нахлуването в Ирак Стивънсън предлага измислицата на ЦРУ на света. За разлика от Пауъл, на следващия ден той разбира, че е бил измамен.
	Съобщението, че Стивънсън е уличен в публична лъжа, вцепенява от изненада държавния секретар Дийн Ръск, който вече има основания да е гневен на ЦРУ. Часове по-рано, след друга провалена операция, Ръск е трябвало да изпрати официално извинително писмо до премиер-министъра на Сингапур Ли Куан Ю.* Сингапурската тайна полиция е нахлула в квартира на Управлението, където бива разпитван един нает от ЦРУ министър от кабинета. Ли Куан Ю, ключов американски съюзник, казва, че началникът на резидентурата му предлага подкуп от 3,3 милиона долара, за да си замълчи.
	[* Шефът на резидентурата, който опитва да подкупи правителството, е Арт Джейкъбс, приятел на Франк Уизнър от Правния факултет и пазач в ранните дни на ЦРУ, дребно човече, познато в ония дни като Огьосника от Моз (непреводима игра на думи със заглавието на книгата _The Wizard of Oz — Магьосникът от Оз._ — Бел.прев.). „В Сингапур имахме един бандит, министър от кабинета, платен от ЦРУ — спомня си посланик Сам Харт, тогава политически служител в посолството в Малайзия. — Една нощ го закачили на детектора на лъжата в тяхна тайна квартира… Сингапурското поделение на M-5 нахлуло в квартирата и видяло въпросния министър от кабинета на детектора на лъжата.“ Устна история на Харт, FAOH. Последващото писмо на Ръск звучи така: „Скъпи господин министър-председателю: аз съм дълбоко натъжен… съжалявам изключително много… нещастен инцидент… непочтени действия… много сериозно… преглеждаме дейността на тези служители с оглед на възможни дисциплинарни акции“.]
	В 18 часа следобед в неделя, 16 април, Стивънсън телеграфира на Ръск от Ню Йорк, за да предупреди за „много сериозния риск от друга катастрофа като с U-2 при такава некоординирана акция“. В 21:30 часа съветникът на президента по националната сигурност Макджордж Бънди се обажда на заместник-директора на Дълес — генерал Чарлз Пиър Кабел. Бънди заявява, че ЦРУ не може да започне въздушни удари срещу Куба, освен ако „не бъдат извършени от място на бреговия плацдарм“ в Залива на свинете.* В 22:15 часа Кабел и Бисъл се втурват към елегантния кабинет на държавния секретар на седмия етаж. Ръск им обяснява, че самолетите на ЦРУ могат да влязат в бой, за да защитават плацдарма, но не и да атакуват кубински летища, пристанища или радиостанции. „Попита дали бих искал да говоря с президента — пише Кабел. — Г-н Бисъл и аз бяхме впечатлени от крайно деликатната ситуация с посланик Стивънсън и ООН и от риска за цялостната политическа позиция на Съединените щати — ситуация, създадена от лъжите на Бисъл и Барнс, и следователно не видяхме смисъл в това да говоря лично с президента.“ Хванат в капан от собствените си измислици, Бисъл избира да не се бори. В мемоарите си отдава своето мълчание на страхливост.
	[* Cabell and Bissell, memorandum for General Maxwell D. Taylor, „Subject: Cuban Operation“, May 9, 1961, JFKL, DDRS.]
	Когато Кабел се връща във военния кабинет на ЦРУ, за да докладва какво се е случило, Джейк Естърлайн сериозно обмисля да го убие със собствените си ръце. Управлението ще остави своите кубинци да умрат „като мишени на оня проклет плаж“ — казва той.
	Заповедта на Кабел за спиране на операцията заварва пилотите на ЦРУ в Никарагуа в кабините им, докато включват двигателите. В 4:30 часа в понеделник, 17 април, Кабел се обажда на Ръск в дома му и моли за президентско разрешение за повече въздушни сили, които да защитят корабите на ЦРУ, натоварени до перилата с амуниции и военни материали. Ръск се обажда на президента Кенеди във вирджинското му имение Глен Ора и дава линията на Кабел.
	Президентът казва, че не знаел, че ще има въздушни удари в сутринта на деня на десанта.* Молбата е отхвърлена.
	[* FRUS, Vol. XI, April 25, 1961 (Taylor Board).]
	Четири часа по-късно един изтребител бомбардировач „Сий Фюри“ пикира над Залива на свинете. Обученият в САЩ пилот 3 капитан Енрике Карерас, е асът на военната авиация на Фидел Кастро. Той се прицелва в „Рио Ескондидо“, нает от ЦРУ ръждясал товарен кораб от Ню Орлианс. На югоизток, от борда на адаптирания десантен съд от Втората световна война „Благар“ паравоенният офицер от ЦРУ Грейстън Линч стреля по кубинския самолет е дефектна 50-милиметрова картечница. Капитан Карерас изстрелва ракета, която удря предната палуба на „Рио Ескондидо“ шест фута под парапета, както и стотици 55-галонови варели, пълни с авиационен бензин. Огънят възпламенява три хиляди галона самолетно гориво и 145 тона амуниции в предния трюм. Екипажът изоставя кораба и се спасява с плуване. Съдът експлодира в огнено кълбо, което произвежда гъбообразен облак, издигнал се на половин миля над Залива на свинете. На шестнайсет мили разстояние, на брега, застлан с ранените и убитите на бригадата, командосът от ЦРУ Рип Робъртсън решава, че Кастро е хвърлил атомна бомба.
	Президентът Кенеди призовава адмирал Арли Бърк, командващ американския флот, да спаси ЦРУ от провал. „Никой не знаеше какво да прави, нито дори ЦРУ, които ръководеха операцията и отговаряха изцяло за нея, не знаеха какво да правят или какво става — казва адмиралът на 18 април. — Били сме държани в неведение за това и са ни казвани само полуистини.“
	В продължение на две отчаяни денонощия кубинците на Кастро и тези на ЦРУ се избиват едни други. През нощта на 18 април Пепе Сан Роман, командир на бригадата, се обръща към Линч по радиото: „Хора, разбирате ли колко отчаяна е ситуацията? Подкрепяте ли ни, или се измъквате?… Моля ви, не ни изоставяйте. Свърших танковите боеприпаси и тези за базука. Танковете ще ме ударят на зазоряване. Няма да бъда евакуиран. Ще се бием до края, ако трябва.“ Сутринта идва, но не се появява никаква подкрепа. „Нямаме боеприпаси и се бием на брега. Моля, изпратете помощ. Не можем да удържим“ — вика Сан Роман по радиостанцията си. Хората му загиват, стоейки до коленете във водата.
	„Ситуация за въздушна подкрепа с плацдарм изцяло извън ръцете ни — телеграфира шефът за въздушните операции на ЦРУ на Бисъл по обед. — Досега загубени 5 кубински пилоти, 6 помощник-пилоти, 2 американски пилоти и един помощник-пилот.“ Общо четирима американски пилоти, наети от ЦРУ от Националната гвардия на Алабама, са убити в сражение. В продължение на години Управлението крие причините за смъртта им от вдовиците и семействата им.
	„Все още вярваме — чете се в телеграмата на шефа на въздушните операции. — Очакваме вашите указания.“ Бисъл обаче няма такива. Към два часа следобед на 19 април Сан Роман проклина ЦРУ, стреля в радиостанцията си и прекратява боя. За шейсет часа 1189 човека от кубинската бригада са пленени, а 114 убити.
	„За първи път за трийсет и седемте ми години служба — написва Грейстън Линч — аз се срамувах от страната си.“
	Същия ден Робърт Кенеди изпраща пророческо послание до брат си. „Дойде моментът за сваляне на картите, понеже след година или две ситуацията ще бъде много по-лоша — пише той. — Ако не искаме Русия да установи ракетни бази в Куба, по-добре да решим сега какво искаме да направим, за да ги спрем.“*
	[* Robert F. Kennedy to the President, April 19, 1961, JFKL, цитирано при Aleksandr Fursenko and Timothy Naftali, _One Hell of a Gamble_ (New York: Norton, 1997), p. 97.]


#	„Да вземем кофата с мръсотия и да я покрием с нещо друго“

	Президентът Кенеди казва на двама от съветниците си, че Алън Дълес го е уверил лично в Овалния кабинет, че _Заливът на свинете_ ще бъде сигурен успех: „Господин президент, стоях точно тук, до бюрото на Айк, и му казах, че съм уверен, че гватемалската ни операция ще успее, и — господин президент! — перспективите пред този план са даже по-добри, отколкото пред онзи.“* Ако е наистина така, е смайваща лъжа. Всъщност Дълес е казал на Айзенхауер, че шансовете на ЦРУ в Гватемала са в най-добрия случай едно към пет, а без авиация — нула.
	[* Сътрудниците са Теодор Соренсен и Артър Шлезинджър и разказите им са съответно: Theodore Sorensen, _Kennedy_ (New York: Harper and Row, 1965) и Arthur Schlesinger, _Robert Kennedy and His Times_ (Boston: Houghton Mifflin, 1978).]
	В момента на десанта Алън Дълес държи реч в Пуерто Рико. Публичното му заминаване от Вашингтон е било част от план за отвличане на вниманието, но вече изглежда като изоставяне на кораба от адмирала. При завръщането си — спомня си Боби Кенеди — изглеждаше като жив мъртвец, с лице, заровено в треперещите му ръце.
	На 22 април президентът свиква Съвета за национална сигурност, инструмент на Управлението, който досега е презирал.* След като заповядва на обезумелия Дълес да започне да „организира покриване на дейността на Кастро в Съединените щати“ — задача, която противоречи на устава на ЦРУ — президентът нарежда на генерал Максуел Тейлър, новия военен съветник на Белия дом, да работи с Дълес, Боби Кенеди и адмирал Арли Бърк по представяне на критично разследване на _Залива на свинете_. Ръководената от Тейлър Комисия за разследване се събира същия следобед, като Дълес стиска копие от СНС 5412/2 — разрешението за тайните операции на ЦРУ от 1955 г.
	[* Президентът Кенеди буквално е изтръгнал инсталацията на Белия дом за администриране на употребата на тайна власт. Айзенхауер е упражнявал президентската власт посредством строга система за щабен контрол, като армейската. Кенеди я подмята нагоре-надолу като топка при игра на тъчбол (става дума за вариант на американския футбол, при който играчът има право да събори противниковия играч, който държи топката. — Бел.прев.). Дни след встъпването си в длъжност той унищожава Консултативния съвет по външното разузнаване и Съвета за координиране на операциите. И двете институции са със сигурност несъвършени, но са по-добри от нищото, което Джон Кенеди създава вместо тях. Съвещанието на СНС след _Залива на свинете_ е първата сериозна дискусия за тайните акции при администрацията на Кенеди.]
	„Аз съм първият, който ще признае, че не смята, че ЦРУ трябва да ръководи паравоенни операции — казва Дълес на комисията, облаче дим, прикриващо десетилетието непоколебима подкрепа за такива операции.* — Все пак мисля, че вместо да унищожим всичко и да започнем отначало, трябва да вземем доброто, с което разполагаме, да прекратим нещата, които са наистина отвъд компетентността на ЦРУ, след това да синхронизираме службата и да я направим по-ефективна. Трябва да разгледаме внимателно документите от серията 5412 и да ги поправим по такъв начин, че паравоенните операции да бъдат управлявани другояче. Няма да е лесно да открием къде да ги сложим; много е трудно нещата да се запазят в тайна.“
	[* Дълес, цитиран в „Paramilitary Study Group Meeting“ (Taylor Board), May 11, 1961, разсекретено през март 2000 г. и достъпно онлайн на адрес: http://www.gwu.edu/nsarchiv/NSAEBB/NSAEBB29/06-01.htm.]
	Работата на Комисията на Тейлър скоро показва на президента, че се нуждае от нов начин за извършване на тайните операции. Сред последните свидетели пред комисията е един умиращ мъж, който говори сериозно и ясно по най-големите проблеми пред ЦРУ. Показанията на генерал Уолтър Бидъл Смит отекват със смразяваща тежест и днес:
C>
	_Въпрос:_ Как можем в една демокрация да използваме всички налични средства, без да се налага напълно да реорганизираме Управлението?
	_Генерал Смит:_ Една демокрация не може да води война. Когато воювате, приемате закон, даващ извънредна власт на президента. Населението на страната приема, че когато извънредната ситуация приключи, правата и властите, временно делегирани на главата на изпълнителната власт, ще бъдат върнати на щатите, окръзите и на народа.
	_Въпрос:_ Често се казва, че понастоящем сме в състояние на война.
	_Генерал Смит:_ Да, сър, това е вярно.
	_Въпрос:_ Предлагате ли да се доближим до военновременната власт на президента?
	_Генерал Смит:_ Не. Все пак американският народ не смята, че е във война в настоящия момент, и като следствие не желае да прави жертвите, необходими за воденето на война. Когато сте във война, дори Студена война, ако искате, трябва да имате една аморална агенция, която да действа секретно… Мисля, че ЦРУ е станало популярно до такава степен, че секретната работа може би трябва да бъде прехвърлена другаде.
	_Въпрос:_ Мислите ли, че трябва да отделим тайните операции от ЦРУ?
	_Генерал Смит:_ Време е да вземем кофата с мръсотия и да я покрием с нещо друго.*
	[* Смит, цитиран в „Paramilitary Study Group Meeting“ (Taylor Board), May 11, 1961, NARA.]
C$
	Три месеца по-късно Уолтър Бидъл Смит умира на петдесет и шест годишна възраст.
	Генералният инспектор на ЦРУ Лайман Къркпатрик извършва собствено разследване на _Залива на свинете_. Заключава, че Дълес и Бисъл не са информирали акуратно и реалистично за операцията двама президенти и две администрации. Ако ЦРУ иска да остане в играта — твърди Къркпатрик, — ще трябва драстично да подобри организацията и управлението си. Заместникът на Дълес, генерал Кабел, го предупреждава, че ако докладът попадне във враждебни ръце, ще унищожи Управлението.
	Дълес се съгласява изцяло. Той се постарава докладът да бъде погребан. Деветнайсет от двайсетте отпечатани копия са поискани обратно и унищожени. Единственото оцеляло е заключено за почти четирийсет години.
	През септември 1961 г. Алън Дълес се пенсионира като директор на разузнаването. В горите на Вирджиния, на западния бряг на Потомак и на седем мили от края на столицата, строителите все още довършват голямата сграда на ЦРУ, за чието построяване той се е борил с години. Поръчал е в централното фоайе да бъде гравиран надпис с текста от Евангелието от Йоан: „И вие ще познаете истината, и истината ще ви направи свободни.“ Медальон с образа му е окачен на същото място. Надписът гласи: _Si monumentum requiris, circumspice_ — „Ако търсиш паметника му, огледай се.“
	Ричард Бисъл остава за още шест месеца. По-късно в секретни свидетелски показания признава, че прехваленото умение на тайната му служба е фасада — тя не е „място, където может да търсите професионална компетентност“. Когато напуска, президентът забожда Медала за национална сигурност на ревера му. Той казва: „Високата му цел, неограничената енергия и непоколебимата отдаденост на дълга са образец за разузнавателната служба. Той оставя трайно наследство.“*
	[* Bissell, _Reflections of a Cold Warrior. From Yalta to the Bay of Pigs_ (New Haven, CT: Yale University Press, 1996), p. 204. Бисъл започва да вярва, че е оставил на ЦРУ „наследство, което все още не е исторически оценено и вероятно няма да бъде“. В разсекретени през 1996 г. тайни свидетелски показания Бисъл дава тази оценка на тайната служба на ЦРУ: „Отчасти заради моите неуспехи и недостатъци в края на 60-те години Управлението вече имаше, струва ми се, доста нищожни постижения… Като преглеждате целия спектър на различни тайни операции — те включваха пропагандни операции, паравоенни, политически акции. Тайната служба не е място, където можете да срещнете професионална компетентност.“ Бисъл заявява, че в ЦРУ не са били развивани основни умения по военните въпроси, политическия и икономическия анализ. Управлението се е превърнало в обикновена секретна бюрокрация — и то „много небрежна“. President’s Commission on CIA Activities (Rockefeller Commission), April 21, 1975, GRFL.]
	Част от това наследство е загубеното доверие. През следващите деветнайсет години нито един президент няма да се довери и да повярва напълно на Централното разузнавателно управление.


#	„Сега сте в десетката на мишената“

	В гнева си след _Залива на свинете_ Джон Кенеди най-напред иска да унищожи ЦРУ. След това откъсва тайната служба на Управлението от смъртната хватка, с която е вкопчена към него, предавайки контрола на брат си. Това е едно от най-неразумните решения на президентството му. Робърт Ф. Кенеди, трийсет и пет годишен, известен с безмилостността си, хипнотизиран от секретността, поема командването на най-деликатните тайни операции на Съединените щати. Двамата „отвързват“ тайните акции с безпрецедентна интензивност. Айк се е захванал със 170 големи секретни операции на ЦРУ за осем години. Братята Кенеди стартират 163 големи тайни операции за по-малко от три.
	Президентът е искал да направи Р. Кенеди* новия директор на разузнаването, но брат му смята за най-добре да се избере човек, който може да му даде политическа защита след _Залива на свинете_. След като се оглеждат с месеци, те се спират на един старши държавник от ерата на Айзенхауер — Джон Маккоун.
	[* В САЩ имената на президентите и известните политици често се дават в съкратен вид, само с инициалите, например в случая RFK (Робърт Фицджералд Кенеди). — Бел.прев.]
	Почти шейсетгодишен, строго консервативен калифорнийски републиканец, набожен римокатолик и яростен антикомунист, Маккоун много вероятно би бил секретар по отбраната, ако Никсън е бил избран през 1960 г. Той е направил състояние от строеж на кораби на Западния бряг по време на Втората световна война, а после е служил като заместник на секретаря по отбраната Джеймс Форестол, създавайки първия бюджет на новото Министерство на отбраната през 1948 г. Като подсекретар на въздушните сили по време на Корейската война е помогнал да бъде създадена първата наистина глобална военна сила от следвоенния период. Като председател на Комисията по атомна енергия при Айзенхауер е надзиравал американските фабрики за ядрени оръжия и заема място в Съвета за национална сигурност.
	Ричард Хелмс описва новият шеф на тайните операции Маккоун като „взет направо от конкурс за главни роли в Холивуд — с бяла коса, румени бузи, бърза походка, безупречни черни костюми, очила без рамки, хладен маниер и твърда самоувереност“.*
	[* Richard Helms with William Hood, _A Look over My Shoulder: A Life in the Central Intelligence Agency_ (New York: Random House, 2003), p. 195.]
	Новият директор „не бе човек, когото хората щяха да обичат“ — казва главният му администратор Ред Уайт, но той бързо става „много близък с Боби Кенеди“.*1 Маккоун най-напред се сближава с Боби като едноверец и антикомунист. Голямата бяла дъсчена къща на министъра на правосъдието — Хикъри Хил — е само на няколкостотин ярда*2 от новата главна квартира на Управлението. Кенеди често спира в ЦРУ сутрин на път за работата си в Министерството на правосъдието, наминавайки след ежедневното съвещание на Маккоун с персонала в 8:00 часа сутринта.
	[*1 James Hanrahan, „An Interview with Former CIA Executive Director Lawrence K. «Red» White“, _Studies in Intelligence_, Vol. 43, №1, Winter 1999–2000, CIA/CSI.]
	[*2 Ярд е мярка за дължина; 1 ярд = 91 см. — Бел.прев.]
	Маккоун оставя единствена по рода си подробна ежедневна хроника на работата, мислите и разговорите си, много от които са разсекретени едва през 2003 и 2004 г. Меморандумите му предоставят ежеминутен отчет за неговите години като директор. Заедно с хиляди страници разговори, тайно записани от президента Кенеди в Белия дом, много от тях неразчетени акуратно до 2003 и 2004 г., те описват в детайли най-опасните дни на Студената война.
	Преди полагането на клетвата си Маккоун се опитва да получи цялостната картина на операциите на Управлението.* Той обикаля Европа с Алън Дълес и Ричард Бисъл, отива на среща на резидентите за Далечния изток в планински курорт северно от Манила и се заравя в хартия.
	[* По време на световната си обиколка за запознаване с личния състав, на срещата на далекоизточните резиденти в планинския курорт Багуйо на Филипините през октомври 1961 г. Маккоун избира нов заместник-директор, който да служи като главен анализатор: Рей Клайн, тогава резидент в Тайпе.]
	Но Дълес и Бисъл пропускат някои подробности. Те не смятат за уместно да кажат на Маккоун за най-голямата, най-продължителната и най-незаконната програма на ЦРУ в Съединените щати: отварянето на експресната поща, пристигаща и излизаща от страната. От 1952 г. насетне, работейки в главната пощенска станция на международното летище в Ню Йорк, служителите по сигурността на ЦРУ отварят писма и контраразузнавачите на Джим Енгълтън пресяват информацията. Дълес и Бисъл не казват на Маккоун и за плановете на ЦРУ за убийството на Фидел Кастро, временно спрени след _Залива на свинете._ Почти две години ще изминат, преди директорът да научи за тях; той няма да разбере нищо за отварянията на пощата преди останалата част от гражданството на страната.
	След _Залива на свинете_ президентът Кенеди бива убеден да преустрои клиринговите къщи за тайни операции, които е разрушил след встъпването си в длъжност. Възстановен е Консултативният съвет по разузнаване към президента. Специалната група (по-късно преименувана в _Комитет 303_) е учредена отново, за да надзирава тайната служба, и неин председател за следващите четири години ще бъде съветникът по националната сигурност — хладният, рязък и коректен Макджордж Бънди от Гротън и Йейл, бивш декан на Факултета по хуманитарни и точни науки в Харвард. Членове са Маккоун, председателят на Обединения комитет на началник-щабовете, и старшите заместници от Държавния департамент и Министерството на отбраната. Но до много късен етап при администрацията на Кенеди на шефовете на тайните операции в ЦРУ е оставено да решават дали да се консултират със Специалната група. Има много операции, за които Маккоун и Специалната група знаят малко или нищо.*
	[* Началници на отдели като Дж. С. Кинг, служил десет години при Дълес, изобщо не се замислят по въпроса, че ръководят операциите, както им изнася. Маккоун също така не разбира, че назначаването му е възпламенило бунт в Управлението. „Аз например подцених силата на опозицията на средния и ниския ешелон в ЦРУ — казва Макджордж Бънди на президента. — Някои много добри хора са обезпокоени.“ Робърт Еймъри, заместник-директорът на разузнаването, нарича назначаването на Маккоун „евтин политически ход“. Други врагове в ЦРУ се боят, че Маккоун ще принесе Управлението в жертва на младите лъвове в Белия дом. Някои в тайната служба пък са недоволни от идването на външен човек на власт.]
	През ноември 1961 г. при изключително висока секретност Джон и Боби Кенеди създават нова група за планиране на тайни акции: Специалната група (разширен състав). Тя е личната служба на Р. Кенеди и има една мисия: елиминирането на Кастро. В нощта на 20 ноември, девет дни преди полагането на клетва като директор, Маккоун вдига домашния си телефон и чува президента, който го вика в Белия дом. Пристигайки следващия следобед, той открива братята Кенеди в компанията на дългурестия петдесет и три годишен бригаден генерал Ед Лансдейл. Специалността му са противопартизанските действия, а запазената му марка е спечелването на сърцата в Третия свят с американска изобретателност, долари и измама. Работи за ЦРУ и Пентагона отпреди Корейската война, служил е като представител на Франк Уизнър в Манила и Сайгон, където помага на проамериканските лидери да вземат властта.
	Лансдейл е представен като новия началник на операциите в Специалната група (разширен състав). „Президентът обясни, че генерал Лансдейл е ангажиран в проучването на възможна акция в Куба, действайки по нареждане на министъра на правосъдието, и че той, президентът, желае незабавен план за акция, който да му бъде представен в рамките на две седмици — записва Маккоун в документите си в ЦРУ.* — Министърът на правосъдието изрази сериозно притеснение за Куба и необходимостта от незабавно динамично действие.“ Маккоун им казва, че ЦРУ и останалата част от администрацията на Кенеди са в състояние на шок от _Залива на свинете_ насетне — „и следователно вършат много малко работа“.
	[* Меморандум на Маккоун, 22 ноември 1961 г., FRUS, Vol. X.]
	Маккоун смята, че нищо, освен истинска война няма да събори Кастро. Той също така е уверен, че ЦРУ е неспособно да води война — тайна или не. Казва на президента Кенеди, че Управлението не може да продължи да бъде възприемано като „отдел на плаща и кинжала… предназначен да събаря правителства, да убива държавни глави, да се набърква в политическите работи на чужди държави“.* Маккоун напомня на президента, че според закона ЦРУ има една основна отговорност — „да обединява _цялата_ информация“, събрана от Съединените щати, и след това да я анализира, оцени и докладва в Белия дом. Тогава президентът подписва заповед, съставена от Маккоун, с което братята Кенеди приемат, че той ще бъде „главният разузнавателен служител на правителството“. Работата му ще бъде „точното координиране, съпоставяне и оценяване на информацията от всички източници“.
	[* Меморандум на Маккоун за архива, 13 януари 1964 г: „Аз мислех и го казах на покойния президент Кенеди, на президента Джонсън, на секретаря Ръск и на други, че обликът на директора на разузнаването и на ЦРУ трябва да се промени. Основните и най-важни отговорности на Управлението по закон са да събира информация, да я анализира, оценява, да прогнозира и да я предоставя за ползване на политиците. Тази функция не е била развивана и към ЦРУ са се отнасяли като към «отдел _плащ и кинжал_», чиито дейности включват (почти изцяло) операции за събаряне на правителства, убиване на държавни глави, намеса във вътрешните работи на чужди държави… Желая да опитам да променя този облик.“ FRUS, 1964–1968 г., Vol. XXXIII, document 184. Маккоун е „човек, който вярваше, че има две шапки: едната беше ръководенето на Управлението, другата — да е един от авторите на политиката на президента“. Устна история на Ричард Хелмс, 16 септември 1981 г., LBJL. Според самия Маккоун, той постоянно твърдял, че ЦРУ „в продължение на години е било използвано за оперативни действия“ и че „това трябва да се промени“. Паметна бележка на Маккоун, „Дискусия с министъра на правосъдието Робърт Кенеди“, 27 декември 1961 г., CIA/CREST. Той съставя и получава писмено съгласие, че ще бъде „главният разузнавателен служител на правителството“. Дж. Кенеди до Маккоун, 16 януари 1962 г. CIA/CREST.]
	Освен това Маккоун вярва, че е бил взет на служба, за да оформя външната политика на Съединените щати. Това не е, нито би трябвало да бъде ролята на главния разузнавателен служител на страната. Но въпреки че съждението му често се оказва по-здраво от това на харвардците на най-високите нива в правителството, той бързо открива, че братята Кенеди имат някои нови идеи относно обслужването на американските интереси от него и от ЦРУ. В деня, когато полага клетва пред президента Кенеди, той открива, че негова милост, Р. Кенеди и лицемерният генерал Лансдейл отговарят за Кастро.
	„Сега сте в десетката на мишената и ви приветствам с добре дошли на мястото“ — казва Джон Кенеди на Маккоун при полагането на клетвата.*
	[* David S. Robarge, „Directors of Central Intelligence, 1946-2005“, _Studies in Intelligence_, Vol. 49, №3, 2005, CIA/CSI.]


#	„Невъзможни“

	Още от началото президентът иска от Маккоун да открие начин да се пробие Берлинската стена. Стената е издигната — най-напред бодлива тел, после бетон — през август 1961 г. Тя би могла да е изключителен политически и пропаганден успех за Запада, нагледно доказателство, че прекалените лъжи на комунизма повече не могат да удържат милиони източногермански граждани от бягство. Тя би могла да е златна възможност за ЦРУ.
	В седмицата на издигането на стената Кенеди изпраща вицепрезидента Линдън Б. Джонсън в Берлин, където той получава извънредно секретна информационна справка от началника на базата на ЦРУ Бил Грейвър. Джонсън съзерцава впечатляващо разграфена диаграма, показваща всички агенти на ЦРУ на Изток.
	„Видях тази справка — казва Хавиланд Смит, тогава изгряваща звезда в берлинската база. — Ако _слушахте_ думите на Грейвър, имахме агенти в «Комплекса Карлсруе», съветския разузнавателен център, агенти в полската военна мисия, в чешката военна мисия — бяхме проникнали навсякъде в Източен Берлин. Но ако _знаехте_ с какво разполагаме, излизаше, че внедряването в полската военна мисия е вестникарят на ъгъла. Голямото проникване в съветския военен комплекс беше един _Dachermeister_ — майсторът, който поправя покрива.“
	„Берлин беше измама“ — казва той.* Управлението лъже за постиженията си следващия президент на Съединените щати.
	[* Интервю на автора със Смит.]
	Дейвид Мърфи, тогава начело на източноевропейския отдел на ЦРУ, се среща с президента Кенеди в Белия дом в седмицата след построяването на стената. „Администрацията на Кенеди ни притискаше много здраво, за да ни убеди да изработим планове за тайни паравоенни действия и за поощряването на опозицията в Източна Германия — казва той, — но операции в Източна Германия бяха невъзможни.“*
	[* Мърфи, запис на интерактивен разговор по Си Ен Ен, 1998 г., достъпен онлайн на адрес: http://www.cnn.com/SPECIALS/cold.war/guides/debate/chats/murphy/.]
	Причината най-накрая излиза наяве в разсекретен през юни 2006 г. документ за проверка, извършена лично от Дейвид Мърфи, който дава безпощадна оценка на щетите.
	На 6 ноември 1961 г. шефът на западногерманското контраразузнаване Хайнц Фелфе е арестуван от своите сили за сигурност. Фелфе е закоравял нацист, присъединил се към организацията на Гелен през 1951 г., две години след като я поема ЦРУ. Издига се бързо в нея и продължава да израства, след като тя се превръща в разузнавателната служба на Западна Германия — BND — през 1955 г.*
	[* Абревиатурата на немското разузнаване произлиза от Bundes-nachrichtendienst (Федерална служба за осведомяване). — Бел.прев.]
	Но Фелфе е работил за Съветите през цялото време. Проникнал е в западногерманската служба и чрез нея — в резидентурата и базите на ЦРУ Може да манипулира и мами служителите на ЦРУ в Германия, докато те вече не са наясно дали събраната от тях зад Желязната завеса информация е истинска или фалшива.
	Фелфе може да „започне, направлява или спре всяка операция на BND, а по-късно и някои на ЦРУ“ — тъжно отбелязва Мърфи. Фелфе е разкрил на източногерманското разузнаване съществените подробности на всяка мисия на ЦРУ срещу Москва от юни 1959 до ноември 1961 г. Сред тях са приблизително седемдесет големи операции, идентичностите на повече от сто служители на ЦРУ и около петнайсет хиляди секрета.
	Управлението е вън от играта в Германия и Източна Европа.* Поправянето на щетите отнема едно десетилетие.
	[* Мърфи до Хелмс, „Относно оценка на щетите, нанесени от Хайнц Фелфе“, 7 февруари 1963 г., разсекретено през юни 2006 г., CIA.]


#	„Президентът иска някаква акция, и то незабавно“

	Берлинската стена — и всичко останало — бледнее пред желанието на Кенеди да отмъсти за загубената в _Залива на свинете_ фамилна чест. Свалянето на Кастро е „главен приоритет на правителството на Съединените щати — заявява Боби Кенеди на Маккоун на 19 януари 1962 г.*1 — Няма да се пестят време, пари, усилия или хора.“ Но новият директор го предупреждава, че Управлението има малко истинска разузнавателна информация, на чиято основа да действа. „От 27 или 28 агенти на ЦРУ в Куба в момента само с 12 се поддържат контакти, и тези контакти са редки“ — съобщава той на министъра на правосъдието.*2 Седем от кубинците на ЦРУ са били заловени преди четири седмици, след проникването си на острова.
	[*1 Хелмс до Маккоун, 19 януари 1962 г., FRUS, Vol. X.]
	[*2 Паметна бележка на Маккоун, „Дискусия с министъра на правосъдието Робърт Кенеди, 14,45 ч., 27 декември 1961 г.“, FRUS, Vol. X.]
	По заповед на Р. Кенеди Лансдейл съставя списък със задачи за ЦРУ: спечелете и използвайте Католическата църква и кубинската престъпност срещу Кастро, разединете режима отвътре, саботирайте икономиката, разложете тайната полиция, унищожете посевите с биологически или химически оръжия и сменете режима преди следващите избори за Конгрес през ноември 1962 г.*
	[* Лансдейл до Маккоун, 7 декември 1961 г., FRUS, Vol. X.]
	„Ед имаше аура — разказва Сам Халпърн, новият заместник-началник на кубинския отдел, ветеран от ССО, който познава Лансдейл от десет години.*1 — Някои вярваха, че Ед е нещо като вълшебник. Но аз ще ви кажа какво беше той. Той беше най-вече връзкар. Връзкар от «Медисън Авеню», тип «Мъжът със сивия вълнен костюм».*2 Погледнете плана му за освобождаване от Кастро и от режима на Кастро. Той е пълна безсмислица.“ Планът се смалява до празното обещание: сваляне на Кастро без изпращане на морската пехота.
	[*1 Esterline, Musgrove transcript, Politics of Illusion, p. 113.]
	[*2 По името на популярен филм от средата на 50-те години, в който се разказва за трудностите на млад мъж, работещ за връзките с обществеността на голяма компания. — Бел.прев.]
	Халпърн казва на Ричард Хелмс: „Това е политическа операция в град Вашингтон, окръг Колумбия, и тя няма нищо общо със сигурността на Съединените щати.“ Предупреждава, че ЦРУ няма информация за Куба. „Не знаем какво става — заявява той на Хелмс. — Не знаем кой на кого какво прави. Нямаме никаква представа за техния ред като политическа организация и структура. Кой кого мрази? Кой кого обича? Нямаме нищо.“ Пред същия проблем ЦРУ ще се изправи, когато се сблъска с Ирак четирийсет години по-късно.
	Хелмс се съгласява. Планът е фантастика.
	Братята Кенеди не желаят да слушат това. Те искат бърз, безшумен саботаж, за да съборят Кастро. „Да действаме, по дяволите — излайва министърът на правосъдието.* — Президентът иска някаква акция, и то незабавно.“ Хелмс бързо козирува и се заема с работата. Той създава нова специална група, която да докладва на Ед Лансдейл и Робърт Кенеди. Събира екип от целия свят, организирайки най-голямата и до днес мирновременна разузнавателна операция на ЦРУ с около шестстотин служители на Управлението във и около Маями, почти пет хиляди наемници, и третия по големина флот в Карибите, съставен от подводници, патрулни кораби, катери на бреговата охрана, хидроплани и Гуантанамо като база. Пентагонът и Белият дом предлагат някои „луди“ — по думите на Хелмс — „планове“ срещу Фидел. Те включват взривяването на американски кораб в пристанището на Гуантанамо и симулирането на терористична атака срещу американски пътнически самолет, за да се оправдае ново нахлуване.
	[* Helms, _A Look over My Shoulder_, p. 205.]
	За операцията трябва кодово име и Сам Халпърн предлага _Мангуста_.


#	„Няма нищо на хартия, разбира се“

	Хелмс избира строителя на берлинския тунел Уилям Харви да ръководи екипа на _Мангуста_. Харви нарича проекта „Специална група У“, по името на Уилям Уокър, американския флибустиер, командвал частна армия в Централна Америка и самопровъзгласил се за император на Никарагуа през 50-те години на XIX век. Изборът е доста странен — освен ако не познавате Бил Харви.
	Уилям Харви е представен на Кенеди като Джеймс Бонд на ЦРУ. Изглежда, това е омаяло Дж. Кенеди, страстен читател на шпионските романи на Иън Флеминг, понеже единственото общо нещо между Бонд и Харви е слабостта към мартинито. Дебел, ококорен, винаги с пистолет на кръста, Харви изпива няколко двойни питиета на обяд и се връща на работа, мърморейки неясно, проклинайки деня, в който е срещнал Р. Кенеди. Боби Кенеди „искаше бързи действия, искаше и бързи отговори — разказва изпълнителният асистент на Маккоун, Уолт Елдър.* — Харви нямаше бързи действия или бързи отговори.“
	[* Заявление на Елдър пред следователите от Комисията Чърч, 13 август 1975 г., разсекретено на 4 май 1994 г.]
	Но има едно тайно оръжие.
	Белият дом на Кенеди два пъти е заповядал на ЦРУ да създаде отряд убийци. При много сериозно разпитване от следователите на Сената и от президентската комисия през 1975 г. Ричард Бисъл твърди, че заповедите са дошли от съветника по националната сигурност Макджордж Бънди и неговия сътрудник Уолт Ростоу и че президентските хора „не биха дали такова насърчение, освен ако не са били уверени, че то ще получи одобрението на президента“.*
	[* На въпроса дали президентът Кенеди е оторизирал ЦРУ да убие Кастро, може да се отговори, поне за мое удовлетворение. През 1975 г. Бисъл свидетелства по въпроса за президентското одобрение на убийства, извършвани от ЦРУ, пред президентската комисия, оглавявана от вицепрезидента Нелсън Рокфелер. Рокфелер пита Бисъл:
C>
	Р: Всяко убийство или всеки опит за убийство би трябвало да имат одобрение от най-високо?
	Б: Това е вярно.
	Р: От президента?
	Б: Правилно.
C$
	]
	Бисъл е предал заповедта на Бил Харви, който прави каквото му наредят. Завърнал се е в главната квартира през септември 1959 г. след дълъг срок като началник на берлинската база, за да командва „Отдел Д“ на тайната служба. Служителите на отдела проникват в чужди посолства зад граница, за да крадат наръчници с кодове и шифри за подслушвачите в Агенцията за национална сигурност. Те се наричат „Хората от втория етаж“ и уменията им се простират от разбиване на ключалки до кражба и по-нататък. Отделът е в контакт с престъпници в чужди столици, които могат да бъдат призовани да извършат взломни кражби, отвличане на посолски куриери и разнообразни углавни престъпления в името на американската национална сигурност.
	През февруари 1962 г. Харви създава проект за „изпълнително действие“ с кодовото име _Пушка_ и наема услугите на един чужд агент, жител на Люксембург, но човек без страна, работещ по договор за „Отдел Д“. Харви възнамерява да го използва за убийството на Фидел Кастро.
	През април 1962 г. той използва друг подход, както показват документите на ЦРУ. Среща се с гангстера Джон Росели в Ню Йорк. От д-р Едуард Гън, началник на отдела за операции на Медицинската служба на ЦРУ, е взел нова опаковка отровни хапчета, изработени, за да бъдат пуснати в чая или кафето на Кастро. След това отива в Маями и ги предава на Росели заедно с натоварен с оръжия камион.
	На 7 май 1962 г. министърът на правосъдието е информиран в подробности за проекта _Пушка_ от главния юридически съветник на ЦРУ Лорънс Хюстън и началника на безопасността на Управлението Шефилд Едуардс. Р. Кенеди „страшно побеснява“ — не заради самия план за убийството, а заради ролята на мафията в него.* Той не прави нищо, за да спре опитите на ЦРУ да убие Кастро.
	[* Хюстън пред историка Томас Пауърс: „Кенеди беше бесен — каза Хюстън. — Беше страшно побеснял… Не беше ядосан от плана за убийство, а от обвързването ни с мафията.“ Powers, „Inside the Department of Dirty Tricks“, _Atlantic Monthly_, August 1979.]
	Ричард Хелмс, поел командването на тайната служба преди три месеца, дава на Харви разрешението за Пушка. Ако Белият дом иска сребърен куршум, той вярва, че работата на Управлението е да опита да го открие. Смята, че е най-добре да не казва на Маккоун, правилно преценявайки, че директорът ще има много силни религиозни, правни и политически възражения.
	Веднъж поставих въпроса лично на Хелмс: „Президентът Кенеди искаше ли Кастро мъртъв?“ „Няма нищо на хартия, разбира се — отговори той спокойно. — Но съм сигурен, че го искаше.“*1 Хелмс смята, че политическото убийство в мирно време е морално отклонение. Но има и практически съображения. „Ако се замесите в елиминирането на чужди лидери, а това се обмисля от правителствата по-често, отколкото се признава, винаги се появява въпросът кой е следващият — забелязва той. — Ако убиете нечии лидери, защо да не убият вашите?“*2
	[*1 Интервю на автора c Хелмс. Според мен това решава въпроса за одобрението на Дж. Кенеди заедно с показанията на Бисъл и голямата тежест на косвените доказателства. Контрааргументът е, че Джон Кенеди никога не би направил нещо такова, но въпросният аргумент вече се е поизтъркал.]
	[*2 Струва си да се възпроизведе пълният контекст на наблюдението на Хелмс, още повече че ЦРУ отново е заето с такъв тип убийства. „Нека само за момент оставим настрана теологията и морала на добрите хора — казва той през 1978 г. — Оставяйки ги настрана, изправяте се пред факта, че ако наемете някого, за да убие някой друг, веднага ставате обект на изнудване, което се отнася и за индивидите, и за правителствата. С две думи, тези неща неизбежно излизат наяве. Това е най-силният мотив да не се замесвате. Но освен това съществува и още един факт. Ако се замесите в елиминирането на чужди лидери, а това се обмисля от правителствата по-често, отколкото се признава, винаги се появява въпросът кой е следващият… Ако убиете нечии лидери, защо да не убият вашите?“ Въпросът много занимава ума на Хелмс след 22 ноември 1963 г. Интервю на Хелмс пред Дейвид Фрост, 1978 г., пълно възпроизвеждане в _Studies in Intelligence_, September 1993, CIA/CSI.]


#	„Истинска несигурност“

	Когато Джон Маккоун става директор на разузнаването, „ЦРУ търпеше неприятности и духът бе много отпаднал — спомня си той.* — Първият ми проблем бе да опитам да изградя отново доверието“.
	[* Устна история на Маккоун, 19 август 1970 г., LBJL. Маккоун си спомня първата си среща с президента Кенеди, когато му предлагат работа като директор на разузнаването: „(Дж. Кенеди) каза: Така, само четирима души, освен Алън Дълес знаят, че водим този разговор: Боб Макнамара и заместникът му Розуел Гилпатрик, Дийн Ръск и (председателят на Сенатската комисия по атомна енергия) сенатор Клинтън Андерсън. Каза още: Не искам никой друг да знае за него, понеже ако либералните копелета, които работят в мазето на сградата, чуят, че говоря с вас по въпроса, ще ви унищожат, преди да мога да ви утвърдя в длъжност.“ Устна история на Маккоун, 21 април 1988 г., Институт за международни отношения, Калифорнийски университет в Бъркли.]
	Но главната квартира на ЦРУ е обърната с главата надолу в продължение на шест месеца от неговото царуване. Маккоун започва да уволнява стотици от хората в тайната служба — целейки първо да прочисти „склонните към провали“, „биещите жените си“ и „пристрастените към алкохола“ — отбелязва заместник-директорът му генерал Маршал С. Картър.* Уволненията, остатъчните трусове от _Залива на свинете_ и почти ежедневните порции пердах от Белия дом по повод на Куба създават „истинска несигурност относно евентуалното бъдеще на Управлението“ — пише до Маккоун изпълнителният му директор Лайман Къркпатрик в меморандум от 26 юли 1962 г. Той намеква, че може би „незабавно трябва да се направи нещо за възстановяване на духа в Управлението“.
	[* Lyman В. Kirkpatrick, Jr., „Report of the Task Force on Personnel Management in CIA“, July 26, 1962 n, CIA/CREST; ръкописните забележки на Къркпатрик от 6 август 1962 г., съвещание на Изпълнителния комитет за доклада, CIA/CREST.]
	Според Хелмс единственото лечение е завръщането към основните правила на шпионажа. С известни опасения той изважда най-добрите си мъже от парализираните отдели за Съветския съюз и Източна Европа и ги насочва към Куба на Кастро. Под свое командване във Флорида той има неколцина души, които са се научили как да вкарват и изкарват агенти и куриери от контролирани от комунистите зони като Източен Берлин. ЦРУ създава център за събиране на информация в Опа-Лока, в който взема интервюта от хиляди хора, напуснали Куба с товарни самолети и частни плавателни съдове. Центърът разпитва около 1300 кубински бежанци; освен с политическа, военна и икономическа разузнавателна информация те снабдяват Управлението с документи и предмети от всекидневието — дрехи, монети, цигари, — за да помогнат за дегизировката на проникващите на острова агенти.*1 Пунктът в Маями твърди за четирийсет и пет човека, изнасящи информация от Куба през лятото на 1962 г.*2 Някои пристигат във Флорида за десетдневен ускорен курс на ЦРУ и се завръщат с моторница под прикритието на нощта. Малката шпионска мрежа, която изграждат в Куба, е единственото постижение на струващата 50 милиона долара операция _Мангуста_.
	[*1 Харви до Лансдейл, 24 май 1962 г., CIA/DDRS.]
	[*2 Лансдейл до Специалната група (разширен състав), 5 юли 1962 г., FRUS, Vol. X.]
	Боби Кенеди продължава напразно да призовава за командоси, които тайно да взривят електроцентралите, фабриките и захарните заводи на Куба. „Може ли ЦРУ всъщност да се надява да осъществи такива удари? — обръща се Лансдейл към Харви.* — Защо това се нарича възможност?“ Харви отговаря, че създаването на сила, способна да събори Кастро, ще отнеме още две години и 100 милиона долара отгоре.
	[* Лансдейл до Харви, 6 август 1962 г., FRUS, Vol. X.]
	ЦРУ е толкова заето с провеждането на тайни акции, че не вижда назряващата в Куба заплаха за националната сигурност на Съединените щати.


>>	18. „Ние също се залъгвахме“

	На 30 юли 1962 г., понеделник, Джон Ф. Кенеди влиза в Овалния кабинет и включва новата записваща система, истинско произведение на изкуството, която е наредил да инсталират през уикенда.* Първият разговор, който записва, е планът за сваляне правителството на Бразилия и отстраняване на президента й Жуао Гулар.
	[* Директните цитати в тази глава са взети от наскоро транскрибираните ленти на Кенеди от Белия дом, ако не са цитирани от други източници. Лентите, наскоро разсекретените паметни бележки на Маккоун и повече от хилядата страници вътрешни документи на ЦРУ представят богата мозаечна картина на всекидневието в Управлението през лятото и есента на 1962 г. Лентите от Белия дом от 30 юли до 28 октомври 1962 г. са събрани при Timothy Naftali, Philip Zelikow, and Ernest May (eds.), /_The Presidential Recordings: John F. Kennedy_, 3 vols. (New York: Norton, 2001), подпомогнато от Центъра за политика _Милър._ Цитираните паметни бележки на Маккоун идват от три източника: FRUS, CREST и DDRS. Вътрешните документи на ЦРУ авторът получи от CREST.]
	Кенеди и неговият посланик в Бразилия Линкълн Гордън обсъждат похарчването на 8 милиона долара за подправяне на следващите избори и подготовка на почвата за военен преврат срещу Гулар — „да бъде изхвърлен, ако е необходимо“ — казва посланик Гордън на президента. Резидентурата на ЦРУ в Бразилия „дискретно ще покаже, че не сме непременно враждебни, спрямо каквато и да е акция на военните, ако е ясно, че мотивът й е срещу левицата“, казва президентът. Той няма да позволи Бразилия или някоя друга държава в Западното полукълбо да стане втора Куба. Парите потичат от ЦРУ към политическия живот на Бразилия. Единият канал е Американският институт за развитие на свободния труд — крило на Американската федерация на труда (АФТ). Другият е Институтът за изследвания в социалните науки — новосформирана организация на делови и граждански лидери в Бразилия. Получателите са политици и офицери, които са против президента Гулар и поддържат тесни контакти с новия американски военен аташе в Бразилия Върнън Уолтърс — бъдещ заместник-директор на разузнаването. Тези инвестиции ще започнат да се отплащат след по-малко от две години.*
	[* Две години след този разговор в Овалния кабинет Гулар е свален, а Бразилия е на път да стане полицейска държава. Боби Кенеди е отишъл в Бразилия, за да види ситуацията лично: „Не харесах Гулар“ — казва той. Подкрепеният от ЦРУ през 1964 г. преврат води до първата военна диктатура от серията такива режими, които управляват Бразилия за по-голямата част от следващите двайсет години.]
	Записите от Белия дом, транскрибирани през 2001 г., възпроизвеждат ежедневния ритъм на оформящите се в Овалния кабинет планове за тайни операции.
	На 8 август Маккоун се среща в Белия дом с президента, за да обсъдят доколко е разумно спускането с парашут на стотици китайски националистически войници в Китай на Мао. Президентът е одобрил паравоенната операция. Маккоун е скептичен. Мао разполага с ракети земя-въздух, а последният изпратен от ЦРУ над Китай самолет U-2 е бил засечен и проследен от китайските комунистически радари 12 минути след излитането му от Тайван, съобщава Маккоун на президента. „Това е смехотворно — казва съветникът на Кенеди по националната сигурност Майкъл Форестол, син на покойния секретар по отбраната. — Ще дадем на президента още една катастрофа с U-2.“ И каква ще е легендата този път? — шегува се Кенеди. Всички се смеят. Месец след тази среща силите на Мао свалят един U-2 над Китай.
	На 9 август Ричард Хелмс отива в Белия дом за обсъждане на възможностите за сваляне на режима в Хаити, на 30 мили от Куба. Хаитянският диктатор Франсоа „Папа Док“ Дювалие краде американската икономическа помощ и използва американската военна подкрепа за заздравяване на корумпирания си режим. Президентът дава разрешение за преврат. ЦРУ е снабдило с оръжия дисиденти, надяващи се да свалят правителството с всякакви необходими средства. Обмисля се дали Дювалие да бъде убит. Маккоун е дал зелена светлина.*
	[* Директорът е установил за себе си разлика между преврат, при който може да има кървава баня, и опит за убийство на държавен глава. Едното е морално, а другото не; преврат, при който президентът бива убит, може да бъде прискърбен, но не и осъдителен.]
	Но ЦРУ затъва. „Мога да кажа, г-н президент, че заговорът не изглежда да се е получил много успешен“ — съобщава Хелмс. Той предупреждава, че „отрядите главорези“ на Дювалие са „доста значителна репресивна сила“, което „прави заговора опасно занимание“. Най-добрият завербуван от ЦРУ агент, бивш началник на бреговата охрана на Хаити, не притежава нито волята, нито средствата за извършване на преврата. Хелмс съзира нищожна надежда за успех. Президентът му казва: „Още един преврат не ви е от полза, ако нямате с кого да работите.“
	На 10 август Джон Маккоун, Робърт Кенеди и секретарят по отбраната Робърт Макнамара се събират в натруфената зала за съвещания на държавния секретар Дийн Ръск, на седмия етаж в сградата на Държавния департамент. Темата е Куба.* Маккоун си спомня за „едно предложение да се ликвидират водещите хора от режима на Кастро“, в това число Кастро и брат му Раул, министър на отбраната на Куба, който тъкмо се е върнал от пътуване за купуване на оръжия от Москва. Маккоун намира тази идея ужасяваща. Директорът вижда по-голяма заплаха в бъдещето. Той предсказва, че Съветският съюз ще даде на Кастро ядрени оръжия — балистични ракети със среден обсег, които могат да поразяват цели в Съединените щати. От повече от четири месеца той се притеснява от тази възможност. Не разполага с разузнавателна информация, не разполага с нищо, с което да продължи, освен с инстинкта си.
	[* Почти всички записи на това съвещание са били унищожени, но фрагментите са усърдно събрани от историците на Държавния департамент от архивите на директора на разузнаването: На заседанието Маккоун поддържа, че Съветският съюз има в лицето на Куба коз от такава важност, че „Съветите няма да оставят Куба да падне“. Маккоун очаква, че за да предотврати такова падане, Съветският съюз ще предостави икономическа, техническа и конвенционална военна помощ с балистични ракети със среден обсег, което те ще оправдаят, посочвайки към американските ракетни бази в Италия и Турция… По време на дискусията е повдигнат въпросът за убийството на кубински политически лидери. Според меморандум на Харви до Ричард Хелмс от 14 август въпросът е бил повдигнат по време на съвещанието от страна на Макнамара… На 14 април 1967 г. Маккоун, пенсиониран, изпраща бележка до Хелмс, вече директор на разузнаването, в която пише за дискусията на срещата от 10 август: „Спомням си за едно предложение да се ликвидират водещите хора от режима на Кастро, включително самият Кастро. Веднага възразих на предложението, заявявайки, че предметът е изцяло забранен, доколкото са засегнати американското правителство и ЦРУ, и че идеята не бива да се обсъжда, нито да се появява в документи, тъй като американското правителство не може да обсъжда такива действия по силата на морални или етични основания.“ FRUS, Vol. X, editorial note, document 371. Маккоун повдига за първи път въпроса за ядрени оръжия в Куба на съвещание на Специалната група от 12 март 1962 г.: „Можем ли да развием политика за случай на разполагане на ракетни бази на кубинска територия?“ FRUS, Vol. X, document 316. Но на 8 август 1962 г., само два дни преди първото си предупреждение, че съветски ракети ще бъдат изпратени в Куба, Маккоун е казал пред събиране на двайсет и шестима републикански сенатори, че е „категоричен, че няма ракети или ракетни бази в Куба“. „Luncheon Meeting Attended by the DCI of Senate Republican Policy Committee“, August 8, 1962, разсекретено на 12 май 2005 г., CIA/CREST.]
	Маккоун е единственият, който вижда ясно заплахата. „Ако бях на мястото на Хрушчов — казва той, — щях да разположа в Куба офанзивни ракети. После щях да тропна с чепика по масата и да кажа на Съединените щати: Е, как ви се харесва за разнообразие да погледнете дулото на пушката? А сега нека си поприказваме за Берлин и за каквото друго си избера.“* Изглежда, никой не му е повярвал. „Експертите единодушно и непреклонно се съгласиха, че това е отвъд пределите на възможното — отбелязано е в една история на Управлението в годините на Маккоун. — Той беше напълно сам.“
	[* Walter Elder, „John McCone, the Sixth Director of Central Intelligence“, копие — чернова, CIA History Staff, 1987, частично разсекретено и издадено през 1998 г.]
	Налице е растящ скептицизъм относно способността на Управлението да предскаже поведението на Съветите. В продължение на десет години анализаторите му постоянно са бъркали. „ЦРУ рисуваше възможно най-страховитата картина на това, което Съветите ще ни причинят — ще станем второразредна сила; Съветите ще са № 1“ — казва бившият президент Джералд Р. Форд, който през 1962 г. членува в затворената Вътрешна подкомисия, осигуряваща секретния бюджет на ЦРУ.* „Имаха таблици на стените, имаха числа и заключението им беше, че след десет години Съединените щати ще са зад Съветския съюз по военни възможности и икономически растеж — казва Форд. — Това беше страховито представление. Фактите са, че грешаха напълно. А това — тъй наречените експерти на ЦРУ — бяха най-добрите ни хора.“
	[* Форд, цитиран в John L. Helgerson, „CIA Briefings of Presidential Candidates“, May 1996, CIA/CSI.]


#	„Най-опасният район в света“

	На 15 август Маккоун се връща в Белия дом да обсъди как е най-добре да се свали Чеди Жаган, министър-председател на Британска Гвиана — бедна, заливана от карибския прилив колония в Южна Америка.
	Жаган е получил образованието си в САЩ стоматолог, женен за една марксистка от Чикаго на име Жанет Розенбърг, произлизащ от работници в колониалните плантации. За първи път е избран още през 1953 г. Не след дълго Уинстън Чърчил суспендира конституцията на колонията, нарежда правителството да бъде разпуснато и хвърля семейство Жаган в затвора. Те са освободени след като британците възстановяват конституционното управление. Жаган е преизбран два пъти, а през октомври 1961 г. посещава Овалния кабинет.
	„Видях се с президента Кенеди, за да потърся помощта на Съединените щати и подкрепата му за нашата независимост от британците — спомня си Жаган.* — Той беше много чаровен и приветлив. Вижте, Съединените щати се бояха, че ще дам Гвиана на руснаците. Аз казах: Ако това е опасението ви, не се бойте. Ние няма да приемем съветска база.“
	[* Интервю на автора c Жаган.]
	През ноември 1961 г. в интервю със зетя на Хрушчов и редактор на _Известия_ Джон Ф. Кенеди публично обявява: „Съединените щати подкрепят идеята, че всеки народ трябва да има правото на свободен избор на вида управление, който желае.* Чеди Жаган може и да е марксист, но Съединените щати нямат нищо против, защото този избор е направен е честни избори, които той спечели.“
	[* „Interview between President Kennedy and the Editor of _Izvestia_“, November 25, 1961, FRUS, Vol. V.]
	Кенеди обаче решава да използва ЦРУ, за да свали Жаган. Скоро след като Жаган излиза от Белия дом, в столицата на Гвиана — Джорджтаун — Студената война става гореща. В ефир тръгват нечувани до момента радиостанции. Чиновниците излизат на улицата. Бунтовете отнемат живота на повече от сто души. Профсъюзите въстават, след като получават съвети и пари от Американския институт за развитие на свободния труд, който на свой ред получава пари и съвети от ЦРУ. Артър Шлезинджър, специален помощник и придворен историк на Белия дом по времето на Кенеди, запитва президента: „Смята ли ЦРУ, че може да проведе действително тайна операция — тоест операция, която, каквито и подозрения да има Жаган, да не остави видима следа, която той да може да покаже пред света като доказателство за американска намеса, независимо дали ще спечели, или ще изгуби?“*
	[* Паметна бележка на Шлезинджър, July 19, 1962, FRUS, Vol. XII.]
	На 15 август 1962 г. в Белия дом президентът, Маккоун и съветникът по националната сигурност Макджордж Бънди решават, че е време да докарат нещата до точка на кипене.*1 Президентът дава началото на кампания на стойност 2 милиона долара, която в крайна сметка сваля Жаган от власт.*2 По-късно президентът Кенеди ще обясни на британския премиер Харолд Макмилан: „Латинска Америка беше най-опасният район в света. Ако имахме комунистическа държава в Британска Гвиана, ефектът… щеше да е създаването на неудържим натиск вътре в САЩ за наш военен удар срещу Куба.“*3
	[*1 Паметна бележка до Бънди, August 8, 1962.]
	[*2 Авторът е представил някои от последиците й в „А Kennedy-CIA Plot to Haunt Clinton“, _The New York Times_, October 30, 1994. Статията засягаше накратко борбата за разсекретяване на правителствените документи за тайната операция. През 2005 г. Държавният департамент издаде следната „редакторска бележка“ във FRUS, 1964–1968, Vol. XXXII: „При администрацията на Джонсън американското правителство продължава политиката на администрацията на Кенеди да работи с британското правителство, за да поощрят и подкрепят прозападните лидери в Британска Гвиана при прехода на тази колония с ограничено самоуправление към пълна независимост. Специалната група/Комитет 303 одобрява приблизително 2,08 милиона долара за програми за тайни операции в тази страна между 1962 и 1968 г. Американската политика включва и тайно противопоставяне на Чеди Жаган, тогавашния промарксистки лидер на индийското население на Британска Гвиана. Част от определените от Специалната група/Комитет 303 за тайни операции пари са използвани между ноември 1962 и юни 1963 г., за да увеличат избирателните шансове на опозиционните политически партии спрямо управляващата _Народна прогресивна партия_ на Жаган. Американското правителство успешно настоява пред британците да въведат в Гвиана пропорционална система (от полза за опонентите на Жаган) и да отложат даването на независимост, докато силите срещу Жаган укрепнат.“ Бележката продължава: „Чрез Централното разузнавателно управление американското правителство снабдява с пари и помощ за кампанията опозиционните на Жаган партии на Форбс Бърнам и Питър д’Агиар, които се готвят да оспорят парламентарните избори от декември 1964 г. Тайното финансиране и техническата помощ от американското правителство е трябвало да играят решаваща роля в регистрирането на гласоподаватели, които вероятно ще гласуват срещу Жаган. Регистрирането на симпатизантите на Бърнам и Д’Агиар в голям брой помага за избирането на насочена срещу Жаган коалиция. Средства, отпуснати от Специалната група/Комитет 303, са били отново използвани между юли 1963 и април 1964 г. във връзка с общата стачка в Британска Гвиана от 1964 г. Когато привържениците на Жаган и Бърнам се сблъскват при протестите на работниците в захарните плантации през тази година, САЩ и британското правителство съвместно увещават Бърнам да не отвръща с насилие, а да приеме посредничество за уреждане на конфликта. По същото време Съединените щати обучават хора от опозицията срещу Жаган, за да могат те да се защитават в случай на нападение, а и за да укрепят духа им. След общата стачка утвърдените от Комитета 303 средства са използвани, за да подпомогнат избирането на коалиция между _Народния национален конгрес_ на Бърнам и _Обединената сила_ на Д’Агиар. След избирането на Бърнам за премиер през декември 1963 г. американското правителство, отново посредством ЦРУ, продължава да предоставя съществени суми на Бърнам и д’Агиар и на партиите им. През 1967 и 1968 г. отпуснатите от Комитет 303 средства са използвани, за да помогнат на коалицията на Бърнам и Д’Агиар да участва в общите избори от 1968 г. и да ги спечели. Когато американското правителство разбира, че Бърнам ще използва недействителни гласове на отсъстващи лица, за да остане на власт при изборите от 1968 г., то го съветва да не предприема такова действие, но не опитва да го спре“.]
	[*3 Memorandum of conversation, June 30, 1963, Birch Grove, England, „Subject: British Guiana“. Участници: президентът Кенеди, Дийн Ръск, посланик Дейвид Брус, Макджордж Бънди, премиер-министърът Харолд Макмилан, лорд Хоум и сър Дейвид Ормсби — Гор, FRUS, Vol. XII.]
	На същата среща на 15 август, която решава съдбата на Жаган, Маккоун връчва на президента новата доктрина на ЦРУ за противопартизански действия. Заедно с нея върви и втори документ, скициращ текущите тайни операции в 11 страни — Виетнам, Лаос и Тайланд; Иран и Пакистан; и Боливия, Колумбия, Доминиканската република, Еквадор, Гватемала и Венецуела. Документът е „изключително засекретен, защото казва всичко за мръсните номера“ — казва Маккоун на президента.* „Чудесна колекция или речник на вашите престъпления“ — отвръща Бънди през смях.
	[* Naftali, Zelikow, and May, _The Presidential Recordings_. По-късно през деня президентът чете на глас от изложението на доктрината, класика в жанра на геостратегическите безсмислици: _„В интерес на американската национална сигурност се стремете да заместите местното ръководство с лидери от същия произход, които са по-податливи и разбират необходимостта от елиминиране на зоните на опозиционност… желаейки да гарантират, че модернизацията на местното общество се развива в направления, които ще позволят създаването на подходяща среда за плодотворно международно сътрудничество и за нашия начин на живот в световен мащаб.“_ „Това са пълни глупости — казва Кенеди презрително. — _За нашия начин на живот._“.]
	На 21 август Робърт Кенеди пита Маккоун дали ЦРУ не може да инсценира лъжливо нападение срещу американската военна база в залива Гуантанамо като предлог за американско нахлуване в Куба.* Маккоун отказва. На другия ден той казва лично на Джон Кенеди, че една инвазия би била фатална грешка. За първи път Маккоун уведомява президента за мнението си, че Съветите може би инсталират в Куба ракети със среден обсег на действие. Ако е така, една потайна американска атака може да сложи началото на ядрена война. Той защитава тезата да се вдигне шум около вероятността за наличие на съветска ракетна база. Президентът начаса отхвърля идеята, но гласно се чуди дали партизаните на ЦРУ или американски войски ще са потребни за разрушаването на площадките — ако те съществуват. В този момент никой, освен Маккоун не е убеден, че ги има.
	[* На тази среща Р. Кенеди настоява за инцидент от вида „Помнете Мейн“ — инсценирана атака срещу Гуантанамо — и продължава да защитава подхода си и по време на ракетната криза. (Кенеди е направил аналогия с инцидента с американския военен кораб Мейн, потънал след експлозия в пристанището на Хавана през 1898 г.; въпросният инцидент слага началото на испано-американската война. — Бел.прев.) McCone memo, August 21, 1962, в „CIA Documents on the Cuban Missile Crisis“, CIA/CSI, 1992; McCone memo on McCone-JFK meeting, August 23, 1962. FRUS, Vol. X, document 385.]
	Разговорът продължава в Овалния кабинет малко след 6 часа следобед на 22 август, когато към тях се присъединява Максуел Тейлър — генералът, на когото Кенеди вярва най-много. Президентът иска да прегледат други две тайни операции, преди да обсъдят Куба. Първата е план за спускане на двайсет китайски националистически войници в континентален Китай през следващата седмица, който е в стадий на разработка. Втората е план на ЦРУ за подслушване на хора от вашингтонския журналистически корпус.
	„Как сме с уреждането на работата с Болдуин?“ — пита президентът.* Четири седмици по-рано Хенсън Болдуин, репортер по националната сигурност на _Ню Йорк Таймс_, е отпечатал статия за съветските усилия да се укрепят площадките за изстрелване на междуконтинентални балистични ракети с бетонни бункери. Крайно подробният репортаж на Болдуин точно излага изводите на най-новата национална разузнавателна оценка на ЦРУ.
	[* Naftali, Zelikow, and May, _The Presidential Recordings_. ФБР на Дж. Едгар Хувър разпитва Болдуин и подслушва домашния му телефон. Той е випускник на Военноморската академия, оттеглил се от служба през 1927 г., работи като военен анализатор за _Ню Йорк Таймс_ от 1937 г., спечелва наградата _Пулицър_ за репортажите си от Гуадалканал и Западния Пасифик през 1943 г. и е със сигурност глас в подкрепа на армията на страниците на вестника. Източниците му в Пентагона са първокласни. След посещението от ФБР разтърсеният журналист на _Ню Йорк Таймс_ казва на свой колега в подслушан от ФБР през нощта на 30 юли разговор: „Мисля, че истинският отговор на това е Боби Кенеди и лично президентът, но най-вече Боби Кенеди, който оказва натиск върху Хувър.“ Транскрипцията на разговора е на бюрото на министъра на правосъдието на следващия ден. Консултативният съвет по външното разузнаване се среща с Джон Кенеди на другия ден и му заявява, че работата на Болдуин е сериозна опасност за Съединените щати. „Бихме предложили — казва Джеймс Килиън, автор на доклада за «изненадващата атака» от 1954 г. — директорът на разузнаването да бъде насърчен да създаде експертна група, която ще е на разположение постоянно, за да следи нарушения на сигурността… екип, който е на негово разположение и работи под негово ръководство.“ Кларк Клифърд, член на съвета и автор на проекта за устав на ЦРУ в Закона за националната сигурност от 1947 г., когато е бил юридически съветник на Хари Труман в Белия дом, увещава президента Кенеди да създаде в ЦРУ „постоянна група, която действа през цялото време. Те могат да открият кои са връзките на Хенсън Болдуин — казва Клифърд. — Когато отива в Пентагона, с кого се вижда? Никой не знае. ФБР не знаят. Но смятам, че ще бъде изключително интересно“. Множеството приятели на Клифърд сред вашингтонското висше общество биха били ужасени от тази низост. Конгресните изслушвания през 1975 г. стоварват отговорността за подслушванията само върху министъра на правосъдието Кенеди и ФБР — не и върху президента Кенеди и ЦРУ.]
	Президентът нарежда на Маккоун да създаде вътрешен специален отряд, който да спре изтичането на тайни от правителството към вестниците. Заповедта е в разрез с устава на Управлението, специално забраняващ шпионирането вътре в страната. Много преди Никсън да създаде своя отряд _Водопроводчици_ от ветерани на ЦРУ, за да спре изтичания на новини, Кенеди е използвал Управлението, за да шпионира американци.
	„ЦРУ е в пълно съгласие със… създаването на този специален отряд, който може да е постоянна група за разследване, докладваща ми лично“ — казва Маккоун на президента по-късно. ЦРУ наблюдава Болдуин, още четирима репортери и източниците им от 1962 до 1965 г. Нареждайки на директора на разузнаването да осъществи програма за следене в страната, Кенеди създава прецедент, който ще следват президентите Джонсън, Никсън и Джордж У. Буш.
	Все на същата среща в Белия дом разговорът най-сетне се връща към Кастро. Трийсет и седем съветски кораба са акостирали в Куба през последните седем седмици, казва Маккоун на президента. Товарът им „може да съдържа части на ракети. Ние не знаем“. Но по един или друг начин Съветите действат за увеличаването на военната мощ на Куба. „Е, това ще е отделно от въпроса дали строят някакви ракетни бази, нали?“ — пита президентът. „Всъщност, не — отговаря Маккоун, — мисля, че двете са свързани. Мисля, че те вършат двете неща.“
	На другия ден Маккоун напуска Вашингтон и се отправя на дълъг меден месец. Отскоро вдовец, който току-що се е оженил отново, той планира посещение в Париж и Южна Франция. „Ще бъда извънредно доволен, ако имате нужда от мен — пише той на президента, — и ако е тъй, донякъде ще бъда облекчен от виновното усещане, което сякаш ме обзема.“*
	[* McCone to Kennedy, August 17, 1962, разсекретено на 20 август 2003 г., CIA/CREST.]


#	„Сложете го в сандъка и заковете капака“

	Самолет U-2 извършва полет над Куба на 29 август. Филмът му е проявен през нощта. На 30 август един анализатор на ЦРУ се навежда над осветената си маса и се провиква: „Имам база на РЗВ!“ РЗВ е ракетата земя-въздух CA-2, съветското оръжие, което е свалило U-2 над Русия. Същия ден друг самолет U-2 е спипан да се носи из съветското въздушно пространство в нарушение на тържественото американско обещание и предизвиква официален протест от Москва.
	Новината, че Куба притежава ракети земя-въздух, създава „разбираема неохота или смущение“ в Белия дом относно разрешаването на нови полети, ще каже по-късно Маккоун.*1 Дж. Кенеди нарежда на генерал Картър, изпълняващ длъжността директор на разузнаването по време на медения месец на Маккоун, да покрие доклада за РЗВ. „Сложете го в сандъка и заковете капака“ — казва президентът.*2 Той не може да позволи международното напрежение да създаде вътрешнополитическо безпокойство — не и когато изборите са само след два месеца. След това на 9 септември друг самолет U-2 е свален над Китай. Сега в Държавния департамент и в Пентагона на шпионския самолет и на свързаните с него рискове се гледа — по думите на доклад на ЦРУ — с „всеобща погнуса или, в най-добрия случай, с крайна неловкост“. Гневният Макджордж Бънди, пришпорван от Дийн Ръск и действащ от името на президента, отказва следващия планиран полет на U-2 над Куба и привиква Джеймс К. Ребър, ветеран от ЦРУ, отговарящ за Комисията за наземно наблюдение.
	[*1 McCone, „Memorandum for: The President/The White House“, February 28, 1963, JFKL.]
	[*2 „CIA Documents on the Cuban Missile Crisis“, CIA/CSI, 1992.]
	„Има ли някой участник в планирането на тези мисии, който иска да започне война?“ — пита направо Бънди.*
	[* „IDEALIST Operations over Cuba“, September 10, 1962, CIA/CREST.]
	На 11 септември президентът Кенеди забранява полетите на U-2 да минават над кубинското въздушно пространство. Четири дни по-късно първите съветски ракети със среден обсег пристигат в пристанището Мариел в Куба. Фотографската пауза — сляпо петно в решаващ исторически момент — продължава четирийсет и пет дни.* Маккоун, който държи под око главната квартира на ЦРУ чрез непрестанни телеграми от Френската Ривиера, нарежда на Управлението да предупреди Белия дом за „опасността от изненада“. Управлението не го прави. ЦРУ преценява, че в Куба има десетхилядна съветска войска. Тя наброява 43 000 души. Управлението заявява, че кубинските сили възлизат на 100 000 души. Истинското число е 275 000. ЦРУ направо отхвърля възможността Съветите да строят площадки за ядрени ракети в Куба.
	[* Въпросите и обясненията около „фотографската пауза“ се намират при Max Holland, „The «Photo Gap» That Delayed Discovery of Missiles in Cuba“, _Studies in Intelligence_, Vol. 49, №4, 2005, CIA/CSI.]
	„Установяването на кубинска земя на съветски ядрени ударни сили, които могат да се използват срещу САЩ, би било несъвместимо със съветската политика“ — заключават топекспертите на ЦРУ в специална национална разузнавателна оценка на 19 септември. Като класически пример на проектиране на своите мисли върху другите, колебливото ЦРУ заявява: „Самите Съвети вероятно все още са несигурни относно бъдещата си военна програма за Куба.“ Оценката ще остане в продължение на четирийсет години връх на погрешното преценяване — докато ЦРУ не проверява състоянието на иракския арсенал.
	Единствено Маккоун не е съгласен. На 20 септември в последната от младоженските си телеграми за главната квартира той настоява Управлението да преосмисли. Анализаторите въздъхват. После отново поглеждат съобщението, получено преди поне осем дни от един наблюдател на пътищата, кубински агент на най-ниското стъпало в разузнавателната йерархия. Той е докладвал, че конвой от седемдесетфутови съветски трактори — влекачи вози мистериозен, завит с платнища товар с размерите на големи телефонни стълбове из кубинската провинция край град Сан Кристобал. „Така и не научих името му — казва Сам Халпърн от ЦРУ.* — Този агент, едничкият смислен резултат от операцията _Мангуста_, та този агент ни каза, че става нещо занимателно… И след десет дни спорове пред Комитета за наземна рекогносцировка най-сетне беше одобрено да се направи прелитане над чужда територия.“
	[* Халпърн при James G. Blight and Peter Kornbluh (eds.), _Politics of Illusion: The Bay of Pigs Invasion Reexamined_ (Boulder, CO: Lynne Rienner, 1998).]
	На 4 октомври Маккоун, отново поел командването, се гневи на спирането на U-2, наложено от Белия дом. Над Куба не е имало шпионски полети от повече от пет седмици. На съвещание на Специалната група (разширен състав) с Боби Кенеди „възникна голям спор (малко разгорещен)“ по въпроса кой е спрял полетите.*1 Разбира се, това е президентът. Боби Кенеди признава нуждата от още разузнаване за Куба, но казва, че президентът иска преди всичко още саботаж: „Той настоява да се започне «мащабна дейност».“*2 Той иска Маккоун и Лансдейл да пратят в Куба агенти, които да минират пристанищата и да отвличат кубински войници за разпит — заповед, която довежда до последната мисия от операция _Мангуста_ през септември; тогава, в разгара на ядрената криза, около петдесет шпиони и саботьори са изпратени с подводница в Куба.
	[*1 „CIA Documents on the Cuban Missile Crisis“, CIA/CSI, 1992.]
	[*2 „Minutes of Meeting of the Special Group (Augmented) on Operation Mongoose, 4 October 1962“, разсекретен на 19 февруари 1962 г., CIA/CREST; McCone memo, October 4, 1962, FRUS, Vol. X.]
	Докато американското разузнаване вършее, на 4 октомври в Куба незабелязано пристигат 99 съветски ядрени бойни глави. Всяка от тях е седемдесет пъти по-мощна от бомбата, която Хари Труман е пуснал над Хирошима. С едно прокрадване Съветите са удвоили размера на вредата, която могат да причинят на Съединените щати. На 5 октомври Маккоун отива в Белия дом, където твърди, че безопасността на нацията зависи от повече полети на U-2 над Куба. Бънди му се присмива и му казва, че е убеден в липсата на заплаха — а ако заплаха съществува, то ЦРУ не може да я открие.


#	„Почти пълна изненада за разузнаването“

	Откриването на ракетите от ЦРУ десет дни по-късно бива представяно като триумф. Малцина от хората на власт по онова време обаче го виждат така.
	„Почти пълната изненада за разузнаването, преживяна от Съединените щати във връзка с вкарването и разполагането на съветски ракети в Куба, произлизаше до голяма степен от нарушеното функциониране на аналитичния процес, чрез който се оценяват и докладват разузнавателните показатели“ — докладва няколко месеца по-късно президентският Консултативен съвет по разузнаване.* Президентът е „зле обслужен“ от ЦРУ, което „не е съумяло да представи на ключови правителствени служители най-точната възможна картина“ на това, което Съветите правят. Според Съвета „покритието на Куба от тайни агенти е недостатъчно“ и „не е използвано пълноценно въздушното фотографско наблюдение“. Той заключава: „Начинът, по който се боравеше с разузнавателните индикатори в случая с Куба, може да се окаже най-сериозната грешка в нашата разузнавателна система, грешка, която — ако не се поправи — може да доведе до най-тежки последици.“
	[* Докладът е запазен в разсекретено през 2001 г. извлечение в редакторска бележка във FRUS, 1961–1963, Vol. XXV, document 107, и във версия от 1992 г. в „CIA Documents on the Cuban Missile Crisis“, CIA/CSI, 1992, pp. 361–371.]
	Грешките си остават непоправени; неспособността да се види реалното състояние на иракския арсенал през 2002 г. довежда до нещо доста сходно като резултат.
	Но най-после по настояване на Маккоун фотографската пауза е затворена. На зазоряване на 14 октомври един самолет U-2, пилотиран от майора от ВВС Ричард Д. Хайзър от Стратегическото военновъздушно командване, прелита над Западна Куба и заснема 928 кадъра за шест минути. Двайсет и четири часа по-късно анализаторите на ЦРУ съзерцават изображенията на най-големите комунистически оръжия, които са виждали. През целия ден на 15 октомври те сравняват кадрите от U-2 със снимките на съветските ракети, които минават на парад по московските улици на всеки Първи май. Те проверяват наръчниците с техническите спецификации, получени през изминалата година от Олег Пенковски, полковник от съветското военно разузнаване. През лятото на 1960 г. той е подхванал четиримесечни опити да се свърже с ЦРУ. Но служителите на Управлението са твърде неопитни, твърде боязливи и предпазливи, за да сключат сделката.
	Най-сетне той осъществява контакт с британците, които работят с него заедно с представителите на ЦРУ в Лондон. С голям риск е изнесъл около 5000 страници документи, по-голямата част от които позволяват да се видят отвътре военната технология и доктрина. Той действа доброволно и е първият важен съветски шпионин на ЦРУ. Точно седмица след пристигането на снимките от U-2 във Вашингтон Пенковски е арестуван от съветското разузнаване.
	В късния следобед на 15 октомври анализаторите на ЦРУ вече знаят, че гледат балистични ракети със среден обсег CC-4, които могат да пренесат 1-мегатонна бойна глава от Западна Куба до Вашингтон. Президентът Кенеди е в Ню Йорк за участие в кампанията за ноемврийските избори, които са само след три седмици. Същата вечер Макджордж Бънди е у дома си на прощална вечеря с Чип Болън — новоназначения американски посланик във Франция. Около 22 ч. телефонът иззвънява. Обажда се Рей Клайн, заместник-директор на разузнаването в ЦРУ. „Тези неща, за които се тревожехме — изглежда, наистина имаме нещо“ — казва Клайн.*
	[* Mcgeorge Bundy, _Danger and Survival_ (New York: Random House, 1988), pp. 395–396.]
	Ричард Хелмс донася снимките от U-2 в кабинета на правосъдния министър в 9:15 ч. сутринта на 16 октомври. „Кенеди стана от бюрото си и погледна за миг през прозореца — спомня си Хелмс. — Обърна се с лице към мен. «Мамка му — каза високо, като вдигна юмруци пред гърдите си, сякаш щеше да се боксира с невидим противник. — Всичко да върви по дяволите.» Тъкмо такива бяха и моите чувства.“*
	[* Richard Helms with William Hood, _A Look over My Shoulder: A Life in the Central Intelligence Agency_ (New York: Random House, 2003), p. 208.]
	Боби Кенеди мисли: „Бяхме изиграни от Хрушчов, но и ние също се залъгвахме.“*
	[* Robert Kennedy, _Thirteen Days_ (New York: Norton, 1969), p. 27.]


>>	19. „С удоволствие бихме изтъргували ракетите“

	ЦРУ се е залъгвало с мисълта, че Съветите никога няма да изпратят ядрени оръжия в Куба. Видяло е ракетите, но още не може да схване съветската нагласа. „Не мога да разбера тяхната гледна точка — оплаква се президентът Кенеди на 16 октомври. — За мен това е една проклета загадка. Не зная достатъчно за Съветския съюз.“
	Генерал Маршал Картър отново изпълнява длъжността директор; Маккоун е отлетял до Сиатъл за погребението на доведения си син, загинал в автомобилна катастрофа. Картър отива на среща на Специалната група (разширен състав) в 9:30 ч. в Ситуационната стая — подземния команден пункт на Белия дом, — с нови предложения за тайни атаки срещу Куба, възложени от Робърт Кенеди. Той, който тайно сравнява представянето на Кенеди на срещите за _Мангуста_ с гнева на гризящ териер — мишеловец, мълчаливо слуша как министърът на правосъдието дава съгласието си за осем нови акта на саботаж, зависещи от разрешението на президента. След това горе, в Белия дом, Картър се среща с главния интерпретатор на снимки в ЦРУ Арт Лундал и с най-добрия специалист по ракетите Сидни Грейбийл. Тримата донасят монтирани снимки от U-2 в президентския кабинет, където най-високопоставените от отговарящите за националната сигурност се събират преди обед.
	Президентът включва записващото си устройство.* Изтичат повече от четирийсет години, преди да бъде съставена точна транскрипция на записите на срещите за кубинската ракетна криза.
	[* До 2003 г. въпросът какво наистина има на лентите от Белия дом бе все още горещ диспут. След четири десетилетия беше установено какво наистина се е случило и кой кому какво е казал благодарение на надеждна транскрипция, резултат от повече от двайсет години труд на Шелдън Стърн, историк на Президентската библиотека „Джон Ф. Кенеди“.
	Общоприетата мъдрост гласи, че изпитанието на кубинската ракетна криза преобразява Джон и Робърт Кенеди, създавайки блестящ лидер от един неопитен главнокомандващ, превръщайки младия Боби от ястреб в гълъб, а Белия дом от семинар на Харвард в храм на мъдростта. Това е отчасти мит, основан на неточни и фалшифицирани исторически документи. Президентът Кенеди захранва любимите си журналисти с поетични, но неверни истории. Посмъртно издадената книга на Робърт Кенеди за кризата съдържа измислици и съчинени диалози, повтаряни от иначе надеждни историци и лоялния кръг на последователите на Кенеди.
	Днес сме наясно, че братята Кенеди изкривяват историческия разказ и укриват как е разрешена кризата. И днес можем да видим, че при прокарването на път за излизане от кризата те следват курса на Джон Маккоун. Виж Sheldon Stern, _Averting „The Final Failure“: John F. Kennedy and the Secret Cuban Missile Crisis Meetings_ (Stanford, CA: Stanford University Press, 2003). Тази глава се опира на транскрипциите на Стърн и на разсекретените бележки на Маккоун, освен в случаите, където е посочено друго.]


#	„Това би било _дяволски опасно_“

	Президентът се взира в снимките.
	„Доколко е напреднало това?“ — пита той.
	„Сър, никога не сме виждали такъв тип инсталация преди“ — казва Лундал.
	„Дори и в Съветския съюз?“ — пита Кенеди.
	„Не, сър“ — отвръща Лундал.
	„И е готово за изстрелване?“ — пита президентът.
	„Не, сър“ — казва Грейбийл.
	„Колко време имаме… ние не можем да кажем, нали, колко време, преди те да ги изстрелят?“ — пита Кенеди.
	Никой не знае.
	„Къде са бойните глави?“ — пита секретарят по отбраната Макнамара.
	Никой не знае.
	„Защо Хрушчов направи това?“ — чуди се президентът.
	Никой не знае.
	Но държавният секретар Ръск прави добра догадка: „Всъщност ние не живеем в тъй голям страх от неговите ядрени оръжия, в какъвто на него му се налага да живее заради нашите — предполага той. — Освен това ние имаме ядрени оръжия в близост до него, в Турция и подобни места.“
	Президентът знае съвсем смътно, че ракетите са там. Той почти е забравил, че по негов избор тези оръжия са останали насочени към Съветите.
	Джон Кенеди заповядва да се подготвят три плана за удар: номер едно — да се разрушат базите на ядрените ракети от самолети на авиацията или флота; номер две — да се започне много по-голям въздушен удар; номер три — да се нахлуе в Куба и тя да бъде завладяна. „Със сигурност ще осъществим номер едно — казва той. — Ще премахнем тези ракети.“ Срещата е прекратена в 1 часа следобед, след като Боби Кенеди се изказва в полза на тотална инвазия.
	В 14:30 часа Робърт Кенеди стоварва камшика си върху екипа на _Мангуста_ в огромния си кабинет в Министерството на правосъдието и иска нови идеи, нови мисии.
	Предавайки въпроса, който му е поставен от президента 90 минути по-рано, той пита Хелмс колко кубинци ще се борят на страната на режима, ако Съединените щати нападнат. Никой не знае. В 18:30 часа хората на президента отново се събират в кабинета. Като мисли за мисиите на Мангуста, президентът Кенеди пита дали балистичните ракети със среден обсег (БРСО) могат да бъдат разрушени с куршуми.* „Да — казва му генерал Картър, — но това са подвижни ракети, могат да се преместят в нови скривалища.“ Проблемът е откриването и прицелването в подвижни ракети не е решен и до днес.
	[* Картър, „16 октомври (вторник); изпълняващ длъжността директор на разузнаването“, разсекретено на 19 февруари 2004 г., CIA/CREST; „Среща с министъра на правосъдието за _Мангуста_“, 16 октомври 1962 г.; „Документи на ЦРУ за кубинската ракетна криза“, CIA/CSI, 1992; Aleksandr Fursenko and Timothy Naftali, _One Hell of a Gamble_ (New York: Norton, 1997), pp. 227–228.]
	Президентът вече обмисля въпроса за ядрена война срещу Куба. Започва да долавя колко малко разбира съветския лидер. „Със сигурност грешим относно това, което той опитва да направи — казва президентът. — Малцина от нас мислеха, че той ще разположи БРСО в Куба.“ „Никой, освен Маккоун“ — промърморва Бънди. Защо Хрушчов е направил това, пита президентът. „Какво предимство произлиза от това? Все едно ние изведнъж да започнем да слагаме _голям_ брой БРСО в Турция — казва той. — Е, това би било _дяволски опасно_, ще си река аз.“
	Настъпва момент на неловка тишина. „Всъщност ние _направихме_ това, господин президент“ — казва Бънди.
	След това разговорът се насочва към тайната война. „Разполагаме със списък с възможностите за саботаж, господин президент — казва Бънди. — … Разбирам, че Вие сте за саботажа.“ Така е. Десет петчленни екипа от _Мангуста_ са натоварени да проникнат в Куба с подводница. Заповядано им е да взривяват съветски кораби с подводни мини в кубинските пристанища, да атакуват три площадки за ракети земя-въздух с картечници и минохвъргачки и евентуално да следват установките на ядрените ракети. Братята Кенеди замахват нашироко. ЦРУ е техният груб инструмент.
	Президентът излиза от срещата, оставяйки на масата две военни опции: тайна атака срещу Куба и тотална инвазия. На тръгване той настоява да види Маккоун на следващата сутрин, преди да замине за предизборната кампания в Кънектикът. Генерал Картър, Макнамара, Бънди и неколцина други остават в кабинета.
	Заместник-директорът на разузнаването генерал Маршал Картър е на шейсет и една години, нисък, набит, плешив, с остър език. Бил е началник-щаб на НОРАД — Северноамериканското командване на въздушната отбрана, при Айзенхауер. Познава ядрените стратегии на Съединените щати. Когато президентът вече не е в стаята, човекът от ЦРУ изрича най-дълбокия си страх: „Влизате там с изненадваща атака — казва Картър. — Премахвате всички ракети. Това не е краят. Това е началото.“ Това ще бъде първият ден на Третата световна война.


#	„Курсът, който аз препоръчах“

	На другия ден, сряда, 17 октомври, Джон Маккоун и Джон Кенеди се срещат в 9:30 ч. сутринта. „Президентът изглеждаше склонен, ако въобще ще действа, да действа веднага и без предупреждение“ — отбелязва Маккоун в ежедневната си паметна бележка в архива за този ден. Тогава президентът иска той да отпътува към Гетисбърг, Пенсилвания, за разговор с Дуайт Д. Айзенхауер. Маккоун пристига по обед с направените от U-2 снимки на балистичните ракети със среден обсег. „Айзенхауер изглеждаше склонен (но не препоръча изрично) за военни действия, които да изолират Хавана и след това да ударят сърцето на кубинското правителство“ — отбелязва Маккоун.
	Директорът шофира обратно към Вашингтон и се опитва да събере мислите си. Той е изморен — пътувал е до Западния бряг и обратно за по-малко от 48 часа. Шестте гъсто изписани страници с бележки, които сътворява този следобед, са разсекретени през 2003 г.* Те отразяват стремежа да се отстранят ракетите от Куба без ядрена война.
	[* Маккоун, „Меморандум за днешната дискусия“, CIA/CREST; неозаглавена паметна бележка на Маккоун; и „Бележка за главните фигури“, всички с дата 17 октомври 1962 г., разсекретени на 5 март 2003 г.]
	Като бивш майстор — корабостроител Маккоун осъзнава военното, икономическото и политическото значение на корабите в морето. Съставените от него бележки включват идеята за налагане на „тотална блокада“ на Куба — „спиране на всички пристигащи кораби“, — подкрепена със заплаха за нападение. При срещите с Боби Кенеди, Макнамара, Ръск и Бънди, които продължават почти до полунощ, той доразвива стратегията на блокадата. Бележките му показват, че идеята не е получила подкрепа от съветниците на президента.
	В 11:00 ч. в четвъртък, 18 октомври, Маккоун и Арт Лундал отиват в Белия дом с нови снимки от U-2. Те показват нов набор от по-големи ракети, всяка с обсег от 2200 мили — в състояние да порази който и да е голям американски град, с изключение на Сиатъл. Маккоун казва, че ракетните бази се обслужват от съветски части; Макнамара изтъква, че при изненадващо въздушно нападение над базите ще бъдат убити няколкостотин съветски войници. Нападението над тях е акт на война срещу Москва, а не срещу Хавана. След това заместник държавният секретар Джордж Бол повтаря казаното от Маршал Картър преди две вечери: „Начинът на действие, при който нападаме без предупреждение, е като Пърл Харбър.“
	Президентът казва: „Всъщност въпросът е какво действие да предприемем — действие, намаляващо възможността за размяна на ядрени удари, което очевидно е последната грешка… Имаме блокада без обявяване на война. Имаме блокада с обявяване на война. Имаме ударите първи, втори и трети. Имаме нахлуване.“
	Същия ден Маккоун събира два гласа в полза на своето становище за блокада, подкрепена от заплахи за нападение. Единият е на Айзенхауер. Другият е на Р. Кенеди. И двамата са минали на страната на Маккоун. Все още са в малцинство, но вече са наклонили везните. Около полунощ, седейки сам в Овалния кабинет, президентът си казва — говорейки направо на скритите микрофони, — че „очевидно мненията са се отклонили от преимуществата на изпреварващия удар“.*1 Той извиква Маккоун у дома си в неделя и му казва, както директорът със задоволство отбелязва, че „е сменил мнението си и ще следва курса, който аз препоръчах“.*2 Президентът обявява това решение пред света в телевизионно обръщение на 22 октомври, понеделник, вечерта.
	[*1 Президентски записи, October 19–22, JFKL.]
	[*2 Паметни бележки на Маккоун, 19–22 октомври 1962 г., CIA/CREST. Официална среща на Съвета за национална сигурност е проведена в Овалната стая на Белия дом в 2:30 ч. следобед на 20 октомври, събота. Тя не е записвана, но докладните бележки на Клайн и ръкописните бележки са оцелели, както и официалният запис на стенографа на СНС Бромли Смит. Бележките на Клайн се намират в „CIA Documents on the Cuban Missile Crisis“, CIA/CSI, 1992.]


#	„Щяха да ме осъдят“

	Утрото на вторник, 23 октомври, започва с информационна сводка от Маккоун в Белия дом. Силно притеснени от политическите щети, които директорът може да им причини като единствения човек във Вашингтон, предупредил ги надлежно за заплахата, братята Кенеди го пускат на продължителна обиколка за отклоняване на вниманието, при която да информира членове на Конгреса и журналисти. Те също желаят Маккоун да „подсили“ посланик Адлай Стивънсън, който трябва да пледира за американската кауза в ООН.
	От Белия дом Маккоун се обажда на Рей Клайн, главния си разузнавателен анализатор, и му нарежда да отлети за Ню Йорк с копия на снимките от U-2. Екипът на Стивънсън „изпитва известни затруднения при сглобяването на убедителен случай за пред Съвета за сигурност — обяснява Маккоун. — Виж, те имат малка неприятност, понеже по времето на _Залива на свинете_ Стивънсън беше показал някакви фалшиви снимки, и по-късно те се оказаха наистина фалшиви.“
	След това дванайсетте главни фигури от сферата на националната сигурност около президента Кенеди се срещат, за да говорят за осъществяването на блокадата, която трябва да започне на следващата сутрин. Технически това е военно действие. Маккоун докладва за подочути от Рей Клайн приказки в ООН, според които съветските съдове на път към Куба могат да опитат да заобиколят американските военни кораби.
	„_В този случай_ какво правим утре сутринта, когато тези осем кораба продължат да плават? — пита президентът Кенеди. — Всички сме наясно как (внезапна тишина, нервно хихикане) подхождаме, да?“ Никой не е наясно. Отново се възцарява кратка тишина.
	„Да им откъснем руловете, а?“ — отговаря Маккоун.
	Срещата прекъсва. Кенеди подписва прокламацията за карантина. След това той и брат му са оставени за малко насаме в кабинета.
	„Е, изглежда, че е наистина _зле_. Но, от друга страна, наистина няма избор — казва президентът. — Ако те се опънат на това — Иисусе Христе! Какво ще последва от тяхна страна тогава?“ Брат му отговаря: „Нямаше избор. Искам да кажа, че щеше — че щяха да те _осъдят_.“ Президентът се съгласява: „Щяха да ме осъдят.“
	В 10:00 ч. сутринта на 24 октомври, вторник, блокадата влиза в сила, американската армия е приведена до най-високата степен на тревога преди ядрена война, а Маккоун започва ежедневните си доклади в Белия дом. Най-после директорът на разузнаването служи според устава си, обединявайки цялата американска разузнавателна информация в единен поток за президента. Съветската армия не е в състояние на пълна тревога, но повишава готовността си — докладва той — и съветският флот е изпратил подводници в Атлантика, за да следват потеглилия към Куба флот. Новите данни от фотографското разузнаване показват сгради за съхранение на ядрени бойни глави, но никаква следа от самите глави. В този ден Маккоун полага големи усилия, за да изтъкне пред президента, че блокадата няма да спре Съветите от подготвянето на площадките за изстрелване на ракетите.
	Макнамара започва да излага плановете си за прехващане на съветските кораби и подводници. Маккоун го прекъсва: „Г-н президент, имам току-що получена бележка… Всичките шест съветски кораба, засечени в кубински води… или са спрели, или са обърнали курса.“ Ръск казва: „Какво разбирате под кубински води?“ Президентът пита: „Корабите, които напускат Куба, или пристигащите?“ Маккоун става, казва: „Ще разбера“ — и излиза от стаята. Ръск промърморва: „Има _някаква_ разлика.“
	Маккоун се завръща с изключителните новини, че съветските кораби са се движели към Куба, били са на повече от петстотин мили от острова, но или са спрели, или са сменили посоката. В този момент, смята се, Ръск се навежда към Бънди и казва: „Сега сме очи в очи и мисля, че отсрещната страна примигна.“
	Първата част от стратегията на Маккоун проработва: карантината върху съветското корабоплаване ще остане. Втората част ще бъде много по-трудна. Както той постоянно напомня на президента, ракетите са си все още там, бойните глави са скрити някъде на острова и опасността нараства.
	На 26 октомври в Белия дом Адлай Стивънсън заявява, че ще трябват седмици, може би месеци преговори, за да се махнат ракетите от Куба. Маккоун знае, че няма време за нещо такова. По обед дръпва президента настрана (Боби, дори и да е присъствал, никога не го споменава) за среща само с него и интерпретатора на снимките Арт Лундал в Овалния кабинет.
	Новите данни от фотографското заснемане показват, че Съветите са вкарали тактически ядрени оръжия с малък обсег. Наскоро камуфлираните установки са почти готови за стрелба. Всяка от ракетните площадки е обслужвана от по петстотин души личен състав и охранявана от още триста.
	„Ставам все по-притеснен — казва Маккоун на президента. — Могат да започнат по тъмно и да имат насочени към нас ракети на следващата сутрин. По тази причина съм все по-загрижен да се следва политическият подход.“
	„И какъв друг? — пита президентът. — Алтернативният е да нанесем въздушен удар или да нахлуем. Но пак ще бъдем изправени пред факта, че ако нахлуем и когато сме стигнали до тези площадки след много кървав бой, те все още ще са насочени към нас. Тъй че всичко се свежда до въпроса дали ще изстрелят ракетите.“
	„Точно така“ — казва Маккоун. Умът на президента вече се обръща от дипломацията към войната. „Смятам, че няма друго действие, което да можем да предприемем, освен дипломатическото, но то не ни освобождава незабавно от тях — казва президентът. — Другият начин е, мисля си, комбинация на въздушно нападение и евентуално десант, което означава, че ще трябва да ги извършим при перспективата ракетите вероятно да бъдат изстреляни.“
	Маккоун предупреждава срещу десант. „Нахлуването ще бъде много _по-сериозна_ задача, отколкото повечето хора си представят — казва той на президента. — Руснаците и кубинците имат _адски_ много оръжия… Те имат много смъртоносен материал. Ракетни установки, самоходни артилерийски установки, полугъсенични бронетранспортьори… Те ще устроят на нападателя много лошо посрещане. Въобще няма да е лесна работа — нито като начин, нито като средства.“
	Тази нощ в Белия дом пристига дълго послание от Москва. Прехвърлянето и получаването на телеграмата отнемат повече от шест часа, като всичко свършва чак в 9 часа вечерта. Полученото е лично писмо от Никита Хрушчов, който заклеймява „катастрофата на термоядрената война“ и предлага — поне така изглежда — изход. Ако американците обещаят да не нахлуват в Куба, Съветите ще изтеглят ракетите.
	В събота, 27 октомври, в 10 ч. сутринта Маккоун започва срещата в Белия дом с мрачните новини, че ракетите могат да бъдат изстреляни за шест часа. Тъкмо е приключил с изказването си, президентът Кенеди чете новинарския бюлетин на _Асошиейтед Прес_ от Москва: „Премиерът Хрушчов е казал на президента Кенеди вчера, че ще изтегли нападателните оръжия от Куба, ако Съединените щати изтеглят ракетите си от Турция.“ Срещата потъва в бъркотия.
	Първоначално никой не приема идеята — освен президента и Маккоун. „Да не се будалкаме — казва Кенеди. — Те имат много добро предложение.“
	Маккоун се съгласява: то е конкретно, сериозно и невъзможно за игнориране. Разправиите как да се отговори продължават целия ден, прекъсвани от моменти на ужас. Най-напред един U-2 се отклонява в съветското въздушно пространство от брега на Аляска, карайки съветските изтребители да се боричкат подире му. След това, около 6 часа следобед, Макнамара внезапно обявява, че друг U-2 е бил свален над Куба и че майорът от военната авиация Рудолф Андерсън е убит.
	Обединеният комитет на началник-щабовете енергично настоява след трийсет и шест часа да започне пълномащабна атака срещу Куба. Към 6:30 ч. следобед президентът Кенеди напуска стаята и разговорът веднага става по-неформален и по-брутален.
	„Военният план е в основата си десант — казва Макнамара. — _Когато_ атакуваме Куба, ще _трябва_ да атакуваме _с всички сили_. Това _почти сигурно_ ще доведе до десант.“ „Или до ядрена война“ — промърморва Бънди. „Съветският съюз _може_ — и аз мисля, че вероятно _ще го направи_ — да атакува ракетите в Турция“ — продължава Макнамара. Тогава Съединените щати ще трябва да атакуват съветските кораби или бази в Черно море.
	„А аз бих казал, че това е _адски опасно_ — изрича секретарят по отбраната Макнамара. — Вижте, не съм сигурен, че можем да избегнем нещо такова, ако нападнем Куба. Но мисля, че трябва да направим всичко възможно, за да го избегнем. И един начин да го избегнем, е да обезвредим ракетите в Турция, преди да атакуваме Куба“.
	Маккоун избухва: „Тогава не виждам защо не направите сделката!“ И досегашната позиция се променя.
	И други гласове се обаждат: Направете сделката! Хайде, направете сделката! С нарастващ гняв Маккоун продължава: „Говорихме за това и трябваше да кажем, че _с удоволствие_ бихме изтъргували ракетите в Турция срещу онова нещо в Куба.“ Той нанася решаващия си удар: „Бих изтъргувал тия турски неща _веднага_. Дори не бих казал на _никого_ за това. Занимавахме се една седмица и… всички бяха за това да се напада“, — докато Хрушчов го предлага.
	Президентът се връща в кабинета към 19:30 часа и предлага на всички да се оттеглят за вечеря. След това той и брат му провеждат разговор с Макнамара, Бънди, Ръск и още четирима доверени сътрудници в Овалния кабинет. Маккоун не е допуснат. Обсъждат идеята му — всъщност президентът иска точно това. Всички в стаята се заклеват да пазят тайна. Боби Кенеди излиза от Белия дом и се среща със съветския посланик Анатолий Добринин в кабинета си в Министерството на правосъдието. Казва на Добринин, че Съединените щати приемат замяната на ракетите, стига да не става публично достояние. Братята Кенеди не могат да допуснат да бъдат видени как правят сделка с Хрушчов. Министърът на правосъдието преднамерено фалшифицира паметната бележка за срещата, заличавайки нахвърляната препратка към сделката. Замяната се пази в дълбока тайна.
	Четвърт век по-късно Джон Маккоун казва: „Президентът Кенеди и министърът на правосъдието Боби Кенеди настояваха, че в нито един момент не са обсъждали ракетите в Турция със съветски представители и че никога не е била извършвана такава сделка.“*
	[* Устна история на Маккоун, 21 април 1988 г., Институт за международни отношения, Университет на Калифорния в Бъркли.]
	Много години след това светът вярва, че само спокойната решителност на президента Кенеди и твърдото придържане на брат му към мирното разрешение са спасили нацията от ядрена война. Централната роля на Маккоун в кубинската ракетна криза е скривана през остатъка на XX век.
	Братята Кенеди скоро се обръщат срещу Маккоун. Директорът разгласява из Вашингтон, че само той е бил бдителен по отношение на кубинските ракети, и свидетелства пред президентския Съвет по разузнаване, че е казал на президента за подозрението си още на 22 август.
	Съдържанието на доклада на съвета за „фотографската пауза“ се появява в _Уошингтън Поуст_ на 4 март 1963 г. Същия ден Боби Кенеди казва на брат си, че ЦРУ вероятно е пуснало информацията, за да го уязви.
	„Да-а — казва президентът, — той е истински мръсник, тоя Джон Маккоун.“*
	[* Това изръмжаване е записано на лента на 4 март 1963 г., президентски записи, JFKL. За първи път е обнародвано от историка Макс Холанд, автор на _The Kennedy Assassination Tapes_ (New York: Knopf, 2004), и повторено в монографията му „The «Photo Gap» That Delayed Discovery of Missiles in Cuba“, _Studies in Intelligence_, Vol. 49, №4, 2005, CIA/CSI.]


#	„Да елиминира Фидел — с екзекуция, ако е необходимо“

	На върха на ракетната криза Маккоун се опитва да обуздае _Мангуста_ и да насочи значителната й енергия към събирането на разузнавателна информация за Пентагона.* Той смята, че е успял. Но Бил Харви от ЦРУ прави извод, че САЩ ще нахлуят в Куба, и заповядва на саботьорите си от _Мангуста_ да атакуват.
	[* Действията на Маккоун са отразени в записите от срещата в 10 ч. сутринта на 26 октомври, в паметните му бележки и в разказа във FRUS. Транскрипцията на лентата е фрагментарна. На 30 октомври „Маккоун заяви, че операциите МАНГУСТА трябва да бъдат спрени, докато не изтече седмицата на преговорите“. Маршал Картър, меморандум за архива, 30 октомври 1962 г., разсекретен на 4 ноември 1962 г., CIA/CREST. Планираните и проведени по време на кризата и след нея тайни операции срещу Куба са представени подробно във FRUS, Vol. XI, documents 271, 311,313, 315–318.]
	Когато Боби Кенеди, който е настоявал най-много за операциите на _Мангуста_, разбира за това опасно прекъсване в командната верига, побеснява. След поредица крясъци Харви е изгонен от Вашингтон. Хелмс го изпраща в Рим като началник на резидентурата — но не преди ФБР да отбележи солидно полятия прощален обяд на Харви с Джони Росели, убиеца на мафията, когото е наел да ликвидира Кастро. В Рим впиянченият Харви се разцентрова душевно и започва да тормози хората си точно както Боби Кенеди е тормозил него.
	Хелмс го заменя като отговорник за Куба с шефа на Далечния изток Дезмънд Фицджералд — харвардски възпитаник и милионер, който живее в тухлено имение в Джорджтаун с иконом в килера и _Ягуар_ в гаража. Президентът го харесва; той се вписва в образа на Джеймс Бонд.
	Бил е взет от Франк Уизнър от нюйоркската му адвокатска кантора в началото на Корейската война и незабавно става изпълнителен директор на далекоизточния отдел на тайната служба. Помагал е при ръководенето на катастрофалната операция с Ли Ми в Бирма. След това командва китайската мисия на ЦРУ, изпращала чуждите агенти на смърт до 1955 г., когато главната квартира преценява, че мисията е загуба на време, пари, енергия и човешки живот. Тогава Фицджералд се издига до поста заместник-началник на отдела за Далечния изток, където помага за планирането и осъществяването на индонезийската операция през 1957 и 1958 г. Като началник на далекоизточния отдел контролира бързата експанзия на операциите на ЦРУ във Виетнам, Лаос и Тибет.
	Сега братята Кенеди му възлагат да взривява кубински мини, мелници, електростанции и търговски кораби, да унищожава противника с надеждата да предизвика контрареволюция. Целта, както Боби Кенеди казва на Фицджералд през април 1963 г., е да се отстрани Кастро в срок от осемнайсет месеца — преди следващите президентски избори. Двайсет и пет кубински агенти на ЦРУ загиват при тези безсмислени операции.
	След това, през лятото и есента на 1963 г., Фицджералд ръководи последната мисия за убийството на Фидел Кастро.*
	[* Планът е очертан в доклада на генералния инспектор на ЦРУ до Хелмс от 1967 г., разсекретен през 1993 г. J. S. Earman, Inspector General, „Subject: Report on Plots to Assassinate Fidel Castro, May 23, 1967“, CIA. Цитатите в следващите абзаци са взети от доклада. Джон Маккоун никога не научава за последния план, докато същият е в ход. Но е много близо до това. На 15 август 1962 г. репортер на Чикаго Сънди Таймс се обажда в главната квартира на ЦРУ и пита за връзки между известния бос на мафията Сам Джанкана и кубинците — противници на Кастро. Това стига до Маккоун, който пита Хелмс дали е възможно да е вярно. В отговор Хелмс му дава гъсто изписана паметна бележка от три страници на шефа на сигурността на ЦРУ Шефилд Едуардс. Според нея на 14 май 1962 г. Р. Кенеди бил информиран за „деликатна операция на ЦРУ“, провеждана срещу Фидел Кастро между август 1960 и май 1961 г., в която участвали „някои хазартни интереси“, представени от „някой си Джон Росели от Лос Анджелис“ и „някой си Сам Джанкана от Чикаго“. Министърът на правосъдието много добре знае тези имена. Паметната бележка не споменава убийство, но значението й е ясно. Хелмс я дава на Маккоун със собствената си обяснителна бележка: „Предполагам, че сте наясно с естеството на операцията, обсъждана в приложението.“ Маккоун разбира всичко за четирите минути, които са му нужни, за да прочете документа. Той е неописуемо разгневен. Може би затова Хелмс не си прави труда да го осведоми за новия заговор за убийство, воден от Фицджералд — или за това кой отговаря за планирането. През 1975 г. Хелмс казва на Хенри Кисинджър, че Боби Кенеди „лично е ръководил“ повече от един опит за убийство на Фидел Кастро. Kissinger and Ford, memorandum of conversation, January 4, 1975, GRFL.]
	ЦРУ планира да използва Роландо Кубела, най-високопоставения си агент в правителството на Куба, като извършител на удара. Чувствителен, приказлив, раздразнителен човек, който презира Кастро, Кубела има званието майор от кубинската армия, служил е като военно аташе в Испания и е пътувал много.
	На 1 август 1963 г. в разговор със служител на ЦРУ в Хелзинки той се съгласява доброволно „да елиминира Фидел — с екзекуция, ако е необходимо“. На 5 септември се среща с водещия си офицер от ЦРУ — Нестор Санчес — в Порто Алегре, Бразилия, където представлява кубинското правителство на международните Университетски игри. На 7 септември ЦРУ отбелязва, че Кастро е избрал прием в бразилското посолство в Хавана, за да изнесе дълга тирада пред репортер на _Асошиейтед Прес_. Кастро казва, че „лидерите на Съединените щати ще бъдат в опасност, ако подпомогнат какъвто и да е опит да бъдат убити кубинските лидери… Ако помагат на терористични заговори за елиминиране на кубинските лидери, самите те няма да са в безопасност“.
	Санчес и Кубела се срещат отново в Париж в началото на октомври и кубинският агент казва на човека от ЦРУ, че иска мощна пушка с оптически прицел. На 29 октомври 1963 г. Фицджералд отлита до Париж и се среща с Кубела в квартира на ЦРУ.
	Фицджералд заявява, че е личен емисар, изпратен от Робърт Кенеди — последното е опасно близо до истината, — и че ЦРУ ще достави на Кубела оръжия по негов избор. Съединените щати, казва той, искат „истински удар“ в Куба.


>>	20. „Ей, шефе, свършихме добра работа, а?“

	Сам в Овалния кабинет в понеделник, 4 ноември 1963 г., Джон Ф. Кенеди диктува меморандум относно един предизвикан от него водовъртеж на другия край на света — убийството на американския съюзник, президента на Южен Виетнам Нго Дин Дием.
	„Трябва да понесем значителна част от отговорността за това“ — казва Дж. Кенеди.* Спира за момент, за да поиграе с децата си, които тичешком влизат и излизат от стаята. След това резюмира: „Начинът, по който беше убит — и той отново спира, — го прави особено отблъскващо.“
	[* Ленти на Дж. Кенеди, 4 ноември 1963 г., JFKL. Записът, който си струва да се чуе, се намира онлайн на адрес: http://www.whitehousetapes.org/clips/1963_l104_jfk_vietnam_memoir.html]
	Люсиен Конен от ЦРУ е шпионинът на Кенеди сред разбунтувалите се генерали, които убиват Дием. „Бях тясно свързан с цялата конспирация“ — казва Конен години по-късно в едно необичайно свидетелство.*
	[* Показанията на Конен пред следователите на Сената през 1975 г. са разсекретени през септември 1998 г. Всички цитати от тях в тази глава са взети от транскрипцията. Роден в Париж през 1919 г., Конен е изпратен да живее с една леля — френска „военна булка“ — в Канзас Сити през 1924 г. През 1939 г., при започването на Втората световна война, се записва доброволец във френската армия. При падането на Франция през 1940 г. се добира отново до Съединените щати и се озовава в ССО. През 1944 г., базиран в Алжир, е спуснат зад френските линии за контакти със Съпротивата. След освобождаването на Франция ССО го изпраща в Южен Китай с френско-виетнамски екип, който да атакува японско пристанище в Северен Виетнам. Конен се привързва към Виетнам. Аферата свършва зле и за двете страни. Този човек все още очаква своя биограф. Станли Карноу, историк и автор на _Vietnam: A History_ (New York: Viking, 1983), прекарва седемдесет часа да го интервюира, но изоставя проекта, тъй като решава, че обектът му е започнал да напомня шпионина на Съмърсет Моъм — Ашъндън — човек, който е толкова погълнат от шпионажа, че не може да отдели легендите си от живота си. „Беше извън времето си — казва Карноу. — Той беше авантюристът наемник — типаж, който съществува само в литературата. Чудесен разказвач. Доколко историите са верни или не, е без значение. Почти винаги бяха почти изцяло верни.“
	Авторът написа некролога на Конен: „Lucien Conein, 79, Legendary Cold War Spy“, _The New York Times_, June 7, 1998.]
	Прякорът му е „Черния Луиджи“ и притежава маниера на корсикански гангстер. Конен е постъпил в ССО, обучавал се е с британците и се е спускал с парашут в окупирана Франция. През 1945 г. отлита за Индокитай, за да се бие с японците; в Ханой е заедно с Хо Ши Мин, като за момент двамата са съюзници. Остава и е един от основателите на ЦРУ. През 1954 г. е един от първите американски разузнавачи във Виетнам.
	След като Хо разгромява французите в битката при Диен Биен Фу, Виетнам е разделен на Северен и Южен на международна конференция в Женева, където Съединените щати са представени от заместник държавния секретар Уолтър Бидъл Смит.
	През следващите девет години САЩ подкрепят президента Дием като човек, който ще се бори с комунизма във Виетнам. Конен служи в Сайгон, в новата военна мисия на ЦРУ под командването на Ед Лансдейл. Лансдейл има „много широки права — казва Руфъс Филипс от ЦРУ. — Буквално му беше казано: Ед, прави каквото можеш, за да спасиш Южен Виетнам.“*
	[* Устна история на Руфъс Филипс, FAOH.]
	Конен отива в Северен Виетнам на саботажни мисии, при които разрушава влакове и автобуси, замърсява гориво и нефт, организира двеста обучени от ЦРУ виетнамски командоси и заравя оръжие в ханойските гробища. След това се завръща в Сайгон, за да помага за укрепването на президента Дием — мистично настроен католик в будистка страна, снабден от ЦРУ с милиони долари, фаланга телохранители и пряка телефонна връзка с Алън Дълес. Управлението създава политическите партии в Южен Виетнам, обучава тайната му полиция, прави популярни филми и отпечатва и разпространява астрологическо списание с предсказания, че звездите са благосклонни към Дием. Управлението изгражда от основите една нация.


#	„Невежество и арогантността“

	През 1959 г. северновиетнамските селяни — войници започват да прокарват през джунглите на Лаос _Линията Хо Ши Мин_; пътеките гъмжат от партизани и шпиони, тръгнали за Южен Виетнам.
	Лаос, прединдустриална страна на лотосите, се превръща в „район на напрежение, където САЩ виждат интересите си застрашени от комунистическия свят“ — казва Джон Гънтър Дийн, по онова време млад служител на Държавния департамент в американското посолство във Виентян.*
	[* Устна история на Джон Гънтър Дийн, FAOH.]
	ЦРУ се заема с работата, като купува ново правителство в Лаос и изгражда партизанска армия, която да се бори срещу комунистите и да атакува линията.*
	[* Решението да се опита купуването на ново правителство е взето след като Алън Дълес предупреждава президента Айзенхауер, че „имаме от какво да се боим при общите избори от 1959 г.“ в Лаос, а президентът отговаря, че „би било сериозна работа, ако страна като Лаос стане комунистическа със законното гласуване на народа си.“ NSC minutes, May 29, 1958, DDEL. Анализаторите на ЦРУ докладват: „Подновяването на партизанската война от комунистите в Лаос е най-вече реакция на по-силната антикомунистическа позиция на лаоското правителство и на скорошните американски мерки в подкрепа на Лаос.“ Special National Intelligence Estimate 68-2-59, „The Situation in Laos“, September 18, 1959, разсекретена през май 2001 г., CIA/CSI.]
	Реакцията на Северен Виетнам е да засили опитите за инфилтриране в страната и за обучаване на местните комунисти — _Патет Лао_. Архитектът на американската политическа стратегия в Лаос е резидентът на ЦРУ Хенри Хекшер, ветеран от берлинската база и преврата в Гватемала. Той започва да изгражда мрежата на американския контрол, използвайки за „мулета“ младшите дипломати. „Един ден Хекшер ме попита дали мога да занеса някакво куфарче на премиера — спомня си Дийн. — Куфарчето съдържаше пари.“*
	[* Устна история на Джон Гънтър Дийн, FAOH.]
	Парите карат лаоските първенци да „осъзнаят, че реалната власт в посолството не е посланикът, а резидентът на ЦРУ — казва Дийн, по-късно американски посланик в Тайланд, Индия, Камбоджа и други страни. — От посланика се очакваше да поддържа лаоското правителство и, общо взето, да не клати лодката. Хенри Хекшер се беше захванал да противостои на неутралния министър-председател — и може би да предизвика свалянето му. Това се и случи.“
	ЦРУ отстранява свободно избраното коалиционно правителство и поставя нов министър-председател — принц Суванна Пума. Негов водещ офицер е Кембъл Джеймс, наследник на железопътно богатство, който се облича, действа и мисли като британски гренадир от XIX век.
	Осем години след завършването на Йейл той се смята за вицекрал на Лаос и живее подобаващо. Джеймс си създава приятели и купува влияние сред лидерите на страната в основания от самия него частен хазартен клуб; център на клуба е една рулетка, която е заел от Джон Гънтър Дийн.*
	[* Интервю на автора с Джеймс.]
	Същинската битка за Лаос започва, след като Бил Леър от ЦРУ (ръководител на тренировъчния център за война в джунглата на тайландските командоси) открива един лаоски планинец на име Ван Пао, генерал от кралската армия и предводител на планинското племе _хмон_. През декември 1960 г. Леър съобщава на началника на далекоизточния отдел Дезмънд Фицджералд за новия си агент. „Ван Пао каза: Не можем да живеем с комунистите — докладва Леър. — Вие ни дайте оръжията, а ние ще се борим с комунистите.“
	На следващата сутрин в резидентурата на ЦРУ Фицджералд му казва да напише предложение. Леър си спомня: „Беше телеграма от 18 страници. Отговорът дойде много скоро… Това наистина беше зелена светлина.“*
	[* Устна история на Уилям Леър, Vietnam Archive Oral History Project, Тексаски технически университет, интервю, проведено от Стивън Макснър, 11 декември 2001 г. Използвано с любезното съдействие на господин Макснър и архива.]
	В началото на януари 1961 г., в последните дни на администрацията на Айзенхауер, пилотите на ЦРУ доставят първите оръжия на племето хмон. Шест месеца по-късно над девет хиляди планинци, контролирани от Ван Пао, се присъединяват към обучените от Леър триста тайландски командоси за бойни действия срещу комунистите.
	ЦРУ изпраща оръжия, пари, радиостанции и самолети на лаоските военни в столицата и на племенните вождове в планините. Най-належащата им мисия е да прекъснат _Линията Хо Ши Мин_. Ханой вече е обявил създаването на Фронта за национално освобождение в Южен Виетнам. През тази година 4000 южновиетнамски държавни служители стават жертва на Виетконг.
	Няколко месеца след като президентът Кенеди взема властта, съдбите на Лаос и Южен Виетнам се разглеждат като една. Той не желае да изпраща на смърт в джунглите американски военни части. Вместо това изисква от ЦРУ да удвои племенните сили в Лаос и да „положи всички възможни усилия за започване на партизански действия в Северен Виетнам“ с азиатските си съюзници.*
	[* Последната заповед се намира в Pentagon Papers, _United States-Vietnam Relations_, 1945–1967, Vol. 2 (Washington, DC: U.S. Government Printing Office, 1972), p. 18. Първата е бележка на Специалната група, препечатана във FRUS, Vol. XVIII: „Програмата е резултат от голямата степен на одобрение на американското правителство за привличане на племенните сили от ЦРУ в борбата срещу комунизма в края на 1960 и началото на 1961 г. Главното усилие в тази програма беше за привличането на мео, най-голямата не-лаоска етническа група в Лаос… Както бе одобрено от Специалната група през юни 1963 г., програмата бе разширена до настоящите въоръжени сили от около 19 000 въоръжени партизани на мео (разрешен брой 23 000), заети с отбрана на селата и партизански действия срещу _Патет Лао_“.]
	Изпратените в Лаос в годините на Кенеди американци не знаят племенното наименование на хмон. Те ги наричат _мео_ — епитет, който е нещо между „варварин“ и „чернилка“. Един от тези млади мъже е Дик Холм. Обръщайки се назад, той осъжда „невежеството и арогантността на американците, пристигащи в Югоизточна Азия… Имахме съвсем нищожни познания за историята, културата и политиката на хората, на които искахме да помогнем… Стратегическите ни интереси бяха наложени върху един район, където нашият президент беше решил да «очертае границата» срещу комунизма. Щяхме да го направим по нашия начин“.*
	[* Richard Holm, „Recollections of a Case Officer in Laos, 1962 to 1964“, _Studies in Intelligence_, Vol. 47, №1, 2003, CIA/CSI.]
	В главната квартира на ЦРУ „всички активисти бяха за война в Лаос — казва Робърт Еймъри — младши, заместник-директорът на разузнаването. — Те си мислеха, че това е прекрасно място за война.“*
	[* В главната квартира на ЦРУ се провежда голям спор относно разумността на една война в Лаос. „Управлението беше много разделено — казва Робърт Еймъри — младши, заместник-директор на разузнаването от 1953 до 1962 г. — Всички активисти бяха за война в Лаос. Те си мислеха, че това е прекрасно място за война… Фицджералд беше много за нея.“ Еймъри не е и скоро подава оставка, но не преди да помогне за съставянето на първото голямо национално обръщение на президента Кенеди по телевизията по въпроса за Лаос, направено на 23 март 1961 г. Президентът не може или не желае да произнесе името на страната правилно; според него никой няма да се занимава със страна, наречена „Лаус“ (непреводима игра на думи, тъй като в английския оригинал името е изписано Louse, което означава „въшка“ на английски. — Бел.прев.). Той заявява, че ЛАЙ-ос е заплашен от комунистическите сили отвън и отвътре, включително от военни специалисти от Северен Виетнам. „Собствената безопасност на страната съвпада с безопасността на всички ни — съобщава той на нацията. — Става дума за истински неутралитет, съблюдаван от всички. Всичко, което искаме в Лаос, е мир, не война“.]


#	„Пожънахме много лъжи“

	Изпратените във Виетнам американци не познават историята и културата на страната.* Но служителите на ЦРУ се изживяват като избраници в глобалната война срещу комунизма.
	[* Ronald Н. Spector, _Advice and Support: The Early Years of the United States Army in Vietnam_, 1941–1960, rev. ed. (New York: Free Press, 1985), pp. X, XI. Спектър пише: „В добавка към склонността да се опиташ да направиш нещо от нищо съществуваше американското невежество за виетнамската история и общество, невежество толкова внушително и всеобхватно, че две десетилетия държавно субсидирани стипендии, експресни езикови програми, специални телевизионни предавания и дискусии по актуални теми в университетските градчета нямаха почти никакво отражение. Преди Съединените щати да се заемат да правят нещо от нищо в някой друг край на земното кълбо, американските лидери може би ще трябва да направят сметка за действащите исторически и социални фактори“.]
	Сайгон е техен. „Прикритията им бяха разнородни — филмови и театрални продуценти и индустриални посредници; те бяха треньори, експерти по оръжията, търговци — казва посланик Леонардо Нехер, тогава служител на Държавния департамент, изпратен в Сайгон. — Разполагаха с невероятни пари… Преживяваха най-доброто си време. Имаха всичко, което искаха.“*
	[* Устна история на Нехер FAOH.]
	Това, което им липсва, са разузнавателни данни за противника. За тях отговаря Уилям Е. Колби, шеф на резидентурата в Сайгон от 1959 до 1961 г. и не след дълго — началник на далекоизточния отдел на тайната служба. Колби, воювал зад вражеския фронт като командос на ССО, действа, както го е правил през Втората световна война. Започва операция по спускането с парашут на 250 южновиетнамски агенти в Северен Виетнам, наречена _Проект Тигър_.* След две години 217 от тях са вписани като убити, изчезнали или заподозрени, че са двойни агенти. Един окончателен доклад отбелязва съдбините на 52 екипа от агенти, всеки от които наброява до 17 командоси:
	[* Авторът описва съдбата на виетнамските агенти на ЦРУ в статията си „Once Commandos for U.S., Vietnamese Are Now Barred“, _The New York Times_, April 14, 1995. Двойната игра на Ханой с ЦРУ през 1961–1963 г. е окончателно уточнена при Richard Н. Schultz, Jr., _The Secret War Against Hanoi: Kennedy s and Johnson’s Use of Spies, Saboteurs, and Covert Warriors in North Vietnam_ (New York: Harper Collins, 1999). Шулц, директор на изследванията по международна сигурност в Школата по право и дипломация Флечър, е провел обширни интервюта за устната история и е прегледал разсекретени документи за книгата.]
	„Пленен скоро след приземяването.“
	„Радио _Ханой_ обявява пленяване.“
	„Екипът разбит.“
	„За екипа се смята, че е под северновиетнамски контрол.“
	„Пленен скоро след приземяването.“
	„Издирени, обкръжени, унищожени.“ Последният израз означава, че Съединените щати са разкрили тайни действия на даден екип командоси в полза на Северен Виетнам, а после са издирили и убили членовете му. Причината за провала на мисиите убягва на ЦРУ до края на Студената война, когато един от кохортата на Колби, капитан До Ван Тиен, заместник-началник на _Проект Тигър_, разкрива, че през цялото време е шпионирал за Ханой.
	„Пожънахме много лъжи — казва заместник-началникът на политическата секция на американското посолство в Сайгон Робърт Барбур. — За някои знаехме, че са лъжи. За други — не.“*
	[* Устна история на Барбур, FAOH.]
	През октомври 1961 г. президентът Кенеди изпраща генерал Максуел Тейлър да прецени ситуацията.*1 „Сега Южен Виетнам преживява остра криза на доверието“ — предупреждава Тейлър президента в свръхсекретния си доклад. Съединените щати трябва да „демонстрират с дела — не само с думи — американския ангажимент за сериозна помощ за спасяването на Виетнам“. Той пише: „За да бъде убедителен, този ангажимент трябва да включва изпращането във Виетнам на известно число въоръжени сили на САЩ.“*2 Това е _много_ дълбока тайна.
	[*1 Размахът на паравоенните сили на ЦРУ в региона по това време, както е предаден от генерал Лансдейл в доклад до Белия дом, е впечатляващ. Във Виетнам служители на ЦРУ командват 340 южно виетнамски войници от Първата наблюдателна група, създадена от Управлението през 1956 г., обучена да убива инфилтратори от _Виетконг_ в Севера, Юга и Лаос. От Тайван _Граждански въздушен транспорт_, авиокомпанията на ЦРУ, осъществява стотици мисии годишно в Лаос и Виетнам; китайската националистическа армия и ЦРУ обучават стотици виетнамци, които да служат като офицери от паравоенните сили. В Тайланд партизанските части на Бил Леър наброяват 550 обучени тайландски офицери. Във Форт Маккинли край Манила ЦРУ ръководи голяма школа за филипински военни, които да се борят с комунизма из Азия. Стотици други от целия регион са изпращани в базата на ЦРУ на остров Сайпан.]
	[*2 Тази тайна е наистина много дълбока. Авторът получи изключително копие от пълния и нецензуриран доклад на Тейлър до президента от архивите на ЦРУ през септември 2005 г. Копието е било на заместник-директора на разузнаването Чарлз Пиър Кабел. Той е подчертал изречението и е написал в полето на копието си: „За читатели от ЦРУ: тази концепция трябва да се пази много тайна. ЧПК“.]
	За да спечелят войната, продължава генерал Тейлър, Съединените щати се нуждаят от повече шпиони. В таен анекс към доклада заместник-началникът на сайгонската резидентура на ЦРУ Дейвид Смит казва, че ключовата битка ще се води вътре в правителството на Южен Виетнам. Според него американците трябва да проникнат в сайгонското правителство, да му въздействат, „да ускорят процесите на вземане на решения и действия“ и ако е нужно — да го сменят. Работата е поверена на Люсиен Конен.


#	„Никой не харесваше Дием“

	Конен започва заедно с полулудия брат на президента _Дием_ — Нго Дин Ню, работа по програмата _Стратегически села_, по която селяните биват премествани от своите села в укрепени лагери като предпазна мярка срещу комунистическата диверсия. С униформата на подполковник от американската армия Конен навлиза дълбоко в западащата военна и политическа култура на Южен Виетнам.
	„Можех да отида във всяка провинция, можех да говоря с командирите на поделенията — казва той. — С част от тях се знаехме от много години; с някои дори от времето на Втората световна война. Някои бяха на високи постове.“ Скоро неговите връзки стават най-добрите, с които Управлението разполага във Виетнам. Но има много неща, които Конен не знае.
	На 7 май 1963 г., в навечерието на 2527-ата годишнина от раждането на Буда, Конен отлита за Хюе и заварва там голяма военна част, чието присъствие не разбира. Посъветван е да напусне със следващия самолет. „Исках да остана — спомня си той. — Искаше ми се да видя честването на рождения ден на Буда. Да видя как лодките със запалените свещи се носят надолу по благоухаещата река, но не било писано.“ На другата сутрин войниците на Дием нападат и избиват членовете на будистка секта в Хюе.
	„Дием нямаше връзка с реалността“ — казва Конен. Неговите скаути със сини униформи по модела на _Хитлерюгенд_, обучените му от ЦРУ специални части и тайната полиция имат за цел създаването на католически режим в една будистка страна. Преследвайки монасите, Дием ги превръща в мощна политическа сила. През следващите пет седмици протестите им се разрастват. На 11 юни шейсет и шест годишният монах Куанг Дук сяда на земята и се самозапалва на една сайгонска пресечка. Снимките от жертвоприношението обикалят света. Единственото нещо, останало от монаха, е сърцето му. Дием започва да напада пагодите, да убива монаси, жени и деца, за да удържи властта си.
	„Никой не харесваше Дием — казва Боби Кенеди не след дълго.* — Но как да се отървем от него и да поставим някой, който ще продължи войната, няма да разцепи страната и да загуби както нея, така и самата война — това беше големият проблем.“
	[* Устна история на Р. Кенеди, JFKL, поместена в Edwin О. Guthmann and Jeffrey Shulman (eds.), _Robert Kennedy, in His Own Words: The Unpublished Recollections of the Kennedy Years_ (New York: Bantam, 1988), p. 396.]
	В края на юни 1963 г. президентът Кенеди започва да говори поверително за махането на Дием. Ако трябва да се свърши добре, най-хубаво е да се направи тайно. Президентът започва смяната на режима с назначаването на нов американски посланик: властния Хенри Кабът Лодж, политически съперник, когото два пъти е побеждавал — веднъж при изборите за сенатор от Масачузетс, другия път като кандидат-вицепрезидент на Никсън. Лодж приема работата доволен, след като го уверяват, че в Сайгон ще му бъде дадена властта на вицекрал.
	На 4 юли Люсиен Конен получава съобщение от генерал Тран Ван Дон, изпълняващ длъжността началник на Обединения щаб на южновиетнамската армия, човек, когото познава от осемнайсет години. „Да се срещнем в хотел _Каравела_“ — гласи съобщението. Същата вечер в задимения и претъпкан подземен нощен клуб на хотела генерал Дон съобщава, че военните се готвят да действат срещу Дием.
	„Каква ще бъде американската реакция, ако извървим целия път?“ — задава Дон въпрос на Конен.
	На 23 август Джон Ф. Кенеди дава отговора си.
	Той е сам в дъждовната съботна вечер в Хаянис Порт, на патерици заради болния си гръб, скърбящ заради погребания две седмици по-рано мъртвороден син Патрик. Скоро след 9 ч. вечерта президентът приема обаждане от помощника си по националната сигурност Майкъл Форестол и без встъпление одобрява съставената от Роджър Хилсман в Държавния департамент секретна телеграма за новопристигналия посланик Лодж. „Трябва да приемем възможността самият Дием да не може да бъде запазен“ — съобщава се на Лодж, като му се поставя задача да „изработи подробни планове за начините, по които можем да осигурим заменянето на Дием“.* Не е поискан съветът на държавния секретар, секретаря по отбраната и директора на разузнаването. И тримата са били резервирани по въпроса за един преврат срещу Дием.
	[* Телеграма от Държавния департамент до посолството във Виетнам, Вашингтон, 24 август 1963 г., 9:36 ч. вечерта, FRUS, Vol. III.]
	„Не биваше да давам съгласието си“ — казва си президентът, след като последиците стават ясни.* Но заповедта вече е в ход.
	[* Ленти на Дж. Кенеди, 4 ноември 1963 г., JFKL.]
	Хилсман уведомява Хелмс, че президентът е наредил Дием да бъде отстранен.*1 Хелмс предава задачата на Бил Колби, новия шеф на далекоизточния отдел на ЦРУ.*2 Колби я препредава на Джон Ричардсън, своя избор за резидент в Сайгон: „При сегашните обстоятелства вярвам, че ЦРУ трябва изцяло да приеме директивите на политиците и да търси начини да постигне целите, които те поставят — инструктира той Ричардсън, — въпреки че заповедта изглежда да е изхвърляне на птичката, която имаме, преди да сме намерили други в храстите или да сме чули песните, които могат да пеят.“*3
	[*1 В събота вечер на 25 август 1963 г., когато Дж. Кенеди решава да свали Дием, новините от Виетнам са мрачни. Обучените от ЦРУ южновиетнамски командоси убиват протестиращи будисти, както отбелязва дневната сводка за президента от ЦРУ същата сутрин, а „Ню е заявил вчера на американски източник, че генералите препоръчват налагането на военно положение. (Ню) отрича това да се равнява на преврат, но предупреждава, че може да стане, ако Дием се колебае или прави компромиси по будисткия въпрос“. FRUS, 1961–1963, Vol. III, document 271. Ако Кенеди е прочел това, вероятно би бил насърчен да одобри телеграмата на Хилсман, разрешаваща движение срещу Дием. Историята на телеграмата на Хилсман е добре установена от разсекретените документи на Държавния департамент в серията FRUS, Vietnam. Маккоун казва на Дуайт Айзенхауер, че случайното одобряване на некоординираната телеграма от страна на президента е „една от най-големите грешки на правителството“ до днес — висок стандарт. Бившият президент е яростен. Къде е Съветът за национална сигурност? Какво прави Държавният департамент, докато ръководи преврати? Маккоун отговаря, че Кенеди е заобиколен от „либерали в правителството му, които искат да реформират всяка страна“ в света. Добре де, отвръща Айзенхауер, кой назначи тия проклети либерали? Старият генерал „изразява голяма загриженост за бъдещето на Съединените щати“. McCone memo, „Conference with Former President Eisenhower“, September 19, 1963, DDEL.]
	[*2 Ужасна ирония е, че Колби — който в записана през 1982 г. устна история за Президентската библиотека _Линдън Б. Джонсън_ заявява, че „свалянето на Дием беше най-лошата грешка, която направихме“ — може и да е посял семето й в паметна бележка от 19 август 1963 г. до Хелмс, Роджър Хилсман в Държавния департамент и Майкъл Форестол в СНС. Той преценява шансовете за „успешен преврат“ и отбелязва, че „убийството може да бъде интегрална част от проектираните преврати или да бъде извършено с надеждата, че нещо по-добро някак ще се появи от получилата се хаотична ситуация“.]
	[*3 Колби, цитиран при Harold Ford, _CIA and the Vietnam Policymakers_, 1996, CIA/CSI, достъпна онлайн на адрес: http://www.cia. gov/csi/books/vietnam/episl.html. Форд е бил в продължение на много години старши анализатор на ЦРУ във Виетнам.]
	На 29 август, шестия му ден в Сайгон, Лодж телеграфира във Вашингтон: „Потеглили сме по път, от който няма връщане — свалянето на правителството на Дием.“ В Белия дом Хелмс слуша, докато президентът получава съобщението, одобрява го и заповядва на Лодж да направи така, че американската роля в преврата — ролята на Конен — да остане скрита.*
	[* Хелмс е присъствал на проведеното по обед на 29 август 1963 г. съвещание в Белия дом с президента, Макнамара и Ръск заедно с дузина други висши служители. Стенографът записва, че посланик Лодж вече е инструктирал Руфъс Филипс от ЦРУ „да каже на виетнамските генерали, че американският посланик подкрепя подхода на ЦРУ“. Посланието до генералите е, че ЦРУ, посолството и Белият дом говорят в един глас. „Президентът попита дали някой има резерви относно насоката на действията ни“ — и Ръск, и Макнамара имат такива. Тогава президентът решава, че „посланик Лодж ще има власт над всички явни и тайни операции“ във Виетнам. До Лодж е изпратена лична поверителна телеграма, която запазва президентското командване над тези тайни операции. Memorandum of conference with the president, August 29, 1963, National Security file, JFKL. Работата на Лодж е да гарантира, че американската намеса няма да се вижда. „Получавах инструкциите си от посланик Лодж“ — свидетелства Конен. — Ако бяха телеграфирани, той имаше хубавия навик да не чете. Той слагаше парче хартия върху отнасящото се до инструкциите, оставяше човек да го прочете, но само това, тъй че не ставаше ясно кой го изпраща или откъде идва… „Това са инструкциите, разбирате ли ги?“ „Да, сър.“ „Чудесно, следвайте ги.“ За желанието на президента за секретност виж Bundy to Lodge, October 5, 1963, FRUS, Vol. IV.]
	Посланикът се засяга от високото положение на Управлението в Сайгон. В личния си дневник пише: „ЦРУ има повече пари; по-големи къщи от дипломатите; по-големи заплати; повече оръжие; по-модерно оборудване.“*1 Той ревнува властта на Джон Ричардсън и се надсмива над предпазливостта, която резидентът демонстрира по отношение на централната роля на Конен в заговора за преврат. Лодж решава, че иска нов резидент.*2
	[*1 Сблъсъкът между Лодж и Ричардсън е завладяващо описан при John Н. Richardson, _My Father the Spy: A Family History of the CIA, the Cold War, and the Sixties_ (New York: Harper-Collins, 2005).]
	[*2 Той иска конкретно генерал Ед Лансдейл, грозния американец. Абсолютно не, казва Маккоун, който „въобще му няма доверие. Могат да заместят Ричърдсън, ако Лодж иска, но не и с някой външен“. Memorandum of telephone conversation between the secretary of state and the director of central intelligence, September 17, 1963, FRUS, 1961–1963, Vol. IV, document 120.]
	Така че той „изгаря“ Ричардсън. „Разкри го, даде името му на вестниците“ — по думите на Боби Кенеди в засекретена устна история, записана след осем месеца — чрез хладно пресметнато изтичане на информация към начинаещ репортер, който минавал през Сайгон.* Историята е гореща сензация.
	[* Устна история на P. Кенеди, JFKL; Guthman and Shulman, Robert Kennedy, in his Own Words, p. 398. Разкриването на резидент от посланик е без прецедент в историята на ЦРУ. Маккоун изпраща на президента Кенеди информационен бюлетин от четири страници един ден преди уговорената за 9 октомври 1963 г. пресконференция, в която защитава ЦРУ срещу стихията, задвижена от информациите на Лодж. „Несъмнено ще бъдете питан за ролята на ЦРУ във Виетнам — пише Маккоун. — Критиката, намерила път към стотици новинарски и уводни статии, сериозно подравя духа на организацията, който се опитвам да възродя от две години.“ Президентът се придържа към бележките на Маккоун в отговорите си на пресата.]
	Идентифицирайки Ричардсън по име — безпрецедентно нарушение на сигурността, — заявява, че той „е осуетил план за действие, донесен от г-н Лодж от Вашингтон, тъй като Управлението не го било одобрило… Един високопоставен служител тук, посветил по-голямата част от живота си да служи на демокрацията, сравни засилването на ЦРУ със злокачествено заболяване, като добави, че не е сигурен дали и Белият дом може да го контролира“. _Ню Йорк Таймс и Уошингтън Поуст_ грабнат историята. Ричардсън, с провалена кариера, напуска Сайгон след четири дни; след подходящия интервал посланик Лодж се настанява в дома му.
	„Извадихме късмет, когато Ричардсън бе отзован — казва старият приятел на Конен, генерал Дон. — Ако беше останал тук, можеше много да затрудни плана ни.“*
	[* Tran Van Don, _Our Endless War_ (San Francisco: Presidio, 1978), pp. 96–99.]


#	„Пълна липса на разузнавателни данни“

	На 5 октомври Люсиен Конен отива на среща с генерал Дуонг Ван Мин, известен като Големия Мин, в главната квартира на Обединения генерален щаб в Сайгон. Той докладва, че генералът повдига въпросите за убийството и американската помощ за новата хунта. Дейв Смит, новият изпълняващ длъжността резидент, препоръчва „да не се обявяваме непременно срещу заговора за убийство“ — музика за ушите на посланик Лодж, анатема за Маккоун.
	Маккоун нарежда на Смит да спре „да стимулира, одобрява или подкрепя убийството“, и се втурва към Овалния кабинет. Внимавайки да не използва думи, които могат да свържат Белия дом с убийство — както признава по-късно, — той избира аналогия от спорта: „Г-н президент, ако бях мениджър на бейзболен отбор и имах само един питчър, щях да го запазя на игрището без значение дали е добър питчър или не.“*1 На 17 октомври на съвещание на Специалната група и четири дни по-късно насаме с президента Маккоун заявява, че от пристигането на Лодж през август американската външна политика във Виетнам е основана на „пълна липса на разузнавателни данни“ за политиката на Сайгон. Развиващата се около Конен ситуация е „изключително опасна — казва той — и заплашва с абсолютна катастрофа за Съединените щати.“*2
	[*1 Church Committee, _Alleged Assassination Plots Involving Foreign Leaders_, Interim Report, U.S. Senate, 94th Congress, 1st Session, 1975.]
	[*2 Паметни бележки на Маккоун, „Special Group 5412 Meeting“, October 18, 1963, и „Discussion with the President — October 21“, CIA/CREST. Виж и Ford, _CIA and the Vietnam Policymakers_.]
	Американският посланик отново успокоява Белия дом. „Вярвам, че до момента нашето участие чрез Конен е все още в границите на възможното отричане — докладва той. — Не бива да пречим на един преврат по две причини. Първо, изглежда поне наполовина вероятно следващото правителство да не е неспособно и неефективно като сегашното. Второ, крайно неразумно е в дългосрочна перспектива да поливаме със студена вода опитите за преврат… Трябва да помним, че това е единственият начин, по който хората във Виетнам имат възможност да сменят правителството.“*
	[* Лодж до Бънди и Маккоун, 25 октомври 1963 г., FRUS, 1961–1963 г., Vol. IV, document 216. Тогава е твърде късно. На 29 октомври Маккоун, Хелмс и Колби пристигат в Белия дом за насрочена в 16:20 часа среща с президента, брат му и целия екип служители по националната сигурност. Колби представя подробна картина на военната ситуация, според която силите на Дием и на водачите на преврата са разделени поравно. Така са разпределени и хората на президента. Държавният департамент е за, а Маккоун — против. Но Белият дом е задействал сила, която не може да спре.]
	Белият дом изпраща внимателни инструкции за Конен: Разберете плановете на генералите, не ги поощрявайте, не се показвайте. Твърде късно — линията между шпионажа и тайната операция вече е била пресечена. Конен е твърде позната фигура, за да работи под прикритие. „Бях популярна фигура във Виетнам“ — казва той. Всеки важен човек знае точно какъв е той и какво представлява. Те са уверени, че избраникът на ЦРУ говори от името на САЩ.
	Конен се среща с генерал Дон вечерта на 24 октомври и научава, че превратът е след не повече от десет дни. Срещат се отново на 28 октомври. По-късно Дон пише, че Конен „ни предложи пари и оръжия, но аз ги отклоних, казвайки, че все още имаме нужда само от смелост и убеждение“.*
	[* Don, _Our Endless War_, pp. 96–99.]
	Конен внимателно предава посланието, че Съединените щати са против убийство. Реакцията на генералите, свидетелства той, беше: „Вие не харесвате работата така? Добре, ние ще я направим някак по нашему… Вие не я харесвате, ние няма да говорим повече за нея.“ Той не ги отрязва. Ако го бях направил, казва той, „щях да бъда откъснат от работата и сляп за нея“.
	Конен докладва на Лодж, че превратът е предстоящ. Посланикът изпраща Руфъс Филипс от ЦРУ, за да види Дием. Двамата са в двореца и говорят за война и политика. „Тогава Дием ме погледна странно и каза: Ще има ли преврат срещу мен? — спомня си Филипс. — Погледнах го и ми се доплака. Казах: Боя се, че да, господин президент. Това бе всичко, което си казахме по въпроса.“*
	[* Устна история на Филипс, FAOH.]


#	„Кой е издал тази заповед?“

	Превратът е извършен на 1 ноември.* В Сайгон е обед, във Вашингтон полунощ. Посетен в дома си от емисар на генерал Дон, Конен облича униформата си и повиква Руфъс Филипс да пази жена му и малките му деца. След това взема един револвер 38-и калибър и чанта с около 70 000 долара от ЦРУ, скача в джипа си и потегля през улиците на Сайгон към главната квартира на Обединения генерален щаб на армията на Южен Виетнам. Улиците са залети от огъня на оръжията. Водачите на преврата са затворили летището, прекъснали са телефонните линии на града, превзели са главната сграда на полицията, овладели са правителствената радиостанция и са атакували центровете на политическата власт.
	[* Даденият тук разказ на Конен е взет от разсекретените му показания пред Комисията Чърч; обменът на телеграми е възпроизведен във FRUS. Според Конен Ню се разбрал с коменданта на военен окръг Сайгон да симулира въстание на _Виетконг_ в града. Планът включвал и убийството на ключови американски длъжностни лица. След това Ню планирал да изпрати войски от силите на окръга, за да потуши мнимото въстание и да спаси Виетнам. Но комендантът казал на заговорниците за плановете на Ню. Според Конен генералите „нанесли двоен удар“ на Ню: когато превратът започнал, Ню решил, че това е неговият фалшив преврат. Според Комисията Чърч Конен дал три милиона пиастра (42 000 долара) на един сътрудник на генерал Дон в късната сутрин на 1 ноември, за да достави храна за войските на преврата и да плати кръвнина за убитите. В показанията си Конен твърди, че сумата, която взел от къщата си, била пет милиона пиастра, или около 70 000 долара. Според Колби — 65 000.]
	Конен изпраща първия си доклад скоро след 14 часа сайгонско време. Поддържа контакт с резидентурата на ЦРУ от комуникационната връзка на джипа си, описвайки артилерийския обстрел, бомбардировките, движенията на войските и политическите маньоври в момента на извършването им. Резидентурата предава докладите му до Белия дом и Държавния департамент посредством защитени с кодове кабели. Това е най-близкото до разузнаването в реално време, което може да се постигне тогава.
	„Конен в ГК ОГЩ/от генерали Големият Мин и Дон и лично наблюдение — е първата телеграма. — Генерали опитват да се свържат с двореца по телефон, но не могат. Тяхното предложение е следното: ако президентът подаде оставка незабавно, ще му гарантират безопасност и спокойно отпътуване на него и на брат му Нго Дин Ню. Ако президентът отхвърли тези условия, дворецът ще бъде атакуван в рамките на един час.“
	Конен изпраща второ съобщение след малко повече от час: „Няма да има дискусия е президентът. Ще каже да или не и това е краят на разговора.“ Генерал Дон и съюзниците му се обаждат на президента Дием малко преди 16 часа и го молят да се предаде. Предлагат му убежище и свободно излизане от страната. Той отказва. Тогава президентът на Южен Виетнам се обажда на американския посланик. „Какво е отношението на Съединените щати?“ — пита Дием. Лодж отговаря, че няма представа: „В момента е 4:30 ч. сутринта във Вашигтон и американското правителство може и да няма мнение“. След това добавя: „Имам сведение, че хората начело на днешната акция предлагат на вас и на брат ви безопасно излизане от страната. Чул ли сте това?“
	„Не“ — излъгва Дием. След това прави пауза, вероятно разбирайки, че Лодж участва в заговора срещу него. „Имате телефонния ми номер“ — казва той и разговорът приключва. Три часа по-късно той и брат му бягат в квартира — собственост на китайския търговец, финансирал частната шпионска мрежа на Дием в Сайгон. Вилата е снабдена с телефонна линия, свързана с президентския дворец, поддържайки илюзията, че Дием е в центъра на властта. Битката продължава цялата нощ; почти сто виетнамци загиват, когато бунтовниците щурмуват президентския дворец.
	Около 6 часа сутринта Дием се свързва с генерал Големия Мин. Президентът съобщава, че е готов да подаде оставка, а генералът гарантира безопасността му. Дием казва, че ще чака в черквата „Св. Франсиско Хавиер“ в китайския квартал на Сайгон. Генералът изпраща брониран транспортен автомобил да вземе Дием и брат му, заповядва на личния си телохранител да води конвоя и вдига два пръста на дясната си ръка. Това е знак: убий и двамата.
	Генерал Дон нарежда на войниците си да разчистят главната квартира, да донесат голяма маса, покрита със зелена мушама, и да се приготвят за пресконференция. „Изчезвай — казва генералът на приятеля си Конен, — ние водим пресата.“ Конен си отива вкъщи, само за да бъде повикан от Лодж. „Отидох в посолството и бях информиран, че трябва да намеря Дием — казва той. — Бях уморен и ми беше писнало, та казах: кой е издал тази заповед? Обясниха ми, че въпросната заповед идва от президента на Съединените щати.“
	Към 10 часа сутринта той се връща в главната квартира на Генералния щаб и пита първия срещнат от него генерал. „Големият Мин ми каза, че се били самоубили. Погледнах го и попитах: къде? Каза ми, че били в католическата черква в Чолон и извършили самоубийство“ — заявява Конен в засекретените си показания пред разследващата убийствата Сенатска комисия дванайсет години по-късно.
	„Мисля, че в този момент загубих хладнокръвието си“ — казва Конен. Тогава си помисля за смъртния грях и за безсмъртната си душа.
	„Казах на Големия Мин — вижте, вие сте будист, а аз съм католик. Ако са се самоубили в черквата и свещеникът чете литургия тази вечер, историята няма да издържи. Казах — къде са те? Отговори ми, че били в главната квартира на Генералния щаб, зад главната квартира на Генералния щаб, искал ли съм да ги видя? Казах, че не. Той: защо не? Аз: добре, ако случайно един на милион хора ви повярва, че са се самоубили в черква, а аз видя, че те не са се самоубили и зная нещо различно, тогава съм в беда.“
	Конен се връща в американското посолство, за да докладва, че президентът Дием е мъртъв. Той не докладва цялата истина. Телеграфира: „Информиран от виетнамските колеги, че самоубийство извършено при излизане от града.“ В 14:50 часа вашингтонско време пристига отговорът, подписан от името на Дийн Ръск — „Новините за самоубийството на Дием, Ню шокиращи… важно е публично да се установи вън от съмнение, че смъртта е самоубийство, ако това е вярно.“
	В неделя, 2 ноември 1963 г., в 9:35 ч. сутринта президентът свиква неофициално съвещание в Белия дом с участието на брат си, Маккоун, Ръск, Макнамара и генерал Тейлър. Преди да започне, Майкъл Форестол влита в стаята с телеграма от Сайгон. Генерал Тейлър си спомня, че президентът подскоква и „излетя от стаята с такова изражение на потрес и ужас на лицето си, каквото не бях виждал преди“.*
	[* General Maxwell D. Taylor, _Swords and Ploughshares: A Memoir_ (New York: Da Capo, 1990), p. 301. Цитираните в пасажа телеграми Сайгон — Белия дом са препечатани изцяло във FRUS, Vol. IV.]
	В 18:31 часа Макджордж Бънди телеграфира на Лодж с поверителни копия за Маккоун, Макнамара и Ръск: „Смъртта на Дием и Ню, оставяйки настрана грешките им, предизвика шок тук, като е налице опасност престижът и репутацията на новото правителство да бъдат значително увредени, ако се разпространи убеждението, че са убити по заповед на един или повече водещи членове на новия режим… Не бива да остават с илюзията, че политическото убийство е лесно приемано тук.“
	Джим Розентал е дежурен служител в американското посолство в Сайгон същата събота. Посланик Лодж го изпраща до входната врата, за да посрещне важни посетители. „Никога няма да забравя гледката — казва той. — Колата спря до посолството, а камерите работеха здраво. Конен изскача от предната седалка, отваря задната врата, отдава чест и онези юнаци излизат. Като че ли ги доставяше в посолството, което всъщност си беше така. Качих се с тях в асансьора и Лодж ги поздрави… Ето ги юначагите, които току-що са направили преврат, убили са държавния глава, а след това отиват в посолството, сякаш да кажат: Ей, шефе, свършихме добра работа, а?“*
	[* Устна история на Розентал, FAOH.]


>>	21. „_Аз_ мислех, че беше _заговор_“*
	[* През 1975 г. Специалната сенатска комисия за проучване на правителствените операции в областта на разузнавателната дейност (оттук нататък Комисията Чърч) се събира под председателството на сенатор Франк Чърч. Следователите му изискват и събират тайни показания под клетва, а по-късно приемат и ограничен брой публични свидетелски показания. Истински стойностната работа се намира в секретните документи. Тази глава е отчасти основана на наскоро разсекретени показания на старши служители на ЦРУ — сред тях Ричард Хелмс, Джон Уитън (идентифициран под псевдонима Джон Селсо) и Джеймс Дж. Енгълтън. Те дават тайни показания под клетва пред Комисията Чърч през 1976 г. и при по-късното разследване на Специалната конгресна комисия за убийствата през 1978 г. (оттук насетне СКУ; House Select Committee on Assassinations — HSCA). Хелмс, Маккоун, Енгълтън и други свидетелстват и пред Комисията _Рокфелер_, създадена от президента Форд през 1975 г. Публикуването на тези транскрипции — съответно двайсет и двайсет и пет години след факта — хвърля нова светлина върху мислите на ЦРУ след убийството, върху собственото разследване на Управлението и върху непълното информиране на Комисията _Уорън_. Показанията са разсекретени между 1998 и 2004 г. по силата на Закона за архивната сбирка за убийството на президента Джон Фицджералд Кенеди, гласуван от Конгреса през 1992 г. Много от тях са публикувани на CD-ROM като _Assassination Transcripts of the Church Committee_, достъпни онлайн на адрес: http://www.history-matters.com. Работата на Джон Уитън от ЦРУ по разследването на убийството на Кенеди бе открита от журналиста Джеферсън Морли при проучванията му за биографията на резидента в Мексико Сити Уин Скот. Той любезно предостави копие на автора през 2006 г. Оттук нататък работата е цитирана като Доклад Уитън.]

	Във вторник, 19 ноември 1963 г., Ричард Хелмс донася в Белия дом белгийски автомат, скрит в рекламна пътническа чанта на използваната от него авиокомпания.
	Оръжието е военен трофей — ЦРУ е заловило тритонна пратка оръжие, която Фидел Кастро се е опитал да вкара контрабанда във Венецуела. Хелмс го е занесъл в Министерството на правосъдието, за да го покаже на Боби Кенеди, който смята, че трябва да го покажат на брат му. Отиват в Овалния кабинет и говорят с президента как да се борят с Фидел. Светлината на късната есен отслабва, когато президентът става от шезлонга си и поглежда през прозореца към Розовата градина.
	Хелмс плъзва оръжието обратно в чантата си и казва: „Радвам се, че Тайната служба не ни залови при внасянето на оръжието тук.“* Президентът, отдаден на мислите си, се обръща от прозореца и се ръкува с Хелмс. „Да — изрича той с усмивка, — това ми дава усещане за увереност.“
	[* Richard Helms with William Hood, _A Look over My Shoulder: A Life in the Central Intelligence Agency_ (New York: Random House, 2003), pp. 227–229.]
	Следващия петък Маккоун и Хелмс са в главната квартира и споделят обяда си от сандвичи в апартамента на директора. Високите и широки прозорци на седмия етаж гледат над безкрайно поле дървесни корони чак до хоризонта. Тогава пристигат ужасните новини.
	Президентът е застрелян. Маккоун нахлупва меката си шапка и отива до къщата на Боби Кенеди, на минута разстояние с кола. Хелмс слиза в кабинета си и опитва да напише съобщение, телеграма, която да бъде изпратена до всяка резидентура на ЦРУ по света. В момента мислите му са много близки до тези на Линдън Джонсън.
	„Това, което профуча през _моя_ ум — спомня си Джонсън, — беше, че ако са застреляли президента ни… кого ще застрелят след това? И какво ставаше във Вашингтон? И кога ще ударят ракетите? _Аз_ мислех, че беше _заговор_, и повдигнах въпроса. И почти всички, които бяха с мен, го повдигнаха.“*
	[* Джонсън, телефонен разговор c Бил Мойърс, 26 декември 1966 г., LBJL. Много от записите на Линдън Джонсън от Белия дом, отнасящи се до убийството на Кенеди, са събрани, анотирани и издадени от Макс Холанд, _The Kennedy Assassination Tapes_ (New York: Knopf, 2004). Оттук нататък цитатите от тази работа ще бъдат означавани като LBJ Tapes/Holland.]
	През следващата година Управлението скрива, в името на националната сигурност, много от нещата, които знае, от новия президент и създадената от него комисия за разследване на убийството. Собственото вътрешно разследване на ЦРУ за атентата се проваля сред объркване и подозрение, хвърляйки все още плътни сенки на съмнение. Този разказ се основава на документите на ЦРУ и на дадените под клетва показания на служителите му, разсекретени между 1998 и 2004 г.


#	„Ефектът беше поразителен“

	„Трагичната смърт на президента Кенеди изисква от нас да гледаме внимателно за всякакви необичайни развития в сферата на разузнаването“ — пише Хелмс в съобщението до резидентурите на ЦРУ от 22 ноември.* В главната квартира Шарлот Бустос веднага забелязва нещо. Тя завежда мексиканските документи на тайната служба и две минути след като радиото обявява, че даласката полиция е задържала Лий Харви Осуалд, изтичва през светлите коридори, стискайки досието на Осуалд и търсейки шефа си Джон Уитън — човека, който отговаря за тайните операции на ЦРУ в Мексико и Централна Америка. Уитън бързо прочита документа.
	[* Helms, _A Look over My Shoulder_, p. 229.]
	„Ефектът беше поразителен“ — спомня си той.
	Според досието в 10:45 ч. през деня на 1 октомври 1963 г. мъж, представил се като Лий Осуалд, телефонира в съветското посолство в Мексико Сити и пита какво става с молбата му за пътническа виза за Съветския съюз. С неоценимата помощ на мексиканската тайна полиция резидентурата в Мексико Сити е подслушвала съветското и кубинското посолство като част от операцията с кодовото име _Пратеник_. ЦРУ разполага с обаждането на Осуалд.
	„Мексико имаше най-мащабните и активни операции по прихващане на телефонни разговори в целия свят — казва Уитън.* — Дж. Едгар Хувър се изчервяваше, колчем помислеше за резидентурата в Мексико.“ Мнозина американски военни от югозападните щати са били заловени при опит да продават военни тайни или да дезертират при руснаците в Мексико Сити. ЦРУ също извършва фотографско наблюдение на съветското посолство и отваря всяко писмо, което пристига там или излиза оттам.
	[* Показания под клетва на Уитън, 1978 г.]
	Но подслушвателните операции са толкова големи, че заливат резидентурата и я удавят в безполезна информация. Минават осем дни, преди тя да прослуша лентата от 1 октомври, да докладва посещението на Осуалд и да попита главната квартира: кой е Лий Осуалд? ЦРУ знае, че той е открито дезертирал в Съветския съюз през октомври 1959 г. американски морски пехотинец. То притежава в архивите си сбирка от доклади на ФБР и Държавния департамент, които показват в подробности опитите на Осуалд да се откаже от американското си гражданство, заплахите му да разкаже на Съветите за американските военни съоръжения в Пасифика, брака му с рускиня и репатрирането му през юни 1962 г.
	По време на престоя на Осуалд в Съветския съюз „ЦРУ няма източници, които да могат да докладват за дейността му или за това какво може да прави с него КГБ“ — пише Уитън във вътрешен доклад.* Но „има подозрения, че Осуалд и всички подобни дезертьори са в ръцете на КГБ. Бяхме уверени, че всички дезертьори са разпитвани от КГБ, обкръжени от информатори на КГБ при преселването им в Съветския съюз и дори евентуално вербувани от КГБ за мисия зад граница по-нататък“.
	[* Доклад на Уитън, недатиран, но от декември 1963 г., CIA/JFKL.]
	Уитън разбира, че човекът, застрелял президента, може да е комунистически агент. Той вдига телефона и моли Хелмс да заповяда незабавен преглед на всички ленти и транскрипции на операцията _Пратеник_ в Мексико Сити. Резидентът на ЦРУ Уин Скот бързо се обажда на президента на Мексико, чиято тайна полиция работи цяла нощ с подслушваните на ЦРУ, за да намери следи от гласа на Осуалд.
	Новините за папката на Осуалд се разпространяват, след като Маккоун се завръща в главната квартира. Следват шест часа объркани конференции, последната свикана в 23:30 часа. Когато Маккоун разбира, че ЦРУ е знаело за пътуването на Осуалд до съветското посолство в Мексико Сити, той е вбесен, нахвърля се на помощниците си, разгневен от пътя, по който Управлението върви.*
	[* Съвещанието на Маккоун от 23:30 ч. на 22 ноември включва заместник-директора Картър, Ричард Хелмс и главния администратор на Управлението Ред Уайт, който записва в служебния си дневник, че Маккоун подхваща генерал Картър и „му чете страшно конско, като се изразява в смисъл че е крайно недоволен от начина, по който Управлението е ръководено“. L. К. White diary, November 23, 1963, CIA/CREST.]
	Вътрешното разследване на ЦРУ е оформено на 23 ноември, в неделя сутринта. Хелмс се среща с бароните на Управлението, включително с Джеймс Енгълтън, началник на контраразузнаването от 1954 г. Енгълтън очаква случаят Осуалд да му бъде поверен. За негово оскърбление, Хелмс го поверява на Джон Уитън.
	Уитън е човек, който знае как да разнищи заговор. С опит в разпитването на военнопленници през Втората световна война, той се присъединява към ЦРУ през 1947 г. Той е първият, който употребява детектора на лъжата в Управлението. В началото на 50-те години го използва в стотици разследвания на двойни агенти, мними дезертьори и фалшификатори на разузнавателна информация в Германия. Разкрил е някои от най-големите измами, пробутани на ЦРУ, включително работата на един мошеник, който продава на виенската резидентура фалшив справочник със съветските свързочни кодове. Друг от разрешените от него случаи е използван от Енгълтън в Италия агент, когото е пуснал срещу пет чужди разузнавателни служби. Агентът се оказва измамник и патологичен лъжец; той най-спокойно разкрива на петте чужди служби, че работи за ЦРУ, и съответно е презавербуван от тях, за да проникне в Управлението. Това не е единствената операция на Енгълтън, демаскирана от Уитън. При всеки случай Хелмс му нарежда да влезе в тъмния и задимен кабинет на Енгълтън и да се изправи пред него.
	„Влизах вътре, държейки застрахователната си полица, известявайки предварително най-близките си роднини“ — казва Уитън. Сблъсъците създават „неприятни чувства, изключително неприятни чувства“ между двамата мъже.* От момента, в който на Уитън е поверен случаят на Осуалд, Енгълтън се заема да го саботира.
	[* Уитън представя професионалната си биография и описва сблъсъците си с Енгълтън и в двете си показания под клетва — през 1976 и 1978 г.; цитатът е от вторите.]
	Към сутринта на 23 ноември ЦРУ вече знае, че Осуалд е посетил на няколко пъти съветското и кубинското посолство в края на септември и през октомври и се е опитал да замине колкото се може по-бързо за Куба, за да остане там, докато дойде съветската виза. „Посещенията му в съветското и кубинското посолство в Мексико Сити очевидно бяха много важна част от първите впечатления, които получихме“ — казва Хелмс.*1 Скоро следобеда Маккоун бързо се завръща в града и предава новината за кубинската връзка на Осуалд на президента Джонсън, прекъсвайки дълъг разговор между него и президента Айзенхауер, който го предупреждава за контрола, упражняван от Робърт Кенеди над тайните операции.*2
	[*1 Показания на Хелмс под клетва, 9 август 1978 г., CKY/HSCA. Съвършено секретно, разсекретено на 1 май 2001 г.]
	[*2 Паметна бележка на Маккоун, 24 ноември 1963 г., CIA/CREST; LBJ and Eisenhower conversation, August 27, 1965, LBJ Tapes/Holland.]
	В 13:35 часа президентът Джонсън се обажда на свой стар приятел, политическия посредник от Уолстрийт Едуин Уайсъл, и споделя с него: „Това за… този убиец… може да съдържа много повече усложнения, отколкото са известни… може да е по-дълбоко, отколкото се мисли.“* Същия следобед американският посланик в Мексико Том Ман, тексасец и близък довереник на Джонсън, предава собственото си подозрение, че Кастро стои зад убийството.
	[* LBJ to Weisl, November 23, 1963, LBJ Tapes/Holland.]
	В неделя сутрин, 24 ноември, Маккоун се завръща в Белия дом, където се събира погребалният кортеж, за да откара ковчега на Джон Кенеди за поклонение в Капитолия. Той информира Линдън Джонсън по-подробно за някои от операциите на ЦРУ за свалянето на правителството на Куба. Но Джонсън все още няма представа, че Съединените щати са се опитвали да убият Кастро през по-голямата част от тези три години. Много малко хора знаят. Единият е Алън Дълес. Другият е Ричард Хелмс. Третият е Боби Кенеди. Четвъртият — много вероятно — е самият Фидел Кастро.
	Същия ден резидентурата на ЦРУ в Мексико Сити определя без колебание, че Осуалд е отправил молбата си за виза към съветските разузнавачи на 28 септември. Той е говорил лично с Валерий Костиков, смятан за член на Отдел 13 на КГБ — отдела, отговарящ за убийствата.*
	[* Невинното обяснение е, че съветските разузнавателни офицери в Мексико Сити изпълняват през деня ролите си на служители от визовия отдел според легендите, точно както служителите на ЦРУ в посолствата по целия свят. В мемоарите си съветският разузнавач Олег Нечипоренко твърди, че най-напред дочул за Осуалд, а после го видял да моли за виза на едва разбираемия си руски. Изглеждало, че иска да замине за Куба, за да спаси себе си и Фидел Кастро от американското разузнаване: Осуалд беше крайно възбуден и очевидно нервен, особено при споменаването на ФБР, но изведнъж стана истеричен, започна да плаче и извика през сълзи: „Страхувам се… ще ме убият. Пуснете ме!“ Повтаряйки непрекъснато, че е преследван и че го следят дори и в Мексико, пъхна дясната си ръка в левия джоб на якето си и извади револвер, като каза: „Виждате ли? Ето какво трябва да нося, за да защитя живота си.“ Oleg Nechiporenko, _Passport to Assassination: The Never Before Told Story of Lee Harvey Oswald by the KGB Colonel Who Knew Him_ (Seacaucus, NJ: Birch Lane, 1993).]
	Резидентурата изпраща на главната квартира списък с всички чужденци, които подозира в контакти със съветските разузнавачи в Мексико Сити.* Един от тях е Роландо Кубела, агентът на ЦРУ в последния заговор за убийството на Кастро. Само два дни по-рано, в момента на смъртта на президента Кенеди, водещият офицер на Кубела от ЦРУ Нестор Санчес е дал на кубинеца писалка, превърната в пълна с отрова спринцовка. Докладът от резидентурата в Мексико Сити повдига мъчителния въпрос: не е ли Кубела двоен агент на Фидел?
	[* Последователността на събитията, която повдига за първи път въпроса дали Кубела не би могъл да е двоен агент, е възстановена в „The Investigation of the Assassination of President John F. Kennedy: The Performance of the Intelligence Agencies“, доклад на персонала на Комисията Чърч, 1975 г., разсекретен през 2000 г.]
	Кортежът към Капитолия е готов да потегли от Белия дом, когато Лий Харви Осуалд е убит пред телевизионните камери в далаското полицейско управление. Президентът заповядва на ЦРУ да му даде всичко, с което разполага за Осуалд, и то незабавно. Уитън съставя обобщение и го дава на Хелмс, който го връчва на президента след няколко часа. Самият доклад е унищожен или изгубен. Същността му е — по думите на Уитън, — че ЦРУ няма безспорно доказателство Осуалд да е бил агент на Москва или Хавана, но че може и да е.


#	„Подхождаме много внимателно“

	Джон Маккоун представя официална разузнавателна сводка на новия президент на Съединените щати на 26 ноември, четвъртък. „Президентът отбеляза с немалка доза презрение факта, че някои хора в Министерството на правосъдието му предложили в събота да се проведе независимо разследване на убийството на предишния президент — пише Маккоун в паметната бележка за архива. — Президентът Джонсън отхвърлил идеята.“
	Седемдесет и два часа по-късно, противно на инстинктите си, Джонсън променя позицията си. На 29 ноември, след Деня на благодарността, той придумва колебаещия се главен съдия във Върховния съд Ърл Уорън да ръководи разследването. Останалите членове на Комисията _Уорън_ са набутани в нея в продължение на бесен петчасов рунд телефонни обаждания. По препоръката на Боби Кенеди президентът се обажда на смаяния и леко пийнал Алън Дълес у дома му. „Помислил ли сте за ефекта от бившата ми работа и професия?“ — пита Дълес. Джонсън припряно го уверява, че е помислил, и затваря телефона. Дълес незабавно звъни на Джеймс Енгълтън.*
	[* Показания на Енгълтън под клетва, 1978 г., CKY/HSCA.]
	Навън е вече тъмно, а президентът се е захванал бързо да събере комисията, преди заглавията на вечерните вестници да са готови. Той преглежда списъка на избраните. Дискретността е ключът, казва Джонсън. „Не можем просто да оставим конгресмени, сенатори, хора от ФБР и други да свидетелстват, че Хрушчов е убил Кенеди, или че Кастро го е убил“. Набляга пред конгресмена Джералд Р. Форд, че иска хора, които знаят как работи ЦРУ. Най-важното му обаждане е в 9 ч. вечерта. На линията от Уайндър, Джорджия, е любимият ментор на Джонсън, човекът, който най-отблизо наблюдава работата на ЦРУ в Конгреса, сенаторът Ричард Ръсел. Въпреки че Джонсън вече е дал името му на телеграфните агенции като член на Комисията _Уорън_, Ръсел опитва да откаже на президента.
	„Съвсем _сигурно ще останеш, дяволите да те вземат_, да знаеш — крещи президентът. — Ще впишеш името си тука, понеже си шеф на комисията за ЦРУ.“ Джонсън повтаря, че не може да има празни приказки за Хрушчов като убиец на Кенеди.
	„Е, не мисля, че той го е направил _директно_ — казва сенатор Ръсел, — но няма да се изненадам, ако Кастро има нещо общо с това.“
	Създаването на Комисията _Уорън_ поставя тежка морална дилема пред Ричард Хелмс. „Хелмс разбираше, че разкриването на плановете за убийството щеше да се отрази много зле на Управлението и на него и че можеше наистина да се окаже, че кубинците са извършили убийството като отплата за операциите ни да ликвидираме Кастро. Това щеше да има катастрофален ефект върху него и върху Управлението“ — свидетелства Джон Уитън.*
	[* Показания на Уитън под клетва, 1976 г.]
	Хелмс е много наясно. „Подхождахме много внимателно — казва той при секретното си свидетелстване петнайсет години по-късно. — Навремето бяхме много загрижени относно това с какво можем да излезем… Да се обвинява чуждо правителство, че е отговорно за този акт, означава да се разкрият много неща по твърде неприятен начин.“*
	[* Показания на Хелмс под клетва, август 1978 г., CKY/HSCA.]
	Въпросът за разкриването на плановете срещу Кастро създава непоносимо бреме за Боби Кенеди. Той запазва мълчание.
	Президентът е заповядал на ФБР да разследва убийството на предишния президент, наредил е на ЦРУ да сътрудничат изцяло и да докладват откритията си на Комисията _Уорън_, която зависи от тях за фактите по случая. Но неизпълнението на задълженията им е било изключително тежко.
	В началото на 1962 г. ЦРУ, ФБР, Пентагонът, Държавният департамент и Службата за имиграция и натурализация са разполагали с досиета за Осуалд. През август 1963 г. в Ню Орлианс той е имал серия спречквания с членовете на Директората на кубинските студенти — финансирана от ЦРУ група противници на Кастро; членовете й докладват на водещия си офицер, че подозират Осуалд в опит да проникне в редовете им. Към октомври 1963 г. ФБР го познава като може би луд марксист, който подкрепя кубинската революция, способен е да приложи насилие и е имал наскоро контакти със съветски разузнавателни офицери. На 30 октомври бюрото научава, че същият работи в Тексаското хранилище за учебни книги в Далас.
	Накратко, ядосан дезертьор, обожател на Кастро, за когото ЦРУ има основания да подозира, че е вербуван комунистически агент, който настоятелно иска да се върне в Москва през Хавана, застава на пътя на президентската автомобилна колона в Далас.
	ЦРУ и ФБР не сравняват информацията си. ФБР никога не е било близо до това да го проследи и залови. Това е прелюдия на представянето им в седмиците преди 11 септември 2001 г. Става дума за „изключителна некомпетентност“ — както заявява Дж. Едгар Хувър в паметна бележка от 10 декември 1963 г., останала тайна до края на века.
	Карта Делоуч, помощник-директорът на ФБР, увещава Хувър да не наказва агентите си за нарушаване на дълга им от страх, че това ще бъде тълкувано като „пряко допускане, че сме отговорни за небрежност, която може да е довела до убийството на президента“.* Въпреки това Хувър наказва седемнайсет от хората си. „Ние не успяхме да осъществим някои от най-важните аспекти на разследването на Осуалд — пише той през октомври 1964 г. — Това трябва да е урок за всички ни, но се съмнявам дали някои го разбират дори и сега.“
	[* Хувър и Делоуч са цитирани в „The Investigation of the Assassination of the President John F. Kennedy“. Този секретен доклад за Сената, разсекретен през 2000 г., двайсет и пет години след провеждането на разследването, съобщава, че наличните сведения „повдигат въпроси относно процеса, при който разузнавателната общност е давала информация на Комисията _Уорън_“. Докладът излиза със заключение: „Съмнително е дали на тези агенции изобщо може да се разчита да разследват собствените си операции и собствената си работа в критични ситуации“.]
	Членовете на Комисията _Уорън_ не знаят нищо от това. Както Джон Уитън разбира скоро, ЦРУ също крие от комисията много от нещата, за които знае, че са верни.
	Самият Уитън прекарва ужасни моменти, отсявайки фактите от лавината лъжи, която се изсипва от резидентурите на ЦРУ в чужбина. „Дузини хора твърдяха, че били виждали Осуалд тук, там и навсякъде при всякакви конспиративни обстоятелства — от Северния полюс до Конго“ — спомня си той.* Хиляди фалшиви следи вкарват ЦРУ в лабиринт. За да отдели фактите по случая, Уитън трябва да получи от ФБР информация, която да споделят с него. Две седмици минават, преди да може да прочете предварителния следствен доклад на ФБР за Осуалд през декември 1963 г. „За първи път — свидетелства той години по-късно — научих множество важни факти за Осуалд, които ФБР явно е знаело по време на разследването, но не ми ги е съобщило.“
	[* Свидетелски показания на Уитън, 1976 г.]
	ЦРУ и ФБР никога не съпоставят информация помежду си. Но президентът им е заповядал да си сътрудничат. Единият от отговарящите за връзката на ЦРУ с ФБР е Джим Енгълтън, но „той никога не ми каза за разговорите си с ФБР или за информацията, която е получавал от тях по време на срещите“ — според Уитън. Не можейки да повлияе на началния ход на разследването, Енгълтън е изолирал ръководителя му, осъдил е работата му и е обрекъл усилията му да разкрие фактите по случая.
	Хелмс и Енгълтън се съгласяват да не огласяват пред Комисията _Уорън_ и пред следователите на ЦРУ нищо за плановете за убийство на Кастро. Това е „морално осъдителен акт — твърди Уитън петнайсет години по-късно. — Хелмс криеше информацията, защото щеше да му коства работата“. Запознаването с тези факти би било „абсолютно определящ фактор при анализирането на събитията около убийството на Кенеди“ — казва той. В случай че е знаел — „разследването на убийството на Кенеди би изглеждало много по-различно от проведеното“.
	Тайните разговори на Енгълтън с Алън Дълес контролират притока на информация от ЦРУ. Решенията, взети от него и Хелмс, биха могли да оформят заключенията на Комисията Уорън. Но според Енгълтън комисията никога не би могла да интерпретира важността на съветската и кубинската връзка по начина, по който той и малкият му екип го правят.
	„Щяхме да го видим по-ясно — казва той. — Ние бяхме по-силно ангажирани… Имахме повече опит с Отдел 13 на КГБ и цялата трийсетгодишна история на съветските саботажи и убийства. Знаехме случаите и техния начин на действие.“* Според Енгълтън нямало смисъл да се издават тайни, които са най-добре съхранявани в неговите ръце.
	[* Този и всички останали цитати от Енгълтън в настоящата глава са взети от показанията му под клетва пред CKY/HSCA, 5 октомври 1978 г., разсекретени през 1998 г./Angleton deposition.]
	Държането му е възпрепятстване на правосъдието. Разполага само с една защита. Енгълтън вярва, че Москва е изпратила двоен агент, който да прикрие ролята й в убийството на Джон Кенеди.


#	„Изводите… биха били разтърсващи“

	Неговият заподозрян е Юрий Носенко, дошъл в Съединените щати като дезертьор от КГБ през февруари 1964 г., точно когато Енгълтън поема разследването на ЦРУ. Носенко е глезеното детенце на съветския елит — баща му е бил министър на корабостроенето, член на ЦК на КПСС, погребан в Кремълската стена. Юрий постъпва в КГБ през 1953 г., на двайсет и пет годишна възраст. През 1958 г. работи в отдела за американските и британските пътешественици в Съветския съюз. Прехвърля се в американския отдел, шпионира американското посолство през 1961 и 1962 г., след което става заместник-началник на туристическия отдел.
	Статутът на баща му го защитава от многото му издънки — всичките резултат от жаждата за водка — до пътуването в Женева през юни 1962 г. като отговорник за сигурността на съветската делегация на конференция по разоръжаването; на нея присъстват представители на осемнайсет държави. Първата вечер Носенко се напива много и при събуждането си открива, че една проститутка е задигнала от него швейцарски франкове на стойност 900 долара. Наказанията на КГБ за злоупотреба със средства са строги.
	Носенко е определил като служител на ЦРУ — и то грешно — един от членовете на американската делегация, Дейвид Марк, и търси контакт с него. Марк е бил в Москва преди пет години като политически и икономически съветник в американското посолство. При все че не е бил шпионин, оказвал е дребни услуги на ЦРУ и е обявен от Съветите за _persona non grata_. Това не се отразява зле на кариерата му; по-късно ще стане посланик и втори човек в разузнавателния отдел на Държавния департамент.
	В края на една следобедна среща по Договора за забрана на ядрените опити — спомня си Марк — Носенко се приближава към него и му казва на руски: „Бих желал да говоря с вас… Но не тук. Искам да обядваме заедно.“* Това е очевидна покана. Марк се сеща за ресторант в покрайнините на града и уговаря среща за следващия ден. „Разбира се, веднага уведомих хората от ЦРУ за това и те казаха: Боже, защо си избрал този ресторант? Там ходят всички шпиони.“ Американецът и руснакът обядват, внимателно наблюдавани от двама служители на ЦРУ.
	[* Марк разказва за срещата си с Носенко, непубликувано по-рано описание, в устна история за Държавния департамент, FAOH.]
	Носенко разказва на Марк за проститутката и липсващите пари. „Трябва да ги възстановя — спомня си го да казва Марк. — Тъй че ще ви дам информация, която ще е много интересна за ЦРУ, а всичко, което искам, са парите.“ Марк го предупреждава: „Вижте, вие ще извършите държавна измяна.“ Но руснакът е готов. Затова те си уреждат друга среща на следващия ден в Женева. Двама служители на ЦРУ бързат натам, за да водят разговора. Единият е Тенант Багли, базиран в Берн служител от съветския отдел, който говори малко руски. Другият е Джордж Кайзвалтър, първият манипулатор на руски шпиони в ЦРУ, който лети от главната квартира.
	Носенко пристига пиян за първата им среща. „Много пиян“ — казва той години по-късно. ЦРУ го записва подробно, но записващото устройство се разваля. Записът е монтиран от Багли на основата на спомените на Кайзвалтър. Много детайли се загубват при превода.*
	[* Според Носенко например, един армейски сержант в американското посолство в Москва, когото посочва като шпионин на КГБ, работел като „обслужващ шифроващо устройство“. Това се появява на английски като „механик“, все едно механик в гараж. Когато Носенко опитва да коригира документа, го обвиняват, че променя разказа си.]
	Багли телеграфира на главната квартира на 11 юни 1962 г., като твърди, че Носенко „изцяло доказа своята искреност“, „предоставил е важна информация“ и сътрудничи изцяло. Но през следващите осемнайсет месеца Енгълтън убеждава Багли, че е бил измамен; някога привърженик на Носенко, Багли става неговият най-яростен противник.
	Носенко се е съгласил да шпионира за ЦРУ в Москва. Завръща се от Женева със съветската делегация по разоръжаването и се среща с партньорите си от ЦРУ в края на януари 1964 г. На 3 февруари, в деня, когато Комисията _Уорън_ изслушва първия си свидетел, той казва на американците, че иска да дезертира незабавно. Носенко съобщава, че е преглеждал досието на Осуалд в КГБ и че нищо в документа не уличава Съветския съюз в убийството на Кенеди.
	Енгълтън е сигурен, че той лъже. Мнението му има катастрофални последици.
	Носенко предоставя маса тайни. Но Енгълтън вече е решил, че той е част от съветски заговор. Енгълтън вярва, че КГБ отдавна е проникнало на много високо ниво в ЦРУ. Какво друго може да обясни дългия списък провалени операции в Албания и Украйна, Полша и Корея, Куба и Виетнам? Може би всички операции на ЦРУ срещу Съветите са известни на Москва. Може би те са контролирани от Москва. Може би Носенко е изпратен да защити къртицата в ЦРУ. Единственият приет от Енгълтън дезертьор — Анатолий Голицин, определен от психиатрите на ЦРУ като клиничен случай на параноя — потвърждава и засилва най-дълбоките му страхове.
	Най-важното задължение на Енгълтън като директор на контраразузнаването е да защитава ЦРУ и агентите му срещу враговете им. Но много неща са се оплескали по време на вахтата му.* През 1959 г. майор Пьотр Попов, първият важен шпионин на ЦРУ в Съветския съюз, е арестуван и екзекутиран от КГБ. Джордж Блейк, британският шпионин за Москва, разкрил Берлинския тунел още преди прокопаването му, е разкрит през пролетта на 1961 г., което принуждава ЦРУ да смята, че тунелът е бил използван за дезинформационни цели от Съветите. Шест месеца по-късно Хайнц Фелфе, западногерманският колега на Енгълтън, е разкрит като съветски шпионин, след като е нанесъл големи щети на операциите на ЦРУ в Германия и Източна Европа. Година по-късно Съветите арестуват полковник Олег Пенковски, тайния герой на кубинската ракетна криза. Екзекутират го през пролетта на 1962 г.
	[* Официално признание на факта най-накрая се появи през 2006 г. Виж „The Angleton Era in CIA“, в _A Counterintelligence Reader_, Vol. 3, Chap. 2, pp. 109–115, достъпно онлайн на адрес: http://www.ncix. gov/history/index.html]
	Освен това съществува и Ким Филби. През януари 1963 г. главният наставник на Енгълтън в контраразузнаването, старият му довереник, компаньонът му по чашка избягва в Москва. Най-накрая е разкрит като съветски шпионин, служил на най-високото равнище в британското разузнаване. Филби е бил подозиран дванайсет години. Още когато попада под подозрение, Уолтър Бидъл Смит изисква доклади от всички, които са имали контакти с него. Бил Харви заявява категорично, че Филби е съветски агент. Джим Енгълтън заявява категорично, че не е.
	През пролетта на 1964 г., след години на тежки провали, Енгълтън търси отплата. Той вярва, че ако ЦРУ успее да пречупи Носенко, заговорът може да бъде разкрит — както и убийството на Кенеди.
	Хелмс описва проблема в показанията си пред Конгреса, разсекретени през 1998 г.:
C>
	_Г-н Хелмс_: Ако информацията, предоставена от Носенко за Осуалд, е била вярна, то тя води до определено заключение за Осуалд и отношенията му със съветските власти. Ако е била невярна, ако той е пробутвал това на американското правителство по указания на съветската служба, тогава това би трябвало да ни отведе до съвсем различно заключение… Ако може да се установи вън от съмнение, че той е лъгал, и следователно Осуалд е бил агент на КГБ, бих преценил, че изводите — не за ЦРУ и за ФБР, но за президента на Съединените щати и за Конгреса на Съединените щати — биха били разтърсващи.
	_Въпрос:_ Можете ли да бъдете по-конкретен?
	_Г-н Хелмс:_ Да, мога да бъда конкретен. С други думи, съветското правителство е заповядало президентът Кенеди да бъде убит.
C$
	Това е залогът. През април 1964 г. с одобрението на министъра на правосъдието Робърт Ф. Кенеди ЦРУ поставя Носенко в условията на строг тъмничен затвор най-напред в тайна квартира, след това в Кемп Пиъри — тренировъчния лагер на Управлението край Уилямсбърг, Вирджиния.* В ареста на съветския отдел Носенко е третиран по начина, по който и съотечествениците му в ГУЛаг. Дава се оскъдна храна — слаб чай и овесена каша, една-единствена електрическа крушка гори двайсет и четири часа без прекъсване, никаква човешка компания. „Нямах достатъчно храна и бях гладен през цялото време — казва Носенко в разсекретено през 2001 г. твърдение. — Нямах контакт и разговори е никого. Не можех да чета. Не можех да пуша. Дори не можех да изляза на свеж въздух.“
	[* Случаят е хроникиран години по-късно от двама служители на ЦРУ: Richard J. Heuer, Jr., „Nosenko: Five Paths to Judgment“, _Studies in Intelligence_, Fall 1987, ЦРУ/ЦИР; и John Limond Hart, _The CIA’s Russians_ (Annapolis, MD: Naval Institute Press, 2002), pp. 128–160.]
	Показанията му са забележително сходни с тези на задържани след 11 септември 2001 г. от ЦРУ затворници: „Бях взет от пазачите, завързаха ми очите и ми сложиха белезници в колата, откараха ме на едно летище и ме качиха в самолета — казва той. — Откараха ме на друго място, където ме натикаха в бетонна стая с решетки на вратата. В стаята имаше само едно стоманено легло с матрак.“ Носенко е подложен на психологическо сплашване и физически тормоз още цели три години. В архивите на Управлението е запазена аудиолента със запис на разпит, провеждан от Тенант Багли в затворническата килия на ЦРУ. Ниският бас на Носенко умолява на руски: „От сърце… от сърце… моля ви да ми повярвате.“ Пронизителният глас на Багли крещи на английски: „Това са лъжи! Това са лъжи! Това са лъжи!“ За работата си Багли е издигнат до заместник-началник на съветския отдел и е декориран с Медала за отлична разузнавателна работа от Ричард Хелмс.
	В края на лятото на 1964 г. задачата да каже на Комисията _Уорън_ за Юрий Носенко се пада на Хелмс. Работата е болезнено деликатна. Дни преди комисията да приключи работата си, Хелмс заявява на върховния съдия, че ЦРУ не може да приеме декларациите на Москва за невиновност в убийството на президента. Ърл Уорън не е зарадван от това развитие в последния момент. Окончателният доклад на комисията не споменава съществуването на Носенко.
	Хелмс започва да се страхува от последиците от затварянето на Носенко. „Приех, че не можем да го държим постоянно в такива условия, както го бяхме правили, нарушавайки законите на Съединените щати — казва той. — Господ знае какво щеше да стане, ако имахме подобна ситуация днес, понеже законите още не бяха изменени, а аз не знам какво да се прави с хора като Носенко. Тогава търсехме указания от Министерството на правосъдието. Ясно беше, че го държим в нарушение на закона, но какво трябваше да предприемем спрямо него? Да го пуснем и след година да ни кажат: Е, момчета, трябваше да помислите малко повече, преди да правите това. Той беше ключът към убиеца на президента Кенеди.“*
	[* Интервю на Хелмс, _Studies in Intelligence_, December 1993, CIA/CSI.]
	ЦРУ изпраща друг екип да разпита Носенко. Те определят, че той е казвал истината. Най-накрая, пет години след дезертирането му, е освободен, дават му 80 000 долара, нова самоличност и го включват в платежния списък на ЦРУ.
	Но Енгълтън и кръжецът му никога не приключват случая. Тяхното търсене на предателя в ЦРУ разкъсва съветския отдел. Ловът на къртицата започва с преследване на служители със славянски фамилии. Достига по командната верига чак до началника на отдела. Парализира руските операции на ЦРУ за цяло десетилетие и през 70-те години.
	Двайсет и пет години след дезертирането на Носенко ЦРУ опитва да напише последната глава в тази история. То провежда седем големи проучвания на случая.* Носенко е осъден, оправдан и отново привлечен под отговорност, докато Рич Хойър от Управлението не излиза с окончателно становище в края на Студената война. Хойър започва като привърженик на идеята за заговора, но след това преценява стойността на даденото от Носенко на Съединените щати. Руският шпионин е идентифицирал или е предоставил указания за разследването на 200 чужденци и 238 американци, към които КГБ е проявило интерес. Разкрил е около 300 агенти и връзки на съветското разузнаване в чужбина и около 2000 офицери от КГБ. Посочил е и 52 микрофона, скрити от Съветите в американското посолство в Москва. Обогатил е познанията на ЦРУ за съветските начини за изнудване на чужди дипломати и журналисти. За да се вярва в заговора, четири неща трябва да се приемат на вяра: Първо, че Москва ще продаде цялата тази информация, за да защити една къртица. Второ, че всички комунистически бегълци са прикрити агенти. Трето, че огромният съветски разузнавателен апарат съществува само за да подвежда Съединените щати. И последно — че непроницаема комунистическа конспирация стои зад убийството на Кенеди.
	[* През 1976 г. Джон Лаймънд Харт от ЦРУ е призован от пенсия да разследва отново случая на Носенко. Почти четвърт век по-рано Харт е разкрил измамите на предшественика си на поста резидент в Сеул — Ал Хейни. Впоследствие кариерата му е блестяща — резидент в Сайгон, началник на събирането на външни разузнавателни данни за Китай и Куба и началник на операциите в Западна Европа. Познава Енгълтън от 1948 г., когато служат заедно в Рим — когато ЦРУ печели италианските избори, Студената война е нещо ново, а Енгълтън — все още нормален. През 1976 г. двамата сядат за четиричасово интервю по случая с Носенко. Когато на следващия ден Харт чете транскрипцията, думите са напълно безсмислени. „Може би заради легендарната му жажда — пише Харт — обърканият ум на Енгълтън по това време бе станал мешавица от безредни дреболии, повечето съвършено несвързани.“ Харт обявява случая с Носенко за „нещо отвратително“, най-лошото, което е срещал през целия си живот на разузнавач. Hart, _The CIA’s Russians_.]
	За Ричард Хелмс случаят остава отворена книга. Докато съветската и кубинската разузнавателна служба отворят архивите си — казва той, — тя няма да бъде прочетена. Или убийството на Джон Кенеди е работа на умствено разстроен скитник с евтина пушка и оптичен прицел за седем долара, или истината е по-ужасна. Както Линдън Джонсън казва в края на президентството си: „Кенеди се опитваше да се добере до Кастро, но Кастро се добра до него пръв.“


>>	22. „Застрашителната тенденция“

	Тайните операции на братята Кенеди преследват Линдън Джонсън през целия му живот. Той непрекъснато повтаря, че Далас е бил Божие възмездие за Дием. „Всички ние се сговорихме, намерихме една проклета банда убийци, нападнахме и го убихме“ — скърби той.* По време на първата му година на поста Сайгон е разтърсван от преврат след преврат, едно въстаническо движение в сянка започва да убива американци във Виетнам, а страхът му, че ЦРУ е инструмент за политически убийства, го измъчва и расте.
	[* LBJ to Senator Eugene McCarthy, February 1, 1966, достъпно онлайн на адрес: http://www.whitehousetapes.org/clips/1966_0201_lbj_McCarthy_vietnam.html. Джонсън излага теорията си за „Божието възмездие“ — „тъй като президентът Кенеди в определен смисъл беше отговорен за падането на Дием, той на свой ред бе убит“ — на среща с Маккоун, Хелмс и Дезмънд Фицджералд на 19 декември 1963 г. Джонсън повтаря същото на Хюбърт Хъмфри, който ще е негов вицепрезидент, на Ралф Дъган, сътрудник от Белия дом, и на Пиер Селинджър, прессекретар на Кенеди.]
	Сега той разбира, че Боби Кенеди разполага с голяма власт над тайните операции. Вижда го като заклет съперник за президентството. На среща с Джон Маккоун в Овалния кабинет на 13 декември 1963 г. Джонсън направо пита дали и кога Кенеди ще напусне правителството. Маккоун казва, че: „Министърът на правосъдието възнамерява да остане министър на правосъдието, но не е ясно до каква степен президентът желае той да остане свързан с разузнавателната работа, проблемите на СНС, противопартизанските действия.“* Отговорът скоро се разбира: дните на Боби като звероукротител на тайната служба са свършили. Той напуска седем месеца по-късно.
	[* Паметна бележка на Маккоун, „Discussion with the President, 13 December — 9:30 a.m.“, разсекретена през октомври 2002 г., CIA/CREST. Бележката на Маккоун продължава: „Обясних на президента, че съм казал на Боби, че не може да върне интимността на отношенията с президента, които е имал с брат си, тъй като тяхната връзка е била кръвна, а не официална. Такава връзка рядко се наблюдава между братя и никога между служители, било в бизнеса, било в управлението.“ Не се наблюдава и между президента и неговия министър на правосъдието. Боби не може да понася, че е в Белия дом заедно с Джонсън. „Той е долен, ожесточен, зъл — в много отношения животно“ — казва Кенеди няколко месеца по-късно в устната си история за Библиотеката Кенеди от април 1964 г.]
	На 28 декември Маккоун отлита до ранчото на Джонсън в Тексас за закуска и осведомителна среща след пътуване до Сайгон. „Президентът незабавно показа желанието си да «промени образа на ЦРУ» от неговата роля с плащ и кинжал“ — записва Маккоун.* Директорът не може да не се съгласи напълно. Единствената легална роля на Управлението е да събира, анализира и докладва разузнавателна информация — казва Маккоун — а не да организира конспирации за събарянето на чужди държави. Джонсън заявява, че „му е омръзнало всеки път, когато се спомене неговото име или това на ЦРУ, те да бъдат асоциирани с мръсни номера“.
	[* Паметни бележки на Маккоун от 28 декември 1963 г.; 13 януари 1964 г. и 20 февруари 1964 г. Президентът се притеснява за собствения си образ. Той е объркан от издаването на The Invisible Government, първия сериозен бестселър, изследващ ЦРУ и отношенията му с Белия дом. Книгата разкрива съществуването на Специалната група — комитета от високопоставени хора от ЦРУ, Държавния департамент, Пентагона и Белия дом, които одобряват тайните акции — и показва, че в последна сметка президентите контролират секретните мисии. Председателят на Специалната група, съветникът по националната сигурност Макджордж Бънди, смята, че може би е най-добре тя да смени името си. След като отхвърля предложения от подчинените си — сред тях и Невидимата група, — той издава Меморандум 303 за действия във връзка с националната сигурност и променя името на групата в Комитет 303. Разсекретените документи на комитета показват, че при президента Кенеди ЦРУ предприема 163 големи тайни операции, малко по-малко от пет месечно. При президента Джонсън до февруари 1967 г. са предприети 142 нови големи секретни операции — малко по-малко от четири всеки месец. Разискванията на членовете често са формални. За няколко дни през пролетта на 1964 г. те одобряват изпращането на оръжия за свалилия бразилското правителство военен преврат — „не желаем да гледаме как Бразилия се изплъзва, докато ние стоим, чакайки следващите избори“ — и изпращат допълнителни 1,25 милиона долара, за да обърнат президентския балотаж в Чили — „няма проблем, тъй като можехме да вземем повече, ако беше нужно“. Президентът Джонсън рядко проучва подробностите на такива решения, при все че те имат санкцията на канцеларията му.]
	Но Линдън Джонсън лежи буден нощем, опитвайки се да реши дали да настъпи с всички сили във Виетнам, или да се измъкне. Без американска подкрепа Сайгон ще падне. Той не желае да се намесва с хиляди американски войници. Той не иска да бъде видян да се изтегля. Единственият път между дипломацията и войната са тайните операции.


#	„Никой да не може да ръководи разузнавателната работа“

	В началото на 1964 г. Маккоун и новият му сайгонски резидент Пер де Силва имат само лоши новини за президента. Маккоун е „крайно разтревожен за ситуацията“.* Смята, че разузнавателните данни „по преценката ни за хода на войната бяха очевидно погрешни“. Предупреждава Белия дом и Конгреса, че _Виетконг_ получават съществена помощ от Северен Виетнам и вероятно от другаде и че тази помощ може да нарасне. Спирането й чрез затварянето на границите, обширните водни пътища и дългата брегова линия е трудно, ако не и невъзможно. Апелът на _В_(иет)_К_(онг) към народа на Южен Виетнам е ефективен по политически причини, той спечели попълнения за въоръжените им сили и неутрализира съпротивата.
	[* Паметна бележка на Маккоун „Директорът на разузнаването информира подкомисиите за ЦРУ от сенатските комисии за въоръжените сили и за отпускането на парични средства, петък, 10 януари 1964 г.“, разсекретена на 15 декември 2004 г., CIA/CREST; Harold Ford, _CIA and the Vietnam Policymakers_, 1996, CIA/CSI, достъпна онлайн на адрес: http://www.cia.gov/csi/books/vietnam/episl.html]
	_Проектът Тигър_ — двегодишната паравоенна програма на сайгонската резидентура срещу Северен Виетнам, завършва със смърт и предателство. Пентагонът предлага да започне отново, заедно с ЦРУ. Оперативен план 34A се свежда до едногодишна серия тайни рейдове, която да убеди Ханой да изостави въстанието си в Южен Виетнам и Лаос. Гвоздеят на програмата е друга група операции по спускане на разузнавателни и диверсионни екипи е парашут в Северен Виетнам едновременно с морски нападения по брега. Диверсантите ще са войници от южновиетнамските специални части, допълнени от китайски националисти и корейски командоси, всички обучени от ЦРУ. Маккоун не е уверен, че атаките ще променят решението на Хо Ши Мин. „Президентът трябва да бъде осведомен, че това не е най-великото откритие след изнамирането на фъстъченото масло досега“ — казва той.*
	[* Маккоун, Хелмс и Лайман Къркпатрик са цитирани в меморандум на Уилям Колби за архива, „Meeting on North Vietnam“, January 9, 1964, CIA/CSI.]
	По заповед Управлението предава на Специалната оперативна група на Пентагона във Виетнам своята мрежа от азиатски паравоенни части. Хелмс предупреждава за „застрашителната тенденция“, която откъсва ЦРУ от шпионажа и го насочва към ролята на обикновено помощно военно съединение. Изпълнителният директор на Управлението Лайман Къркпатрик предвижда „фрагментирането и разрушаването на ЦРУ, като тайната служба ще бъде погълната от Обединените началник-щабове“. Страховете му са пророчески.
	През март 1964 г. президентът отново изпраща Маккоун и Макнамара в Сайгон. Директорът се завръща, за да докладва на президента, че войната не върви добре. „Г-н Макнамара даде много оптимистична картина, нещата били добре — казва Маккоун в устна история за Президентската библиотека Линдън Б. Джонсън. — Трябваше да заема позицията, че докато _Линията Хо Ши Мин_ е открита и доставките и конвоите хора могат да влизат безпрепятствено, не можем да кажем, че всичко е толкова добро.“
	Това е началото на края на кариерата на Джон Маккоун като директор на разузнаването. Линдън Джонсън затваря вратата към Овалния кабинет. Връзката между ЦРУ и президента се ограничава до двуседмичния доклад за световните събития. Той го чете в удобен момент, ако и когато иска. На 22 април Маккоун казва на Бънди, че е „много неудовлетворен от факта, че президентът Джонсън не получава директни разузнавателни сводки от мен, както беше обичайно с президента Кенеди и президента Айзенхауер“.* Седмица по-късно Маккоун пише за Джонсън: „не го виждам често и това ме безпокои“. През май Джонсън и Маккоун изиграват заедно осем сеанса голф в клуба „Бърнинг Трий“. Но те не провеждат съществен разговор до октомври. Президентът вече е бил единайсет месеца на поста си, преди да запита Маккоун колко голямо е ЦРУ, колко струва и как точно може да му служи. Съветът на директора е изслушван и следван рядко. Без президентското ухо той няма власт, а без тази власт ЦРУ започва да дрейфува при опасния етап на морския преход от 60-те години.
	[* Паметни бележки на Маккоун, 22 и 29 април и 22 октомври 1964 г., CIA/CREST; последната се появява и във FRUS, Vol. XXXIII, document 219. Този документ си струва да бъде цитиран, понеже показва, че президентът Джонсън и Джон Маккоун никога не са имали сериозен разговор за ЦРУ: „На 22 октомври заедно с г-жа Маккоун се приготвих да замина за погребението на Хърбърт Хувър — старши. Обадиха ми се от Белия дом и ми казаха, че президентът поискал точно ние да го придружим… Докато пътувахме с президента, успях да обсъдя с него известен брой проблеми. Главните точки бяха: _Президентът каза, че не знае много за организацията на ЦРУ…_ Аз подчертах обективността на организацията, факта, че тя не гони специални цели в никой сектор, особено в отнасящите се до външната и отбранителната политика. Управлението разглежда отговорността си като събиране на разузнавателна информация с всички възможни средства и внимателно оценяване на собствената ни информация, както и на информацията, събрана от други членове на Разузнавателната общност. _Президентът попита за размера на организацията._ Казах му, че бюджетът ни е към (заличено.), и казах, че имаме към (заличено.) служители. Той попита за бъдещето. Заявих, че организацията уляга, петгодишната прогноза не предвижда нарастване на личния състав и че увеличаването на бюджета е минимално и може да се припише основно на увеличаването на заплатите и други увеличения. Заявих, че това е резултат от внимателно управление и че се надяваме да «удържим фронта», освен ако на ЦРУ не се наложат нови задачи. Това ще иска необходими допълнителни хора и пари. _Президентът попита каква част от нашия бюджет отива за оперативни дейности като политически акции, паравоенни и т.н.,_ и аз казах, че сумата е около (заличено.). _Това беше първата възможност, която съм имал, да обсъдя Управлението с президента._ Реших, че остана заинтересуван и впечатлен.“ Паметна бележка на Маккоун „Дискусия с президента, 22 октомври 1964 г.“, подчертаванията са добавени. Маккоун опитва да обърне вниманието на президента към факта, че съдбата на държавите може да се обърне от успешен шпионски трик. Разполага с няколко такива истории, най-добрата от които е следната: младият шеф на резидентура Клеър Джордж, разположен в Бамако, Мали, една от най-забутаните столици на света, получава незначително сведение от член на правителството домакин през 1964 г. Африканският служител съобщава, че чул от дипломат в китайското посолство, че Пекин ще проведе първия си ядрен опит след седмици. Докладът веднага отива в главната квартира на ЦРУ. Един от ранните шпионски спътници наблюдава приготовленията на полигона в Китай. Маккоун лично поема анализа. „Знаехме какво правим — спомня си той в устна история за Президентската библиотека «Линдън Б. Джонсън». — Достоверни разузнавателни данни.“ Маккоун заявява на Белия дом и на американските съюзници, че китайците ще тестват ядрено оръжие в срок от трийсет до шейсет дни: „И на трийсет и първия ден те взривиха бомбата. Направиха ме пророк.“ Този разузнавателен удар започва с новини отникъде — столицата на Мали. След него Клеър Джордж е с осигурена кариера. Двайсет години по-късно ще стане началник на тайната служба. Но Маккоун има твърде малко успешни истории от този вид.]
	Несъгласието на Маккоун с Макнамара за Виетнам разкрива по-дълбоко политическо разцепление. Съгласно закона директорът на Централното разузнаване е председател на съвета на всички американски разузнавателни служби. Но Пентагонът се е борил десетилетия, за да принуди директора да свири втората цигулка в нестройния оркестър, наречен „разузнавателна общност“. В продължение на шест години Консултативният съвет по разузнаване към президента е предлагал директорът да ръководи цялата общност и да остави един главен оперативен служител, който да се опитва да ръководи ЦРУ. Алън Дълес твърдо се съпротивява на идеята и отказва да обръща внимание на всичко, което не е тайна акция. Маккоун продължава да повтаря, че иска да излезе от занаята на „плаща и кинжала“. Но през 1964 г. тайната служба на ЦРУ изяжда близо две трети от бюджета на Управлението и 90% от времето на Маккоун. Той желае да затвърди законно установената си власт над американското разузнаване. Има нужда от правомощия, съответстващи на отговорността му. Никога не ги получава. Пентагонът го подкопава на всяка крачка.
	През последното десетилетие са се развили три главни направления на американското разузнаване. И трите са под титулярното ръководство на директора. Въпросната власт съществува само на хартия. Смята се, че директорът надзирава Агенцията за национална сигурност (АНС) — все по-огромния инструмент за електронно подслушване на американското разузнаване. АНС е създадена през 1952 г. от Труман по настояване на Уолтър Бидъл Смит след унищожителните сюрпризи на Корейската война. Но секретарят по отбраната контролира парите и управлението на АНС. Макнамара контролира и новата Агенция за военно разузнаване (АВР), която е основал след _Залива на свинете_ с намерението да координира информационната каша, произвеждана от армията, флота, авиацията и морската пехота.* След това се появява и Националната разузнавателна служба (НРС), родена през 1962 г., за да строи шпионски спътници. През пролетта на 1964 г. генералите от авиацията опитват да завземат от ЦРУ контрола над програмата на НРС за милиард долара годишно. Посягането към властта засяга крехката нова служба.
	[* АВР е „перфектен пример как да не бъде създавана правителствена агенция“ — казва адмирал Боби Рей Инман, служил като неин заместник-директор в средата на 70-те години, преди да ръководи АНС и за кратко да бъде заместник-директор на разузнаването. Bobby R. Inman, „Managing Intelligence for Effective Use“, Center for Information Policy Research, Harvard University, December 1980.]
	„Готов съм да кажа на секретаря по отбраната и президента, че могат да вземат НРС и да си я заврат… — заплашва Маккоун. — Смятам, че нещото, което трябва да свърша, е да се обадя на президента и да му кажа да си вземе нов директор на разузнаването… Бюрократите в Пентагона се опитват да съсипят нещата, та никой да не може да ръководи разузнавателната работа.“*
	[* Транскрипция на телефонен разговор между директора на разузнаването Маккоун и помощник-секретаря на отбраната, 13 февруари 1964 г., FRUS, Vol. XXXIII, разсекретено през 2004 г.]
	Маккоун опитва да подаде оставка същото лято, но Линдън Джонсън му нарежда да остане на поста си поне до деня на изборите. Войната във Виетнам е вече в разгара си и демонстрирането на лоялност е най-нужно.


#	„Стреляли по летящите риби“

	Войната е одобрена с резолюцията за Тонкинския залив, прокарана през Конгреса след събитието, обявено от президента и Пентагона за непровокирана атака на Северен Виетнам срещу американски кораби в международни води на 4 август. АНС, която подбира и контролира разузнавателната информация, твърди, че доказателствата са непоклатими. Робърт Макнамара се заклева в това. Официалната история на флота за Виетнамската война нарича въпросните доказателства решаващи.
	Това не е просто почтена грешка. Войната във Виетнам започва с политически лъжи, основани на фалшиви разузнавателни данни. Ако ЦРУ е работело според устава си, ако Маккоун е изпълнил задълженията си по закон, както той ги е виждал, лъжливите доклади не биха оцелели повече от няколко часа. Но пълната истина излиза наяве чак през ноември 2005 г. — в изключително подробно признание, издадено от Агенцията за национална сигурност.*
	[* Robert J. Hanyok, „Skunks, Bogies, Silent Hounds, and the Flying Fish: The Gulf of Tonkin Mystery, 2–4 August 1964“, Cryptologic Quarterly, Vol. 19, №4/Vol. 20, №1, Winter 2000/Spring 2001, разсекретена през ноември 2005 г. Тримесечникът е официално и строго секретно издание на АНС.]
	През юли 1964 г. Пентагонът и ЦРУ стигат до извода, че започналите шест месеца по-рано атаки по Оперативен план 34А са били серия безцелни дребни убождания — точно както е предупредил Маккоун. Съединените щати увеличават диверсионните нападения по море под командата на Тъкър Гугелман от ЦРУ — белязан от битките морски пехотинец, който много години по-късно ще стане последният американец, убит във военни действия във Виетнам. За да подкрепи силите си, Вашингтон засилва наблюдението над Севера. Флотът е започнал програма за подслушване на зашифрованите вражески комуникации — техническият термин е комуникационно разузнаване, или СИГИНТ — като операция с кодовото име Десото. Мисиите й започват в черни кутии с размерите на корабен контейнер, закрепени за палубата на разрушител край виетнамския бряг. Във всяка кутия има антени и монитори, обслужвани от поне дузина офицери от Морската група за безопасност. Те подслушват северновиетнамските военни съобщения, като данните, които събират, се разшифроват и превеждат от Агенцията за национална сигурност.
	Обединените началник-щабове изпращат кораба „Мадокс“, командван от капитан Джон Херик, на мисия _Десото_ със заповеди да „стимулира и фиксира“ северновиетнамската реакция на рейдовете на командосите. Заповедите са „Мадокс“ да остане на осем морски мили от материка и на четири възела от крайбрежните острови на Северен Виетнам в Тонкинския залив. Съединените щати не признават международния лимит от дванайсет мили във Виетнам. През последната юлска и първата августовска нощ на 1964 г. „Мадокс“ наблюдава атака по Оперативен план 34А срещу остров Хон Ме, намиращ се срещу централния бряг на Северен Виетнам в Тонкинския залив. Той проследява контраатаката на Севера, виждайки патрулните катери съветско производство, въоръжени с торпеда и картечници, да се събират край острова.
	Следобедът на 2 август „Мадокс“ засича приближаването на три от катерите. Капитан Херик изпраща спешно съобщение до командирите на Седми флот: ще стреля по тях в случай на необходимост. Той иска помощ от разрушителя „Търнър Джой“ и от изтребителите на самолетоносача „Тикондерога“. Скоро след 3 часа следобед „Мадокс“ стреля три пъти срещу северновиетнамските патрулни катери. Изстрелите никога не са докладвани или признати от Пентагона или Белия дом — те поддържат, че комунистите са стреляли първи. „Мадокс“ все още стреля, когато четири военноморски изтребителя F-8E удрят патрулните катери, убивайки четирима моряци, увреждайки тежко два от корабите и взривявайки третия. Комунистическите им капитани избягват и се скриват в крайбрежните заливчета в очакване на заповеди от Хайфон. „Мадокс“ е получил една дупка от куршум на картечница.
	На 3 август президентът Джонсън обявява, че американското патрулиране в Тонкинския залив ще продължи, а Държавният департамент съобщава, че е изпратил първата си дипломатическа нота до Ханой, предупреждавайки за „тежките последици“ от „по-нататъшни непровокирани военни действия“. В този момент друга провокационна мисия по Оперативен план 34А е изпратена, за да саботира радарна станция на северновиетнамския бряг, на остров Хон Мат.
	След това, в бурната нощ на 4 август, американските капитани на разрушителите, командирите на Седми флот и началниците им в Пентагона получават спешно предупреждение от операторите на СИГИНТ на брега — трите северновиетнамски патрулни катера, срещнати край остров Хон Ме на 2 август, се завръщат. Във Вашингтон Робърт Макнамара се обажда на президента. В 10 ч. вечерта в залива на Тонкин — 10 ч. сутринта вашингтонско време — американските разрушители изпращат съобщение, че са атакувани.*
	[* Осем часа по-късно президентът Джонсън пита Маккоун: „Искат ли да започне война с атакуването на корабите ни в средата на Тонкинския залив?“ Маккоун отговаря: „Не. Северновиетнамците реагират дефанзивно на атаките ни срещу крайбрежните острови. Отговарят от гордост“.]
	Операторите на радарите и сонарите на „Мадокс“ и „Търнър Джой“ сигнализират за призрачни петна в нощта. Капитаните им откриват огън. Разсекретеният през 2005 г. доклад на АНС описва как двата разрушителя „се въртят бясно в тъмните води на Тонкинския залив, като «Търнър Джой» дава над 300 лудешки изстрела“ — при което и двата кораба извършват интензивни отстъпващи маньоври. „Точно това високоскоростно въртене на американските кораби във водата създава всички допълнителни сонарни данни за повече торпеда.“ Те са стреляли по собствените си сенки.
	Президентът незабавно заповядва същата нощ да започне въздушен удар срещу северновиетнамските военноморски бази.
	За по-малко от час капитан Херик докладва:
C>
	ЦЯЛАТА АКЦИЯ ОСТАВЯ МНОГО НЕЯСНОТИ.
C$
	Деветдесет минути по-късно тези неясноти се изпаряват във Вашингтон. АНС заявява на секретаря по отбраната и на президента, че е прихванато северновиетнамско флотско комюнике с текст:
C>
	ПОЖЕРТВАНИ ДВА КОРАБА ВСИЧКИ ОСТАНАЛИ СА ОКЕЙ.
C$
	Но след началото на американските въздушни удари срещу Северен Виетнам АНС преглежда отново прихващанията на съобщения за деня. Няма нищо. Всички подслушвачи за СИГИНТ в Южен Виетнам и Филипините гледат отново. Нищо. АНС отново проучва съобщението, което е дала на президента, проверявайки повторно превода и печата за часа на оригинала.
	При новия преглед съобщението се оказва:
C>
	ПОЖЕРТВАНИ ДВАМА ДРУГАРИ, НО ВСИЧКИ СА ХРАБРИ.
C$
	То е било съставено или непосредствено преди, или когато „Мадокс“ и „Търнър Джой“ откриват огън на 4 август. В него _не се_ съобщава за случилото се през нощта. То е за първия сблъсък две нощи по-рано, на 2 август.
	АНС погребва този очебиен факт. Агенцията не казва на никого. Нейните анализатори и лингвисти преглеждат трети и четвърти път печата за часа. Всички — всички, дори и съмняващите се — решават да пазят мълчание. Между 5 и 7 август ръководството на АНС съединява пет отделни доклада и резюмета. След това съставя официална хронология, официалната версия на истината, последната дума за случилото се в Тонкинския залив, историята, която да бъде запазена за бъдещите поколения разузнавателни анализатори и военни командири.
	В хода на събитията някой в АНС унищожава вещественото доказателство — прихванатото съобщение, което Макнамара е показал на президента. „Макнамара беше взел необработени данни от СИГИНТ и показал на президента това, което са сметнали за сведение за втора атака — казва Рей Клайн, тогава заместник-директор на разузнаването.* — И точно това беше нещото, което Джонсън търсеше.“ В един рационален свят задачата на ЦРУ би била да погледне внимателно сведенията от Тонкинския залив и да даде своя интерпретация на значението им. Светът обаче не е вече рационален. „Беше твърде късно, за да има значение — твърди Клайн. — Самолетите бяха излетели.“
	[* Устна история на Рей Клайн, LBJL.]
	В самопризнанието на АНС от ноември 2005 г. се казва: „Преобладаващата група доклади, в случай че са били използвани, биха изяснили, че не е имало атака. Като последица започва съзнателно усилие, което да демонстрира, че нападението се е случило… активно усилие, което да нагласи данните от СИГИНТ в съответствие с твърдението за случилото се през вечерта на 4 август в Тонкинския залив.“ Разузнавателните данни — заключава докладът — „са били преднамерено изопачени, за да подкрепят представата, че е имало атака.“ Американските разузнавателни служители „са отстранили противоречащите данни“.
	Линдън Джонсън от два месеца е бил готов да бомбардира Северен Виетнам. По негова заповед Бил Бънди, помощник държавен секретар за Далечния изток, брат на съветника по националната сигурност и ветеран анализатор в ЦРУ, е съставил резолюция за война, която да бъде дадена на Конгреса в подходящия момент.
	Подправените сведения се съгласуват чудесно с предварително избраната политика. На 7 август Конгресът одобрява войната във Виетнам. Палатата на представителите гласува с 416 „за“ и нито един „против“. Сенатът гласува с 88 „за“ и 2-ма „против“. Това е — казва Клайн — „гръцка трагедия“, акт на политически театър, повторен четири десетилетия по-късно, когато фалшиви разузнавателни данни за иракския арсенал стоят зад обосновката за война на друг президент.
	За Линдън Джонсън остава да обобщи какво наистина се е случило в Тонкинския залив, което той ще направи четири години по-късно. „По дяволите — казва президентът, — тия тъпи моряци просто са стреляли по летящите риби.“*
	[* Hanyok, „Skunks, Bogies, Silent Hounds, and the Flying Fish“.]


>>	23. „Повече смелост, отколкото мъдрост“

	„Виетнам беше моят кошмар за цели десет години“ — пише Ричард Хелмс.*
	[* Richard Helms and William Hood, _A Look over My Shoulder: A Life in the Central Intelligence Agency_ (New York: Random House, 2003), pp. 309–311.]
	Докато той се издига от началник на тайната служба до директор на разузнаването, войната винаги е с него. Като някакъв кошмар тя означаваше усилия, които никога нямаше да изглеждат успешни, и искания, които никога не можеха да се изпълнят, но които бяха многократно удвоявани, засилвани и подновявани.
	„Пробвахме всеки известен оперативен подход и впрегнахме най-опитните си полеви оперативни работници в усилието да проникнат в правителството на Ханой — спомня си Хелмс. — В рамките на Управлението неуспехът ни да проникнем в северновиетнамското правителство беше сам по себе си най-тревожната особеност на онези години. Не можехме да определим какво се случва на най-високите нива в правителството на Хо, нито пък можехме да научим как се правеше политиката или кой я правеше“. Този провал на разузнаването се корени в „нашето национално непознаване на виетнамските история, общество и език“ — казва той.
	Не избрахме да знаем, затова не знаехме колко много не знаем.
	„Най-тъжното — казва Хелмс в устна история, записана за Президентската библиотека Линдън Б. Джонсън — беше нашето невежество — или наивност, ако искате, — което ни доведе до грешни преценки, неразбиране и ни накара да вземем много грешни решения.“*
	[* Устна история на Хелмс, 16 септември 1981 г., LBJL.]
	Линдън Джонсън също има повтарящ се сън за Виетнам. Ако се поколебае за войната, ако е несигурен, ако загуби — „начело ще е Робърт Кенеди, водач на борбата срещу мен, който казва на всички, че аз съм предал ангажимента на Джон Кенеди към Южен Виетнам. Че съм страхливец. Мъж без мъжество. Мъж без гръбнак. О, можех добре да видя как това нещо се задава. Всяка вечер, когато заспивах, се виждах прикован към земята по средата на някакво дълго, открито място. В далечината можех да чуя гласовете на хиляди хора. Всички крещяха и тичаха към мен: Страхливец! Предател! Слабак!“*
	[* Цитат от Джонсън при Doris Kearns, _Lyndon Johnson and the American Dream_ (New York: Harper and Row, 1976), pp. 251–252.]


#	„Войната на Маккоун“

	Силата на _Виетконг_ — комунистическите партизани в Юга — продължава да расте. Новият посланик генерал Максуел Тейлър, по-рано член на Специалната група (Противопартизански действия), и шефът на Далекоизточния отдел в ЦРУ Бил Колби търсят нова стратегия срещу неуловимите терористи. „Противопартизанската война се превърна в почти нелеп боен вик — казва Робърт Еймъри, който след девет години като заместник-директор по разузнаването на ЦРУ е слязъл до стъпалото на служител по бюджета на Белия дом за засекретените програми.*1 — Противопартизанските действия означаваха твърде много неща за твърде различни хора.“ Но Боби Кенеди знае смисъла на думите и ги свежда до най-същественото. „Това, което ни беше нужно — казва той, — бяха хора, които могат да стрелят с пушка.“*2
	[*1 Устна история на Еймъри, JFKL.]
	[*2 Устна история на Робърт Ф. Кенеди, 14 май 1964 г., JFKL, издадена от Edwin О. Guthman and Jeffrey Shulman (eds.), _Robert Kennedy, in His Own Words: The Unpublished Recollections of the Kennedy Years_ (New York: Bantam, 1988), p. 310. Президентът Кенеди създава Специалната група (Противопартизански действия) на 18 януари 1962 г. по силата на Меморандум за националната сигурност №124 (National Security Action Memorandum 124). P. Кенеди я ръководи и създава цяла серия програми за целия свят от нейно име — въпреки предупреждението на Маккоун, че ще е „проблем за Боби, ако стане известно, че министърът на правосъдието върши мръсни номера в полза на групата за противопартизански действия“.]
	На 16 ноември 1964 г. на бюрото на Маккоун пристига от щаба едно експлозивно послание от шефа на сайгонската резидентура на ЦРУ — Пер де Силва. То е озаглавено „Нашият противопартизански експеримент и неговите последици“.* Хелмс и Колби са го чели и одобрили. Идеята е дръзка, но с един голям риск: възможността да превърне „войната на Макнамара“ във „войната на Маккоун“ — както заместник-директорът на разузнаването Маршал Картър открито предупреждава началника си същия ден.
	[* Де Силва до Колби, недатирано, препратено от Колби на Маккоун през Хелмс на 16 ноември 1964 г. („Subject: Saigon Station Experiment in Counterinsurgency“); c допълващата паметна бележка на Маршал Картър, разсекретена на 29 май 2003 г., CIA/CREST.]
	Де Силва се е опитвал да разшири властта на ЦРУ в Южен Виетнам чрез създаване на паравоенни патрули в провинциите, които да преследват _Виетконг_. Работейки с вътрешния министър и началника на полицията, Де Силва купува едно имение в североизточния край на Южен Виетнам от някаква съмнителна важна профсъюзна клечка и започва да предлага ускорен курс по противопартизански действия за цивилни. През първата седмица на ноември 1964 г., когато американците избират президента Джонсън за пълен мандат, Де Силва отлита да инспектира новооперения си проект. Офицерите му са обучили три екипа от четирийсет виетнамски новобранци, които са докладвали за 167 убити виетконгци срещу само 6 от техните. Сега Де Силва иска да докара пет хиляди южновиетнамски граждани от цялата страна за тримесечно обучение по военна и политическа тактика с преподаватели служители от ЦРУ и американски военни съветници. Те ще се завърнат — по думите на Де Силва — като „контратерористични екипи“ и ще избиват виетконгците.
	Джон Маккоун има голямо доверие на Пер де Силва и одобрява замисъла. Но той чувства, че това ще е загубена битка. В деня след пристигането на меморандума на Де Силва Маккоун влиза в Белия дом и за втори път предлага оставката си на президента Джонсън. Той посочва квалифицирани лица, измежду които да се избере наследникът му, и моли да бъде освободен. Още веднъж, и не за последен път, президентът игнорира директора на разузнаването. Маккоун остава на поста си, докато кризите, срещу които е изправен, се множат. Той, подобно на президентите, на които служи, вярва в теорията на доминото. Казва на бъдещия президент — депутата Джералд Р. Форд, че „ако Южен Виетнам падне в ръцете на комунистите, след него сигурно ще са Лаос и Камбоджа, последвани от Тайланд, Индонезия, Малайзия и накрая — Филипините“, което ще има „огромно въздействие“ върху Близкия изток, Африка и Латинска Америка.*1 Той не смята, че ЦРУ е подготвено да се бори с бунтовници и терористи, и се бои, че „_Виетконг_ може да е вълната на бъдещето.“*2 Напълно сигурен е, че ЦРУ не е способно да се бори с _Виетконг_.
	[*1 „Сводка на директора на разузнаването за подкомисията за ЦРУ при Конгресната комисия за разходите, 5 декември 1963 г.“, разсекретена на 15 март 2004 г., CIA/CREST.]
	[*2 Цитат от Маккоун в Harold Ford, _CIA and the Vietnam Policymakers_, 1996, CIA/CSI, достъпно онлайн на адрес: http://www.cia.gov./csi/books/vietnam/epis1.html]
	По-късно Де Силва се оплаква от „слепотата“ на Управлението за противника и неговата стратегия. В селата „прилагането на терор от страна на _Виетконг_ е целенасочена, прецизна и е ужасяващо да се наблюдава“ — пише той. Селяните „ги хранеха, присъединяваха се към тях, криеха ги и ги снабдяваха с всички потребни сведения“. След това, в края на 1964 г., _Виетконг_ пренася войната в столицата. „Употребата на терор от виетконгците в град Сайгон беше честа, понякога случайна, друг път внимателно планирана и изпълнена“ — пише Де Силва.* Секретарят по отбраната Макнамара едва не е ударен от бомба, заложена край магистралата от летището към града. Кола — бомба разрушава квартирите на несемейните офицери в Сайгон на Бъдни вечер през 1964 г. Постепенно загубите нарастват, докато атентатори — самоубийци и сапьори удрят когато си поискат. В 2 ч. през нощта на 7 февруари 1965 г. виетконгците нападат американска база в Плейку, централните планини на Виетнам. Загиват осем американци. Когато огънят е прекратен, американците претърсват тялото на един от виетконгските нападатели и откриват в мешката му много прецизна карта на базата.
	[* Peer de Silva, _Sub Rosa: The CIA and the Uses of Intelligence_ (New York: Times Books, 1978), pp. 220–254.]
	Ние сме имали повече и по-големи оръжия, но те са имали повече и по-добри шпиони. Това е решаваща разлика.
	Четири дни по-късно Линдън Джонсън заповядва атака. Върху Виетнам се посипват неуправляеми и касетъчни бомби и напалм. Белият дом изпраща в Сайгон спешно послание в търсене на най-добрата преценка на ситуацията от ЦРУ. Джордж У. Алън, най-добрият разузнавателен анализатор за Виетнам в сайгонската резидентура, казва, че врагът няма да бъде спрян с бомби. Той става все по-силен. Волята му не е сломена. Но посланик Максуел Тейлър преглежда доклада ред по ред и преди да го изпрати на президента, методично заличава всеки песимистичен параграф. Хората на ЦРУ в Сайгон си вземат бележка, че лошите новини не се посрещат добре. Покварата на разузнаването от страна на генерали — политици, цивилни пълководци и на самото Управление продължава.* За още три години няма да има обективно влиятелен доклад на ЦРУ до президента върху хода на войната.
	[* George W. Allen, _None So Blind: A Personal Account of the Intelligence Failure in Vietnam_ (Chicago: Ivan R. Dee, 2001), pp. 188–194.]
	На 8 март морските пехотинци дебаркират в Да Нанг в пълна бойна униформа. Красиви момичета ги посрещат с гирлянди. В Ханой Хо Ши Мин приготвя посрещане по свой вкус.
	На 30 март Пер де Силва се намира в кабинета си на втория етаж в сайгонската резидентура на ЦРУ, по диагонал срещу посолството, и говори по телефона с един от служителите си, докато зяпа през прозореца как един човек бута нагоре по улицата стар сив седан „Пежо“. Де Силва поглежда към мястото на шофьора и съзира възпламенен детонатор.
	„Светът ми започна да се движи лепкаво и бавно, докато умът ми казваше, че тази кола е бомба — спомня си Де Силва. — Все още със слушалката в ръка и без ясна мисъл, започнах да падам назад от прозореца, и докато падах, се обърнах, но бях само по средата на разстоянието до пода, когато колата експлодира.“* Летящи стъкла и метални осколки нарязват очите, ушите и гърлото му. Взривът убива най-малко двайсет души на улицата и 22-годишната секретарка на Де Силва. Двама от намиращите се в сградата служители на ЦРУ ослепяват завинаги. Шейсет други от персонала на Управлението и посолството са ранени. Джордж Алън има множество контузии, порезни рани и мозъчно сътресение. Де Силва ослепява с лявото око. Докторите го натъпкват с болкоуспокояващи, увиват главата му с марля и му казват, че остане ли в Сайгон — може да ослепее напълно.
	[* De Silva, _Sub Rosa_, p, 256.]
	Президентът се чуди как да се бори с противник, когото не може да види. „Там някъде трябва да има човек с достатъчно ум да измисли _някакъв_ начин да открием специални цели, по които да ударим“ — пита Джонсън, докато в Сайгон се свечерява.* Той решава да хвърли в битката още хиляди войници и да ескалира бомбардировките. Нито веднъж обаче не се съветва с директора на разузнаването.
	[* Записи на Джонсън, 30 март 1965 г., 9:12 ч. сутринта, LBJL.]


#	„Война, която не можем да спечелим“

	На 2 април 1965 г. Джон Маккоун напуска за последен път, като оставката му влиза в сила веднага щом Линдън Джонсън избере приемник. Той донася на президента съдбовно предсказание: „С всеки изминал ден и всяка седмица можем да очакваме все по-голям натиск за спиране на бомбардировките — казва Маккоун. — Той ще дойде от различни елементи от американското общество, от пресата, от Обединените нации и световното обществено мнение. Следователно в тази операция времето ще е срещу нас и мисля, че северновиетнамците разчитат на това.“ Един от най-добрите му анализатори, Харолд Форд, му е казал: „Във Виетнам ние все повече се откъсваме от реалността“ и „действаме с много повече смелост, отколкото мъдрост.“ Сега Маккоун разбира това. Той казва на Макнамара, че страната се готви да тръгне „в посока на бойна ситуация, в която победата ще е съмнителна“. Последното му предупреждение към президента е възможно най-откровено: „Ще се озовем затънали в битка в джунглата в една война, която не можем да спечелим и от която ще ни бъде изключително трудно да се измъкнем.“*
	[* Паметни бележки на Маккоун, 2 и 20 април 1965 г., LBJL. Виж също и Ford, _CIA and the Vietnam Policymakers_.]
	Линдън Джонсън много отдавна е спрял да слуша Джон Маккоун. Директорът напуска поста си със съзнанието, че не е въздействал по никакъв начин върху мисленето на президента на Съединените щати. Подобно на почти всички след него Джонсън харесва работата на Управлението само ако тя пасва на собственото му мислене. Когато не пасва, отива в кошчето за боклук. „Нека ви кажа за тия типове в разузнаването — разказва Джонсън. — Когато растях в Тексас, имахме една крава на име Беси. Рано сутрин излизах и я доях. Завеждах я в обора, сядах и издоявах кофа прясно мляко. Един ден се потрудих здравата и напълних цяла кофа мляко, но не внимавах и старата Беси топна омазаната си с тор опашка в тая кофа. Та, видите ли, същото правят и момчетата от разузнаването. Бъхтиш се и задвижваш добра програма или политика, а те топват в нея оплескана с лайна опашка.“*
	[* Robert M. Gates_, From the Shadows: The Ultimate Insider’s Story of Five Presidents and How They Won the Cold War_ (New York: Simon and Schuster, 1996), p. 556. Източникът на тази история е Ричард Хелмс. Хелмс си я спомня живо като разказ на Джонсън пред Джон Макклой на обяд в резиденцията на Белия дом. Тя определено звучи като Джонсън.]


>>	24. „Началото на едно дълго плъзгане по нанадолнището“

	Президентът се залавя да търси „велик човек“ за нов директор на Централното разузнаване — „някой, който може да запали фитила, ако това е, което трябва да се направи за спасяването на страната му“.*
	[* Записи Джонсън/Холанд, 2 април 1965 г.]
	Заместник-директорът на разузнаването Маршал Картър предупреждава да не се избира външен човек. Казва, че ще е „груба грешка“ да се избере военен, който се съгласява с всичко, и „катастрофа“ да се предпочете някой стар политически приятел; ако Белият дом смята, че в ЦРУ няма достоен за поста — „по-добре да закрият мястото и да го дадат на индианците“.* Ричард Хелмс е почти единодушният избор на президентския екип по националната сигурност — Маккоун, Макнамара, Ръск и Бънди.
	[* Картър, меморандум за архива, 2 април 1965 г., CIA, FRUS, 1964–1968, Vol. XXXIII, разсекретен през 2004 г.]
	Джонсън не се вслушва в никого от тях. Следобед на 6 април 1965 г. той се обажда на петдесет и една годишния адмирал в оставка Ред Рейбърн, родом от Декатюр, Тексас. Рейбърн има политически препоръки: той е спечелил симпатията на президента с явяването си в платено телевизионно обръщение по време на кампанията от 1964 г., когато обявява републиканския кандидат — сенатора от Аризона Бари Голдуотър — твърде тъп за президент. Заявката му за слава е ръководството на проекта за ядрената ракета за подводниците на флота „Поларис“ — занимание, което му спечелва приятели в Конгреса. Той е хубав човек, с хубава работа в аерокосмическата индустрия и хубаво ранчо в Палм Спрингс с изглед към единайсетия интервал между дупките на любимото му игрище за голф.
	Ред Рейбърн застава мирно, чувайки гласа на своя главнокомандващ. „Виж, имам нужда от теб — казва Линдън Джонсън, — и то ужасно много и ужасно бързо.“* Те разговарят доста дълго, преди Рейбърн да осъзнае, че Джонсън иска от него да управлява ЦРУ. Президентът му обещава, че Ричард Хелмс като нов заместник-директор ще върши тежката работа. „Можеш да си подремваш всеки ден следобед — казва той. — Няма да те претоварваме с работа.“ Апелирайки към патриотизма на Рейбърн, облягайки се на чара си на негов земляк, Джонсън казва: „Аз знам какво прави старият боен кон, когато чуе камбаната.“
	[* Транскрипция на телефонен разговор между президента Джонсън и адмирал Рейбърн, 6 април 1965 г., 16,26 ч., FRUS, Vol. XXXIII, разсекретен 2004 г., LBJL.]
	Адмиралът се качва на борда на 28 април 1965 г. Президентът устройва голямо шоу за неговото полагане на клетва в Белия дом с думите, че е търсил наблизо и далеч из страната и е открил само един човек, който може да свърши работата. Сълзи на благодарност се стичат по лицето на Рейбърн. Това е последният му щастлив момент като директор на разузнаването.
	Същия ден експлодира Доминиканската република. Съединените щати са опитали да превърнат страната в образцовия дом на Карибите след подкрепеното от тях през 1961 г. убийство на диктатора Рафаел Трухильо — и са се провалили. Сега въоръжени въстаници се сражават по улиците на столицата. Джонсън решава да изпрати четиристотин американски морски пехотинци заедно с ФБР и подкрепления за резидентурата на ЦРУ Това е първото мащабно дебаркиране на американски войски в Латинска Америка след 1928 г. и първата въоръжена авантюра от този вид в региона след _Залива на свинете_.
	На официална среща в Белия дом същата вечер Рейбърн докладва — без доказателства и без да е квалифициран за това, — че бунтовниците са контролирани от Куба. „По мое мнение това е истинска борба, подхваната от господин Кастро — казва Рейбърн в телефонен разговор с президента следващата сутрин. — За мен няма съмнение, че това е началото на експанзията на Кастро.“
	Джонсън пита: „Колко терористи на Кастро има?“
	Рейбърн отговаря: „Е, с положителност сме идентифицирали осем. И около 6 часа изпратих списък в Белия дом — той трябва да е в Ситуационната стая — кои са те, с какво се занимават и какво е било обучението им“. Списъкът на осемте „терористи на Кастро“ се появява в меморандум на ЦРУ, който гласи: „Няма доказателства, че режимът на Кастро е пряко въвлечен в настоящото въстание.“
	Президентът затваря телефона и решава да изпрати още хиляда морски пехотинци в Доминиканската република.
	Същата сутрин президентът пита своя съветник по националната сигурност имало ли е някакво предупреждение от ЦРУ за кризата. „Нямаше нищо“ — отговаря Бънди.
	„Според нашето ЦРУ това е напълно ръководена… операция на Кастро — казва президентът на личния си адвокат Ейб Фортас, докато 2500 парашутисти от армията се приземяват в Доминиканската република на 30 април.* — Те _казват_, че е така! Техните хора отвътре ни _разказват_!… Няма никакво съмнение, че това сега е Кастро… Те бунтуват други места в това полукълбо. Това може да е част от цял комунистически модел, обвързан с Виетнам… Най-лошата вътрешнополитическа катастрофа, която можем да претърпим, ще бъде, ако Кастро надделее.“ Президентът се готви да изпрати още 6500 американски войници в Санто Доминго.
	[* Записи на Джонсън, 30 април 1965 г., 10,50 и 11,30 ч.]
	Но Макнамара не вярва на казаното от Рейбърн на президента. „Не мислите, че ЦРУ може да го документира?“ — пита Джонсън секретаря по отбраната.* „Не мисля, господин президент — отвръща Макнамара. — Вие не знаете, че Кастро се опитва да направи нещо. Ще Ви бъде доста трудно да докажете, на когото и да е, че Кастро е направил нещо повече от това да обучи тези хора — а и ние сме обучавали много хора.“
	[* Записи на Джонсън, 30 април 1965 г., 17,50 ч.]
	Това кара президента да се замисли. „Добре де, не смятате ли, че това е нещо, което вие и Рейбърн и аз трябва да обсъдим? — казва президентът. — ЦРУ ми каза, че са замесени двама лидери от хората на Кастро. И малко по-късно казаха осем и после петдесет и осем…“
	„Аз просто не вярвам на тази история“ — откровено отговаря Макнамара.
	Въпреки това в обръщение към американския народ президентът настоява, че няма да допусне „комунистически конспиратори“ в Доминиканската република да установят „още едно комунистическо управление в Западното полукълбо“.
	Докладите на Рейбърн за кризата правят за Джонсън това, което са направили U-2 за Айзенхауер и Залива на свинете за Кенеди. То води пряко до първото твърдение в американската преса, че при Линдън Джонсън има „разминаване между думи и дела“. Фразата е публикувана за първи път на 23 май 1965 г. Тя жегва и остава завинаги. Президентът повече не се съветва със своя нов директор на разузнаването.
	В главната квартира духът спада под нестабилното командване на Рейбърн. „Беше трагично — твърди Рей Клайн, заместник-директорът на разузнаването, — началото на едно дълго плъзгане по нанадолнището.“*1 Горчивата шега е, че Дълес е водил щастлив кораб, Маккоун — здрав кораб, а Рейбърн — потъващ кораб. „Бедният Рейбърн — казва изпълнителният директор Ред Уайт, третият човек след него.*2 — Идваше всяка сутрин в 6:30 ч. и закусваше, мислейки, че президентът ще му се обади някой ден.“ Джонсън никога не го повиква. Болезнено ясно е, че Рейбърн е „неквалифициран да ръководи ЦРУ“ — казва Уайт. Злополучният адмирал е „направо като хванат от гората. Ако говорите за чужди страни, той не знае дали говорите за страна в Африка или Латинска Америка“. Както сенаторът Ричард Ръсел предупреждава Джонсън, новият директор е станал за смях при едно тайно даване на показания пред Конгреса: „Рейбърн има един недостатък, който ще го вкара в беля. Той никога няма да си признае, че не знае… Ако решите да се отървете от него, просто сложете там оня човек, Хелмс. Има повече акъл от всичките.“*3
	[*1 Ray Cline, _Secrets, Spies, and Scholars: Blueprint of the Essential CIA_ (Washington, DC: Acropolis, 1976), pp. 211–212.]
	[*2 James Hanrahan, „An Interview with Former CIA Executive Director Lawrence K. «Red» White“, _Studies in Intelligence_, Vol. 43, №1, Winter 1999/2000, CIA/CSI.]
	[*3 Транскрипция на телефонен разговор между президента и Ръсел, 14 септември 1965 г., 20 ч., FRUS, Vol. XXXIII, разсекретен през 2004 г., LBJL.]
	Докато Рейбърн се пипка и вършее, Ричард Хелмс ръководи ЦРУ. През тази година той трябва да направлява три важни секретни кампании. Всички са били започнати от президента Айзенхауер, засилени от президента Кенеди, а сега са решаващи за желанието на Джонсън да спечели войната в Югоизточна Азия. В Лаос ЦРУ се бори да прекъсне _Линията Хо Ши Мин_. В Тайланд се залавя да нагласи изборите. В Индонезия предоставя тайна подкрепа за водачи, които изтребват безброй комунисти. И трите страни са плочки от домино за президентите, които нареждат на ЦРУ да поддържа тези плочки изправени, боейки се, че ако една от тях падне, ще падне Виетнам.
	На 2 юли Джонсън се обръща към Айзенхауер за съвет относно ескалирането на войната. Броят на убитите във Виетнам американци възлиза на 446 души. Току-що властта е завзета от деветата поред след убийството на президента Дием хунта, оглавявана от Нгуен Као Ки — пилот, спускал на смърт агентите при мисиите на ЦРУ, и от Нгуен Ван Тхю — генерал, който по-късно заема президентския пост. Ки е зъл, а Тхю — корумпиран. Заедно те представляват публичният образ на демокрацията в Южен Виетнам. „Вие мислите, че наистина можем да бием _Виетконг_ навън?“ — пита президентът.* Победата зависи изцяло от доброто разузнаване, отговаря Айзенхауер, „и тъкмо това е най-трудното“.
	[* Записи на Джонсън, 2 юли 1965 г.]


#	„Свещена война“

	Лаос започва като разузнавателна война. Според договорите, подписани от свръхсилите и съюзниците им, всички чуждестранни бойци трябва да напуснат страната. Новопристигналият американски посланик Уилям Съливан лично е помагал за постигане на споразумението. Но Ханой задържа хиляди бойци в северната част на страната, подсилвайки комунистите от _Патет Лао_, а ЦРУ има своите шпиони и невидими войници навсякъде другаде из Лаос. Резидентите и техните служители имат заповеди да воюват тайно, противно на дипломатическите тънкости и на военните реалности на място.
	През лятото на 1965 г., докато Линдън Джонсън изпраща десетки хиляди американски войници във Виетнам, войната в Лаос се води от трийсетина разузнавачи от ЦРУ. С помощта на докарваните от пилотите на Управлението военни доставки те въоръжават партизанските бойци от племето хмон, пътуват до периферията на _Линията Хо Ши Мин_ и наглеждат обучените от Бил Леър от ЦРУ тайландски командоси.
	Леър води войната в Лаос от тайна площадка, построена от ЦРУ и Пентагона във военна база в Удорн, в Тайланд — отвъд река Меконг. Той е четирийсетгодишен и работи за ЦРУ в Югоизточна Азия от 14 години. Предците му са живели в Тексас още от времето на Аламо, но той е женен за тайландка, яде лепкав ориз с люти чушки и пие хмонска огнена вода. Когато в Лаос работите тръгват зле, той заключва фактите в сейфа си. Когато колегите му от ЦРУ загиват в битка, засекретява съдбата им. Предполага се войната да е „толкова невидима, колкото е възможно — казва Леър.* — По това време идеята беше да пазим тайна, защото, когато влязохме там, нямахме представа какво ще правят САЩ в дългосрочен план… Щом веднъж е започнато с тази тактика за пазене на тайната, доста трудно е тя да се смени“.
	[* Устна история на Лили, УИВО, FAOH.]
	Служителят от ЦРУ, който се сражава най-твърдо в Лаос, е Антъни Пошепни, познат на всички като Тони По. През 1965 г. той също е на четирийсет. Ранен като юноша, докато е бил морски пехотинец при Иво Джима, ветеран от паравоенните мисии на ЦРУ през Корейската война, той е и единият от петимата избягали с подводница от Суматра офицери от Управлението след провала на преврата в Индонезия през 1958 г. По живее в базата на ЦРУ в долината на Лонг Тиен в Централен Лаос, на около 100 мили северно от столицата. С бутилка скоч или хмонска оризова ракия за постоянен спътник, Тони По е полевият командир на тайната война, патрулиращ със своите хмонски и тайландски отряди по планинските пътеки и пътищата в долините. Станал е напълно като местните и повече от леко откачен.
	„Вършеше всички тези проклети откачени работи — казва Леър. — Ако бяхте отвели Тони у дома, нямаше да изтрае и пет минути във вестибюлите. Щеше да е вън от ЦРУ. Но в Управлението имаше много момчета, които му се възхищаваха, защото никога не се бяха доближавали до това, видите ли, а той беше направил някои добри неща. Големите клечки също до един знаеха точно какво се случва и не казваха и една проклета дума.“
	По казва на юначагите си да режат ушите на убитите от тях като доказателство за победите им в сражение. Събира ги в зелена целофанена торба, през лятото на 1965 г. ги отнася в резидентурата на ЦРУ във Виентян и ги тръсва на бюрото на заместник-началника. Нещастният получател е Джим Лили. Ако Тони По е искал да шокира голямата клечка от _Бръшляновата лига_, успял е.
	Лили постъпва в ЦРУ скоро след завършването на Йейл, през 1951 г. Влиза в Далекоизточния отдел, като по време на Корейската война пуска агенти в Китай и е мамен от китайските националисти. Ще служи в Пекин първо като резидент, после като американски посланик.
	През май 1965 г. Лили каца в Лаос като заместник-началник на резидентурата, а когато шефът му е разкрит, става изпълняващ длъжността. Той се съсредоточава върху политическата война в столицата. Парите на ЦРУ се стичаха „като част от нашето усилие за изграждане на нация — казва той — и ние наливахме сравнително голямо количество пари на политици, които биха се вслушали в нашите съвети“. Резултатите от следващите избори за Народно събрание в Лаос показват 54 от общо 57 места, контролирани от подкрепяните от ЦРУ лидери. Но Виентян е труден пост.
	„Виждахме как някои от нашите младежи загиват в катастрофи с хеликоптер — спомня си Лили. — Имахме да се справяме с държавни преврати, наводнения и какво ли още не. Виждахме как някои от хората ни не могат да издържат и се пречупват.“*
	[* Устна история на Лили, УИВО, FAOH.]
	Обичайните проблеми на енергичните американци, изпратени в тропическа военна зона — секс, алкохол, лудост, се умножават във Виентян, най-често в един нощен клуб с името „Бялата роза“. Лили си спомня деня, когато „един от старшите ни служители от ЦРУ информира делегация от Конгреса за тайната война във вътрешността на страната. Същата вечер делегацията беше отведена в «Бялата роза» и запозната с виентянския нощен живот. Членовете й видяха на пода на бара някакъв едър американец, който, гол-голеничък, крещеше: _«Искам го сега!»_ Една от компаньонките от заведението вдигна полата си и седна върху лицето му. Това беше същият офицер, който по-рано през деня осведомяваше делегацията“.
	Резидентурата на ЦРУ се мъчи да идентифицира комунистическите цели в Лаос, да определи точно местоположението на пътеките, които се вплитат в _Линията Хо Ши Мин_, и да преследва противника. „Опитвахме да създадем екипи от местните племена — казва Лили. — Те докладваха за много голям брой убити северновиетнамци, но мисля, че статистиката им беше отчасти изфабрикувана.“ Те набелязват също така целите за мисиите на американските бомбардировачи. През 1965 г. американците четири пъти поразяват невинни цивилни цели в Лаос, като веднъж бомбардират приятелско село, благословено с посещение на добра воля на посланика Съливан предишния ден. Хвърлянето на бомби продължава по искане от Бил Леър в опита му да спаси един пилот на ЦРУ, който се е приземил в гореща зона и е бил пленен от _Патет Лао_. Бомбите падат на 20 мили встрани от предвидената цел; пилотът Ърни Брейс прекарва като военнопленник в ханойския „Хилтън“ осем години.
	През юни 1965 г. един от най-добрите офицери на Ван Пао е убит при стрелба от земята, докато стои на отворената врата на хеликоптер и търси свален американски пилот на 40 мили навътре в Северен Виетнам. През август хеликоптер на „Еър Америка“ катастрофира и пада в река Меконг край Виентян — загиват шефът на базата на ЦРУ в Северозападен Лаос Луис Оджибуей и полковник от лаоската армия, който работи с него. Шефовете на Управлението изсичат в мраморното фоайе на главната квартира звезда в чест на Оджибуей. През октомври друг вертолет пада в джунглата близо до камбоджанската граница и убива Майк Дюъл и Майк Малоуни — младите синове на двама изтъкнати служители на ЦРУ. Изсечени са още две звезди.
	Войната на ЦРУ в Лаос започва със скромни ресурси, „със силно оживление, с чувството, че най-сетне сме открили хора, които ще се сражават с комунистите и от време на време ще ги побеждават в партизанска война — казва Лили. — Това беше свещена война. Добра война“.
	След това предният пост на ЦРУ в Лонг Тиен започва да се разраства: нови пътища, складове, казарми, камиони, джипове, булдозери; по-голяма самолетна писта, повече огнева мощ, повече поддръжка от въздуха. Хмон спират да се занимават с нивите си, щом оризът започва да пада от небето от самолетите на ЦРУ. „Увеличихме личния състав, удвоихме го или го утроихме“ — казва Лили. Новодошлите служители на ЦРУ „действително гледаха на Лаос като на паравоенен проблем. Те наистина не бяха подготвени за ситуацията като цяло… Заприлича повече на Виетнам. И тъкмо тогава ситуацията започна да ни се изплъзва“.
	Този момент настъпва през октомври 1965 г., когато Бил Колби пристига в Лаос и отлита до Лонг Тиен на инспекционна обиколка. Войната във Виетнам вече е в пълен ход; 184 000 войска е разгърната до края на годината. Ключът към победата над Севера все още е в _Линията Хо Ши Мин_ в Лаос, по която комунистите придвижват хора и стоки по-бързо, отколкото САЩ могат да ги поразят. Колби е обезсърчен: врагът контролира стратегически точки из цял Лаос, дори в покрайнините на Виентян.*
	[* Колби до Хелмс, 16 август 1966 г., FRUS, 1964–1968, Vol. XXVIII. Записката описва впечатленията на Колби по време на обиколката му през октомври 1965 г.]
	Той иска нов началник на резидентурата, хладнокръвен и строг командир. Човекът за тази работа е Тед Шекли.


#	„История на успеха за пример“

	Когато обаждането идва, Шекли е шеф на ЦРУ в Берлин от по-малко от шест месеца, последвали дълъг период опити за сваляне на Кастро от Маями. Средоточието на кариерата му са били Съветите, кубинците и източногерманците. Никога не е бил близо до Азия в какъвто и да е смисъл. Той отлита до базата Удорн в Тайланд, където американските булдозери копаят червеникавата глинеста почва, а камуфлирани американски реактивни самолети набират скорост за въздушни нападения във Виетнам. Шекли си спомня как е видял натоварените стелажи с бомби и си е помислил: „Тук никой не приказва празни приказки.“*
	[* Разказът на Шекли е взет от посмъртно излезлите му мемоари, написани заедно с Ричард А. Фини: Ted Shackley with Richard A. Finney, _Spymaster: My Life in the CIA_ (Dulles, VA: Potomac, 2005).]
	Той иска да прехвърли войната на вражеска територия, иска също и незабавни резултати. Започва да изгражда империя в джунглата с Джим Лили като свой заместник-началник. Двамата стават близки приятели. Портретът, който Лили прави на човека — „амбициозен, с гъвкава мисъл и безмилостен“ — е показателен. „Това, което беше решен да направи, беше да подсили резидентурата в Лаос и да изиграе решителна роля във Виетнамската война, като удари _Линията Хо Ши Мин_ — казва Лили. — Той въведе паравоенните сили и средства, които трябваше да поддържа срещу тази ключова цел. Той не бездействаше. Той искаше да печели войни.“
	Шекли довежда от резидентурата в Маями и базата в Берлин хора, на които има доверие, нарежда им да отидат в провинциите, да формират селски милиции и да ги пратят в бой. Милициите започват с шпиониране на _Линията Хо Ши Мин_ и завършват със сражения. Открива нови бази на ЦРУ из цял Лаос. Броят на служителите на Управлението, които работят за него, се увеличава над седем пъти — от 30 на 250. Под неговото командване лаоските паравоенни отряди се удвояват и достигат четирийсет хиляди души. Той ги използва като преден пункт за управление на авиацията, който да стовари американската въздушна сила върху Лаос. Към април 1966 г. двайсет и девет екипа на ЦРУ за наблюдение на пътищата в Югоизточен Лаос посочват вражески движения по линията в базата в Удорн, която изпраща американски бомбардировачи да ги унищожават.
	Американската авиация започва да превръща джунглите на Лаос в пустош. Бомбардировачите B-52 летят към Северен Виетнам, за да унищожават селата и колибите в началото на _Линията Хо Ши Мин_. Армията и флотът изпращат командоси, които да опитат да пречупят гръбнака на линията там, където тя се извива отново към Юга.
	Шекли изчислява щетите и броя на убитите. Заключава, че бракът на планинските племена с американската военна технология е „революционизирал нередовната война“ и е „поставил едно принципно ново оръжие в ръцете на американските политици“. Във Вашингтон хората на президента четат докладите на Шекли — толкова хиляди лаоски командоси вербувани, толкова комунисти убити на месец, толкова изпълнени мисии — и намират работата му като „история на успеха за пример“.* Те одобряват допълнителни десетки милиони долари за войната на ЦРУ в Лаос. Шекли смята, че печели войната. Но комунистите продължават да се движат по линията.
	[* Меморандум от ЦРУ до Комитет 303, 8 септември 1966 г., FRUS, 1964–1968, Vol. XXVIII, document 248.]


#	„Ключова страна в Югоизточна Азия“

	В Тайланд ЦРУ се сблъсква с по-сложен политически проблем: създаването на илюзия за демокрация.
	През 1953 г. Уолтър Бидъл Смит и братята Дълес изпращат в Банкок един необичаен американски посланик: Бил Донован-Дивия.*1 Той е седемдесетгодишен, но все още има боен дух. „Посланик Донован препоръча на президента Айзенхауер да организират съпротива в Тайланд, да опитат да се завърнат в някои от онези страни и да спрат устрема на комунизма — казва Бил Томас, главният служител по информацията на посланика в Банкок. — Парите не бяха пречка.“*2 Донован предизвиква голям подем в тайните операции на ЦРУ в Югоизточна Азия след Корейската война. Помага му четирийсетхилядната тайландска полиция, чийто началник, ползващ се с гаранциите на ЦРУ и посолството, е крал на опиума.
	[*1 Донован започва посланическия си мандат с възобновяване на катастрофалната операция с Ли Ми. Разбитите китайски националистически сили са се установили в Златния триъгълник — хълмовете на Източна Бирма, северните гранични области на Тайланд и западния край на Лаос. Те са станали агресивна окупационна сила, въртяща международна търговия с опиум. За Донован са борци за свобода и той прегръща каузата им — „като предоставяше подкрепа, публично отричайки каквото и да е участие на ЦРУ“ — казва Кемптън Б. Дженкинс, тогава политически служител от Държавния департамент в Банкок. Една фалшива евакуация на части на Ли Ми, надзиравана от Донован, изглежда впечатляващо — пилотите на ЦРУ откарват 1925 мъже и момчета от Златния триъгълник до Тайван, но хиляди хора остават. Вместо да се бият с комунистите, те се заемат с монополизиране на пазара на опиум, изграждайки рафинерии за морфин, превозвайки наркотиците до Банкок. Дженкинс предоставя подробен поглед към връзките на Донован с тайландската полиция и военните. Устна история на Дженкинс, FAOH. Виж и Frank С. Darling, _Thailand and the United States_ (Washington, DC: Public Affairs, 1965) за представяне на началото на замесването на ЦРУ в региона след Корейската война. Нарастващото влияние на лаоската резидентура през 50-те години е добре описано в устните истории (за FAOH) на Джон Гънтър Дийн, JT. Майкъл Райвс и Кристиан А. Чапман, които са служили в американското посолство.]
	[*2 Устна история на Томас, FAOH.]
	Управлението и бързо нарастващата американска група за военна помощ обучават и въоръжават тайландската армия, чийто командир контролира публичните домове, кланиците и складовете за спиртни напитки в Банкок. Донован открито подкрепя тайландските генерали като защитници на демокрацията. Управлението използва връзките си с тях, за да изгради базата си в Удорн. Някога нервният център на тайните операции в Югоизточна Азия, след 11 септември 2001 г. тя служи като таен затвор за задържане и разпитване на ислямски радикалисти.
	Тайланд остава под военна диктатура повече от десетилетие след заминаването на Донован. През 1965 г. след подсещане от Вашингтон генералите заявяват, че възнамеряват да проведат избори в някакъв момент. Но те се страхуват от успех на левицата при избирателните урни. Ето защо ЦРУ се заема да създаде и контролира демократичния процес.
	На 28 септември 1965 г. Хелмс, шефът на тайните операции Дезмънд Фицджералд и далекоизточният барон Бил Колби представят на Белия дом предложението за „финансиране на политическа партия, изборна подкрепа за тази партия и за подбрани кандидати за парламента от партията“. Плановете им са енергично подкрепени от хитрия и амбициозен американски посланик в Тайланд Греъм Мартин, който смята ЦРУ за свой личен сейф и полицейска служба. Проблемът е деликатен, докладват те. „Тайланд сега е във военно положение, при което не се разрешават политически партии“; тайландските генерали „са направили малко или нищо, за да се засилят и организират политически в подготовка за предстоящите избори“. Но заради твърдата ръка на посланика и ЦРУ те са се съгласили да обединят сили и да формират нова партия. От своя страна ЦРУ ще предостави милиони, за да създаде нова политическа машина.
	Целта е да продължат „водачеството и контролът на сегашната управляваща група“ и „да се гарантира, че създадената партия ще успее да спечели достатъчно и решаващо мнозинство на изборите“.* Управлението заявява, че може да започне „буквално да изгражда демократичния избирателен процес отдолу нагоре“ — тъй че Съединените щати да могат да разчитат на „стабилен прозападен режим в ключова страна в Югоизточна Азия“. Президентът Джонсън лично одобрява плана. Стабилността в Тайланд е решаваща за американската победа във Виетнам.
	[* Тези цели са изложени в меморандума на ЦРУ, подготвен на 28 септември 1965 г. за Комитет 303, и в протоколите на същия комитет, 8 октомври 1965 г., FRUS, Vol. XXVII.]


#	„Ние просто се понесохме на вълните към брега“

	ЦРУ е предупредило Белия дом, че краят на американското влияние в Индонезия ще направи победата във Виетнам безсмислена.* Управлението работи здраво, за да открие нов лидер за най-многобройната мюсюлманска страна в света.
	[* На 5 март 1965 г. в дискусия за провеждащите се тайни акции в Индонезия старши служител на ЦРУ заявява през Комитета 303, че „приобщаването на държава със 105 милиона жители към комунистическия лагер ще направи една победа във Виетнам малозначителна“. 303 Committee minutes, March 5, 1965. Отделен меморандум на ЦРУ за Комитета 303 с дата 23 февруари 1965 г. представя програмата за тайни действия в Индонезия: „От лятото на 1964 г. [заличено, но вероятно резидентурата в Индонезия или далекоизточният отдел на Колби.] работи с Държавния департамент за формулиране на концепции и развиване на оперативна програма за политически действия в Индонезия… Главната идея в програмата е да се експлоатира фракционерството в ИКП, да се подчертава традиционното индонезийско недоверие към континентален Китай и да се представя ИКП като инструмент на червения китайски империализъм. Конкретните типове предвидени действия включват тайна връзка със съществуващи антикомунистически групи и подкрепа за тях… [Текущите тайни програми включват.] политически действия в съществуващите индонезийски организации и институции [и.] прикрито обучаване на определени служители и цивилни, които ще бъдат поставени на ключови позиции… [Сред целите е.] да се подготвят потенциални лидери в Индонезия с цел да се осигури плавно некомунистическо наследяване при смъртта или отстраняването на Сукарно от длъжност.“ Документите на Комитета 303 се намират във FRUS, Vol. XXVI.]
	Тогава, на 1 октомври 1965 г., се достига до политическо земетресение. Седем години след като ЦРУ се опитва да го свали от власт, президентът на Индонезия Сукарно тайно започва нещо, което изглежда преврат срещу собственото му управление. След две десетилетия във властта, с вече западащи здраве и разсъдък, Сукарно иска да укрепи управлението си чрез съюз с Индонезийската комунистическа партия (ИКП). Партията се е засилила, печелейки привърженици с непрестанни напомняния за посегателствата на ЦРУ срещу суверенитета на страната. По това време ИКП е най-голямата комунистическа организация извън Русия и Китай — с 3,5 милиона поименни членове.
	Завоят на Сукарно наляво се оказва фатална грешка. Поне петима генерали са убити същата нощ, включително началникът на генералния щаб. Държавното радио обявява, че революционен съвет е поел властта, за да защити президента и държавата от ЦРУ.
	Резидентурата в Джакарта има малцина приятели в армията или правителството. Тя има точно един добре разположен агент — Адам Малик, разочарован бивш марксист на 48 години, служил като посланик на Сукарно в Москва и като министър на търговията.
	След окончателното скъсване с президента през 1964 г. Малик се е срещнал с Клайд Макавой от ЦРУ в тайна квартира в Джакарта. Макавой е специалистът по тайните операции, който преди десетилетие е помогнал за вербуването на бъдещия премиер на Япония и е пристигнал в Индонезия със заповед да проникне в ИКП и правителството на Сукарно.
	„Аз завербувах и ръководех Адам Малик — казва Макавой в интервю през 2005 г.* — Той беше най-високопоставеният индонезиец, вербуван от нас.“ Запознал ги е общ приятел, гарантирал за Макавой; посредникът е японски бизнесмен в Джакарта, бивш член на Японската комунистическа партия. След като привлича Малик, ЦРУ получава одобрение за програма от тайни акции с нарастваща интензивност, които да вбият клин между левицата и десницата в Индонезия.
	[* Интервю на автора е Макавой. Документацията относно ролята на ЦРУ в Индонезия, включително телеграма от Грийн до Бънди (2 декември 1965 г.), уточняваща плащане за Малик от ЦРУ, се намира във FRUS, 1964–1968, Vol. XXVI, pp. 338–380. Томът бе официално спрян и изтеглен от обращение от ЦРУ — но не преди някои копия да бъдат отпечатани, подвързани и експедирани. Архивът за национална сигурност вписа съответните страници през юли 2001 г. Интервюто на автора с Макавой бе проведено по телефона в дома му на Хаваите. Решаващата роля на Макавой като служител на ЦРУ в Индонезия се потвърждава от трима от съвременниците му в Управлението.]
	След това за няколко ужасяващи седмици през октомври 1965 г. индонезийската държава се разцепва надве.
	ЦРУ се заема да изгради правителство в сянка — тройка, състояща се от Адам Малик, султана на Централна Ява и армейския генерал-майор Сухарто. Малик използва връзките си с Управлението, за да проведе серия тайни срещи с новия американски посланик в Индонезия Маршал Грийн. Посланикът казва, че срещнал Адам Малик „в секретна обстановка“ и получил „много ясна представа за това какво мисли Сухарто, какво мисли Малик и какво предлагат да свършат“, за да спасят Индонезия от комунизма чрез новото, водено от тях политическо движение — _Кап — Гестапу_.*
	[* Устна история на Грийн, FAOH.]
	„Заповядах всички 14 портативни радиостанции, които имахме в посолството за свръзка в извънредни ситуации, да бъдат предадени на Сухарто — казва посланик Грийн. — Това предостави допълнителна сигурност за него и за висшите му офицери“ — и средство за ЦРУ да наблюдава какво правят. „Докладвах за това във Вашингтон и получих много одобрителна телеграма от Бил Бънди“ — помощник държавен секретар за Далечния изток и добър приятел на Грийн от трийсет години, от дните на Гротън.
	В средата на октомври 1965 г. Малик изпраща един помощник в дома на старшия политически служител на американското посолство Боб Мартенс, който е служил в Москва при мандата му като индонезийски посланик. Мартенс дава на помощника несекретен списък на шейсет и седем водачи на ИКП, който е съставил от изрезки от комунистическата преса. „Със сигурност не беше смъртен списък — казва Мартенс. — Това бе начин некомунистите, които всъщност се бореха за живота си — не забравяйте, че изходът от борбата на живот и смърт между комунистите и некомунистите бе все още неясен, — да са наясно с организацията на другата страна.“* Две седмици по-късно посланик Грийн и резидентът на ЦРУ в Джакарта Хю Товар започват да получават съобщения за убийства и жестокости в Източна и Централна Ява, където хиляди хора са избивани от цивилни ударни части с благословията на генерал Сухарто.
	[* Устна история на Грийн, FAOH.]
	Макджордж Бънди и брат му Бил решават, че Сухарто и движението _Кап — Гестапу_ заслужават американска подкрепа. Посланик Грийн ги предупреждава, че помощта не може да идва през Пентагона или Държавния департамент. Тя не може да се скрие успешно — политическите рискове са твърде големи. Тримата стари випускници на Гротън — посланикът, съветникът по националната сигурност и помощник държавният секретар за Далечния изток — се съгласяват, че парите трябва да бъдат манипулирани от ЦРУ.
	Решават да подкрепят индонезийската армия под формата на медицински материали за 500 000 долара, които да бъдат доставени посредством ЦРУ, като се подразбира, че армията ще продаде стоките за пари в брой; временно одобряват и доставката на сложно комуникационно оборудване на командирите на индонезийската армия. Посланик Грийн, след съвещание с Хю Товар от ЦРУ, праща телеграма до Бил Бънди, в която препоръчва солидно заплащане за Адам Малик:
C>
	„Това служи, за да потвърди по-ранното ми съгласие за снабдяването на Малик с 50 милиона рупии (около 10 000 долара) за дейностите на движението _Кап — Гестапу_. Тази вдъхновена от армията, но управлявана от цивилни група все още носи бремето на настоящите репресивни действия… Желанието ни да му помогнем по този начин, мисля, ще покаже на Малик одобрението ни за сегашната му роля в усилията на армията срещу ИКП и ще насърчи добри отношения на сътрудничество между него и армията. Шансовете за проследяване и последващо разкриване на подкрепата ни в този случай са минимални, както при всяка операция с тайно прехвърляне на пари.“
C$
	В Индонезия започва да се надига огромна вълна от насилие. Генерал Сухарто и _Кап — Гестапу_ избиват огромен брой хора. По-късно посланик Грийн заявява на вицепрезидента Хюбърт X. Хъмфри по време на разговор в кабинета му на Капитолия, че „от 300 000 до 400 000 души бяха изклани“ в „кървава баня“.* Вицепрезидентът споменава, че е познавал Адам Малик от много години, а посланикът го възхвалява като „един от най-умните хора, които някога съм срещал“. Малик е назначен за външен министър и поканен да прекара двайсет минути с президента на Съединените щати в Овалния кабинет. Повечето време минава в разговор за Виетнам. В края на дискусията Линдън Джонсън казва, че наблюдава развитието в Индонезия с много голям интерес, и предава най-добрите си пожелания на Малик и Сухарто. С подкрепата на Съединените щати впоследствие Малик ще служи като председател на Генералната асамблея на ООН.
	[* Меморандум за разговора, 17 февруари 1967 г.; среща на Джонсън с Адам Малик в Овалния кабинет, меморандум за разговора, 27 септември 1966 г.; и двата документа са във FRUS, 1964–1968, Vol. XXVI.]
	Посланик Грийн променя предположението си за броя на жертвите в Индонезия на тайна сесия на Сенатската комисия за външни отношения. „Смятам, че можем да повишим предположението до около 500 000 души — казва той в разсекретени през март 2007 г. показания. — Разбира се, не е сигурно. Просто съдим по цели села, които са били обезлюдени.“*
	[* Показания на Грийн, Сенатска комисия за външни отношения, 30 януари 1967 г., разсекретени през март 2007 г.]
	Председателят, сенаторът от Арканзас Дж. Уилям Фулбрайт, поставя следващия въпрос ясно и пряко:
C>
	„Били ли сме замесени в преврата?“
	„Не, сър“ — отговаря посланик Грийн.
	„Били ли сме замесени в предишния опит за преврат?“ — пита сенаторът.
	„Не — отговаря посланикът, — не смятам.“
	„ЦРУ не е играло роля в него?“ — пита Фулбрайт.
	„Имате предвид 1958 г.?“ — казва Грийн.
	Управлението, разбира се, е направлявало преврата от нескопосаното му начало до горчивия му край.
	„Боя се, че не мога да отговоря — изрича посланикът. — Не съм сигурен какво се случи.“
	Опасен момент, когато за малко да бъде засегната една катастрофална операция и смъртоносните й последици, но сенаторът го пропуска.
	„Не знаете дали ЦРУ е било замесено или не — казва Фулбрайт. — И ние не сме били замесени в този преврат.“
	„Не, сър — отговаря посланикът — определено не.“
C$
	Повече от един милион политически затворници са задържани от новия режим. Някои остават в затворите за десетилетия. Някои умират там. Индонезия остава военна диктатура до края на Студената война. Последиците от репресията се усещат до днес.
	В продължение на четирийсет години Съединените щати са отричали, че имат нещо общо с извършеното в името на антикомунизма клане в Индонезия. „Ние не предизвикахме вълните — казва Маршал Грийн. — Ние просто се понесохме на вълните към брега.“*
	[* Устна история на Грийн, FAOH.]


#	„Искрено и дълбоко разтревожено“

	Двайсет години по-рано Франк Уизнър и Ричард Хелмс заедно са напуснали Берлин и са отлетели за Вашингтон, питайки се дали изобщо ще има Централно разузнавателно управление. И двамата са се издигнали до ръководството на тайната служба. Единият е на път да достигне върха на властта. Другият е паднал в бездната.
	В продължение на месеци Франк Уизнър се усамотява в красивата си къща в Джорджтаун, пиейки уиски от чаши от релефно стъкло, в състояние на мрачно отчаяние. Една от строго пазените тайни на ЦРУ е, че един от неговите отци — основатели периодично посещава лудницата в продължение на години. Уизнър е бил отстранен от поста шеф на резидентурата в Лондон и принуден да се пенсионира, след като душевното му заболяване го застига отново през 1962 г. Той говори несвързано за Адолф Хитлер, чува гласове, вижда разни неща. Знае, че никога няма да бъде добре. На 29 октомври 1965 г. има уговорка със стар приятел от ЦРУ — Джо Брайън — да отидат на лов в имението му на източния бряг на Мериленд. Същия следобед Уизнър отива в къщата си в провинцията, сваля пушката от стената и си пръсва главата. Той е на петдесет и шест години. Опелото му в Националната катедрала е величествено. Погребан е в Националното гробище Арлингтън, като на надгробния му камък пише: „Лейтенант от флота на Съединените щати.“
	Солидарността от времето на Студената война започва да се руши. Само няколко седмици след като Франк Уизнър е положен да почива, Рей Клайн, заместник-директорът на разузнаването, отива при Кларк Клифърд, председател на президентския Консултативен съвет по разузнаване, и унищожава Ред Рейбърн.
	Клайн предупреждава, че директорът е заплаха за нацията. На 25 януари 1966 г. Клифърд съобщава на Макджордж Бънди — готов да напусне след пет изтощителни години като съветник по националната сигурност, — че Съветът по разузнаване е „искрено и дълбоко разтревожен от проблема с ръководството в ЦРУ“.*1 След няколко дни подходящо изтичане на информация до _Уошингтън Стар_ показва на Рейбърн, че му предстои да напусне. Адмиралът отговаря. Той изпраща на помощника на президента Бил Мойърс дълъг списък с постиженията си: Управлението е прекратило изхабени и непродуктивни тайни акции, изградило е двайсет и четири часов оперативен център, който да предоставя новини и информация на президента, удвоило е силата на контратерористичните отряди във Виетнам и е утроило цялостните си усилия в Сайгон.*2 Уверява Белия дом, че духът в главната квартира и в чужбина е висок. Сутринта на 22 февруари 1966 г. президентът Джонсън прочита бляскавата самооценка на адмирал Рейбърн, вдига слушалката и телефонира на Макджордж Бънди.
	[*1 Бънди до Джонсън, „Subject: CIA“, цитирайки разговор с Клифърд, 26 януари 1966 г.]
	[*2 Рейбърн до Мойърс, 14 февруари 1966 г.]
	Рейбърн „_напълно е забравил_ факта, че не е високо оценяван и че не върши добра работа — казва президентът. — Мисли си, че е направил голямо подобрение и че е голям успех. И се боя, че Хелмс допуска това“.*
	[* Джонсън до Бънди, 22 февруари 1966 г; LBJ Tapes, всички цитирани във FRUS, Vol. XXXIII, и разсекретени през 2004 г.]
	Джонсън не поставя никого начело на съвета за преглед на тайните акции, известен като Комитет 303, след оставката на Бънди същата седмица. Нуждаещи се от вниманието на Белия дом операции увисват, сред тях план за нагласяване на изборите в Доминиканската република в полза на живеещ в изгнание в Ню Йорк бивш президент, и свежо наливане на пари и оръжие за диктатора на Конго. Джонсън оставя мястото свободно през март и април 1966 г. Най-напред той желае Бил Мойърс — по-късно един от най-ясните левичарски гласове на обществената телевизия — да поеме ръководството на Комитет 303. Мойърс присъства на едно заседание, проведено на 5 май 1966 г., потръпва от ужас и отклонява тази чест. Тогава президентът избира най-лоялния си последовател — Уолт Уитман Ростоу — за съветник по националната сигурност и председател на Комитет 303. Комитетът се връща към работа през май.* Въпреки затишието той одобрява 45 големи тайни операции на ЦРУ за същата година, повечето от тях като подкрепа за войната в Югоизточна Азия.
	[* Паметна бележка на СНС до Джонсън, 24 март 1966 г.; недатирана бележка за заместник-директора на разузнаването — „The 303 Committee, Senior Interdepartmental Group and the Interdepartmental Regional Groups“; „Coordination and Policy Approval of Covert Operations“, February 23, 1967, CIA. Всички са цитирани във FRUS, Vol. XXXIII, и разсекретени през 2004 г. Документът за тайните акции от 1967 г. е много подробен. Той изброява главните акции до момента, показвайки рафинирането на контрола на изпълнителната власт над ЦРУ:
C>
	а) Проекти, вътрешно одобрени от ЦРУ:
		(1949–1952) — 81 — администрация на Труман
	б) Проекти, одобрени от директора на разузнаването в координация със Съвета за координиране на операциите или Съвета за психологическа стратегия:
		(1953–1954) — 66 — администрация на Айзенхауер
	в) Проекти, одобрени или повторно одобрени от Съвета за координиране на операциите, Специалната група или Комитета 303:
		администрация на Айзенхауер — 104
		администрация на Кенеди — 163
		администрация на Джонсън — 142.
C$
	]
	Най-накрая, през третата събота на юни 1966 г., операторът на Белия дом предава обаждане от президента до дома на Ричард Хелмс.
	На петдесет и три години, посивяващ, стегнат заради тениса, навит като швейцарски часовник, Хелмс кара стария си черен „Кадилак“ до главната квартира всяка сутрин в шест и половина, включително и в съботите; този ден е един от редките му почивни дни. Започналото като военновременен роман с тайната служба става всепоглъщаща страст. Двайсет и седем годишният му брак с шест години по-възрастната скулпторка Джулия Шийлдс се разпада поради липса на внимание. Синът им е в колеж. Животът му е изцяло посветен на Управлението. Когато вдига звънящия телефон, той чува най-голямото си желание осъществено.
	Полагането на клетвата е извършено в Белия дом на 30 юни. Президентът докарва Оркестъра на морската пехота. Сега Хелмс е начело на почти двайсет хиляди души, повече от една трета от тях заети с шпионска работа в чужбина, и бюджет от около милиард долара. Гледат го като един от най-могъщите хора във Вашингтон.


>>	25. „Тогава разбрахме, че не можем да спечелим войната“

	Четвърт милион американски войници воюват, когато Ричард Хелмс поема контрола над ЦРУ. Хиляда тайни агенти в Югоизточна Азия и три хиляди разузнавачи анализатори у дома са погълнати от разрастващото се бедствие.
	В главната квартира назрява битка. Работата на анализаторите е да отсъдят дали войната може да бъде спечелена. Работата на тайната служба е да помогне тя да се спечели. Повечето анализатори са песимисти; повечето оперативни работници са ентусиасти. Те работят в различни светове; въоръжени постове стоят между директоратите в главната квартира. Хелмс се усеща като „цирков ездач, стъпил на гърбовете на два коня, всеки от които върви в своята посока по много сериозна причина“.*
	[* Richard Helms with William Hood, _A Look over My Shoulder: A Life in the Central Intelligence Agency_ (New York: Random House, 2003), p. 311.]
	Едно от стотиците нови попълнения в ЦРУ, дошли на работа през лятото, когато Хелмс взима властта, е на двайсет и три години и е постъпил като на шега, в търсене на безплатно пътуване до Вашингтон по време на последната си година в Университета на Индиана. Боб Гейтс, бъдещият директор на разузнаването и секретар по отбраната, пътува с един от автобусите на Управлението от центъра на Вашингтон по алея, оградена от висока верижна ограда с бодлива тел отгоре. Той влиза в мрачна седеметажна бетонна сграда с антени на покрива.
	„Вътрешността на сградата беше подвеждащо проста — спомня си той. — Дълги, неукрасени фоайета. Малки килийки за работа. Линолеум на пода. Метални казионни мебели. Беше като грамадна застрахователна компания. Но всъщност не беше.“ ЦРУ превръща Гейтс в чудо за три месеца — моментално го прави лейтенант и го праща във военновъздушната база Уайтман, Мисури, за да изучи науката за насочване на ядрени оръжия. Оттам пооперилият се вече анализатор на ЦРУ хвърля поглед към ставащото във Виетнам и изтръпва: пилотите на САЩ са на привършване и беловласи полковници се изпращат, за да бомбардират комунистите.
	„Тогава разбрахме — спомня си Гейтс, — че не можем да спечелим войната.“*
	[* Gates, _From the Shadows: The Ultimate Insider s Story of Five Presidents and How They Won the Cold War_ (New York: Simon and Schuster, 1996), pp. 20–22.]


#	„Невъзможното е направено“

	Хелмс и неговият началник за Далечния изток Бил Колби са тайни агенти от кариерата и докладите им до президента отразяват позитивния дух на старата тайна служба. Хелмс казва на Джонсън: „Това Управление работи с всички сили да допринесе за успеха на цялостната програма на САЩ за Виетнам.“* Колби изпраща на Белия дом хвалебствена оценка за резидентурата на ЦРУ в Сайгон. При все че „войната по никакъв начин не е свършила — докладва той, — докладът на моя съветски или китайски колега със сигурност показва голяма загриженост от нарастващите проблеми на _Виетконг_ и стабилното подобряване на способността и на южните виетнамци, и на американците да водят всенародна война“. Джордж Карвър, избран от Хелмс за негов специален помощник по виетнамските въпроси, също постоянно носи щастливи вести за Белия дом.
	[* Меморандум от началника на далекоизточния отдел, Централно разузнавателно управление, 25 юли 1967 г., FRUS, Vol. V.]
	Все пак най-добрите анализатори на ЦРУ са направили заключение — в своето изследване с обема на книга „Волята на виетнамските комунисти да продължат“, изпратено на президента и вероятно на дузината най-висши приближени, — че нищо от това, което правят САЩ, не може да разгроми противника. На 26 август 1966 г., когато прочита този доклад, секретарят по отбраната Макнамара незабавно се обажда на Хелмс и иска да види най-висшестоящия експерт по Виетнам в ЦРУ. Случва се, че през тази седмица Карвър е във ваканция. Тъй че заместникът му Джордж Алън е привикан в светая светих на Пентагона за своя пръв и единствен разговор на четири очи със секретаря по отбраната. По график той разполага с половин час от 10:30 ч. Разговорът се оказва и единствената истинска среща на умовете на ЦРУ и Пентагона по време на президентството на Линдън Джонсън.
	Макнамара е очарован да научи, че Алън е прекарал седемнайсет години в работа върху Виетнам. Той не е знаел, че има някой, който да се е посветил на борбата за толкова време. Добре, казва той, вие трябва да имате някакви идеи какво да се направи.
	„Искаше да знае какво бих направил аз, ако заемах неговото място. Реших да отговоря откровено — спомня си Алън. — Спрете увеличаването на американските войски — казва той.* — Спрете бомбардирането на Севера и договорете с Ханой прекратяване на огъня.“ Макнамара се обажда на секретарката си и й нарежда да отмени останалите му срещи до следобеда.
	[* George W. Allen, _None So Blind: A Personal Account of the Intelligence Failure in Vietnam_ (Chicago: Ivan R. Dee, 2001), pp. 213–219. Алън пише, че целта на администрацията била да използва фабрикувани сведения за „манипулиране на общественото мнение и политическо убеждаване с цел да промени представите и да постигнат съвпадението им с определени идеи, независимо дали сведенията подкрепят въпросните идеи или не“. Описаната от него практика — фалшифициране на тайни разузнавателни данни за контролиране на обществените възприятия и за създаване на политическа подкрепа — може да прозвучи познато на много американци днес. Разбира се, в докладите на ЦРУ от Сайгон има пристрастие и то не остава незабелязано. През лятото на 1967 г. въпросът е дали Тхю или Ки ще бъде следващият президент на Южен Виетнам. Окончателният избор ще бъде направен от военното командване на страната. Според ЦРУ командирите ще изберат Ки. Служителите от Държавния департамент в Сайгон, сред тях и Джон Негропонте, бъдещият цар на американското разузнаване, са сигурни, че ще е Тхю. „Джон ми каза по-късно, че последният доклад от ЦРУ — с предвиждането за Ки — бил заведен в архива точно когато посланик Лодж бил поканен на среща с военното командване, на която му съобщили, че кандидатът им ще е Тхю — спомня си Робърт Оукли от Държавния департамент. — ЦРУ имаха много близки отношения с Ки дълго време; ето защо бяха пристрастни към него, което без съмнение влияеше на докладите им.“ Устна история на Оукли, FAOH.]
	Защо — пита секретарят по отбраната — Съединените щати трябва да оставят плочките на азиатското домино да паднат? Алън отвръща, че на масата за преговори рискът не е по-голям, отколкото на театъра на военните действия. Ако Съединените щати спрат бомбардировките и започнат преговори с Китай и Съветския съюз, както и с техните азиатски съюзници и противници, може да се постигне мир с чест.
	След деветдесет минути слушане на тази привлекателна ерес Макнамара взема три съдбовни решения. Той иска ЦРУ да състави бойно разписание, оценка на противниковите сили, извадени срещу Съединените щати. Нарежда на помощниците си да съставят строго секретна история на войната от 1954 г. насетне — _Документите на Пентагона_. И си задава въпроса какво той прави във Виетнам. На 19 септември Макнамара телефонира на президента: „Аз съм все по-убеден, че определено трябва да планираме прекратяване на бомбардировките в Севера — казва той. — Също така мисля, че трябва да планираме, както споменах по-рано, таван на числеността на въоръжените ни сили. Не смятам, че трябва просто да гледаме напред в бъдещето и да казваме, че ще стигнем по-високо и по-високо, и по-високо, и по-високо — шестстотин хиляди, седемстотин хиляди, каквото и да струва.“* Единственият отговор на президента е неразбираемо измърморване.
	[* Записи на Джонсън, 19 септември 1966 г., транскрибирано във FRUS, Vol. IV.]
	Макнамара започва да разбира — твърде късно, — че Съединените щати драматично са подценили силата на бунтовниците, които убиват американските войници във Виетнам — фатална грешка, която ще бъде повторена много години по-късно в Ирак. Изследването на бойното разписание, което той поръчва, слага началото на голяма борба между военните командири в Сайгон и анализаторите на ЦРУ в главната квартира. Дали срещу САЩ са изправени общо по-малко от 300 хиляди комунистически бойци във Виетнам, както поддържат военните, или над 500 хиляди, в което са убедени повечето анализатори?
	Разликата е в броя на партизаните, нередовните бойци, войниците от милициите — войници без униформа. Ако врагът наброява половин милион след две години непрестанни бомбардировки от американски самолети и интензивни нападения от американски войски, това ще е знак, че войната наистина не може да бъде спечелена. В по-малкото число твърдо вярват генерал Уилям Уестморланд, американският командващ в Южен Виетнам, и помощникът му Робърт Коумър. Известен като Боб Горелката, Коумър е в ЦРУ още от основаването му и ръководи новата и бързо разрастваща се противопартизанска кампания на Уестморланд с кодовото име _Феникс_. Той непрекъснато изпраща на Джонсън лично паметни бележки с думите, че победата е близко. Истинският въпрос, както твърди, е не дали ние печелим, а колко бързо искаме да спечелим.
	Спорът се води в продължение на месеци. Най-накрая Хелмс изпраща Карвър в Сайгон да се занимае с Уестморланд и Коумър. Разговорите им не вървят добре. Военните правят обструкции. На 11 септември 1967 г. спорът достига критичната си точка.
	„Вие, момчета, просто трябва да отстъпите“ — казва Коумър на Карвър в едночасов монолог по време на вечерята.* Истината ще „предизвика обществена катастрофа и ще развали всичко, което се опитваме да свършим тук“. Карвър изпраща на Хелмс телеграма, гласяща, че военните няма да се огънат. Те трябва да докажат, че побеждават. Те са подчертали „обезсърчаващата си неспособност да убедят пресата (оттук и обществото) в постигнатия голям напредък и в първостепенната важност на това да не се казва нищо, което би отвлякло вниманието от образа на този прогрес“ — докладва Карвър на директора. Изчисляването на броя на нередовните войски на /_Виетконг_ в Южен Виетнам „ще доведе до политически неприемливия брой над 400 хиляди души“. Тъй като военните имат „предварително определена обща численост, която е фиксирана по причини от публичен характер, ние не можем да отидем по-нататък (освен ако не дадете други инструкции)“.
	[* Коментарите на Коумър и кореспонденцията между Хелмс и Карвър се намират в пълен комплект разсекретени телеграми между главната квартира на ЦРУ и сайгонската резидентура, засягащи спора за бойното разписание и как се е развивал през септември 1967 г., CIA/CREST.]
	Хелмс търпи смазващ натиск да влезе в отбора — и да стъкми докладите на ЦРУ така, че да прилягат на политиката на президента. Той се огъва. Казва, че броят „не значи нищо“. Управлението официално приема фалшифицираната бройка от 299 000 или дори по-малко вражески войници. „Невъзможното е направено“ — телеграфира Карвър в отговор на директора.
	Укриването и фалшифицирането на сведенията за Виетнам има дълга история. През пролетта на 1963 г. Джон Маккоун е подложен на огромен натиск от страна на Пентагона да оттегли една песимистична оценка, която сочи „много големи слабости“ в управлението на Южен Виетнам — включително нисък дух на войските, много лошо разузнаване и проникване на комунисти сред военните. ЦРУ пренаписва тази оценка и тя вече гласи: „Вярваме, че напредването на комунистите е отслабено и положението се подобрява.“* ЦРУ _не_ вярва в това. Няколко седмици по-късно идват бунтовете в Хюе, последвани от горящите будисти и заговора за премахването на Дием.
	[* National Intelligence Estimate 53–63, цитирана при Harold P. Ford, „Why CIA Analysts Were So Doubtful About Vietnam“, _Studies in Intelligence_, 1997, CIA/CSI.]
	Натискът никога не престава; новият съветник на президента по националната сигурност Уолт Ростоу непрестанно нарежда на ЦРУ да произвежда за Белия дом добри новини за хода на войната във Виетнам. Все пак, на чия страна сте? — ръмжи той. Но в същия ден, в който прави невъзможното, Хелмс изпраща на президента и едно брутално откровено изследване на ЦРУ. „Приложеният доклад е деликатен, особено ако неговото _съществуване_ излезе наяве — започва писмото на Хелмс до президента. — Не е даден и няма да бъде даден на друг служител на правителството.“ Самото заглавие на доклада — „Последици от неблагоприятен изход във Виетнам“ — е експлозивно. „Непреодолимото твърдение е — казва той, — че Съединените щати, действайки съобразно наложените от традициите и политическото им поведение ограничения, не могат да смажат революционно движение, което е достатъчно голямо, всеотдайно, компетентно и добре снабдено… Структурата на американската военна мощ не подхожда за справяне с партизанска война, водена от всеотдаен, изобретателен и хитър неприятел. Това не е ново откритие.“*
	[* John Huizenga, „Implications of an Unfavorable Outcome in Vietnam“, September 11, 1967, CIA/CREST, c придружаващата паметна бележка на Хелмс, разсекретени през 2004 г. Хьойзинха е началник на личния състав на Службата за национални оценки на ЦРУ, а по-късно става неин директор.]
	В Сайгон най-добрите служители на ЦРУ правят свое откритие. Колкото повече разузнавателна информация събират, толкова повече разбират колко малко знаят.
	Но в момента няма значение какво докладва ЦРУ във Вашингтон. Никога не е била водена война, при която повече разузнавателни данни да са били давани в ръцете на командирите: заловени неприятелски документи, брутални разпити на военнопленници, електронни прехващания, въздушно разузнаване, полеви отчети, доставени в сайгонската резидентура през кръвта и калта на фронтовите линии, внимателни анализи, статистически проучвания, тримесечни обобщения на известното на американските командири и на ЦРУ. Днес една стара фабрика за торпили недалеч от Пентагона подслонява осем мили микрофилми — малка част от архива на американското разузнаване от войната.
	Никога толкова много информация не е имала толкова малко значение. Воденето на войната е било определено от поредица лъжи, които лидерите на Съединените щати поднасят един другиму и на американския народ. Белият дом и Пентагонът трудно продължават да убеждават хората, че войната върви добре. С времето фактите ще надделеят.


>>	26. „Политическа водородна бомба“

	На 13 февруари 1967 г. Ричард Хелмс е в Албакърки, в края на дългия ден за обиколка на американските лаборатории за ядрени оръжия, когато много развълнуван служител за свръзка от ЦРУ го посреща в хотелската му стая със съобщение от Белия дом: Завръщайте се във Вашингтон незабавно.
	Малкият левичарски месечник _Рампартс_ е на път да публикува история, според която Националната студентска асоциация — уважавана в световен мащаб група от випускници на американски колежи, в продължение на години е получавала щедра помощ от Управлението. Главната квартира на ЦРУ току-що е предупредила Белия дом, че ще има ожесточена критика „относно замесването му в частни организации и фондации. Управлението вероятно ще бъде обвинено в непочтена намеса във вътрешните работи и в манипулиране и заплашване на невинни младежи. Вероятно и администрацията ще бъде атакувана“.*
	[* „Проблем с разкриването на тайните студентски и младежки дейности на ЦРУ“, недатирано, но от февруари 1967 г., CIA/FOIA.]
	Когато историята гръмва, президентът Джонсън незабавно оповестява, че Ник Катценбах, вторият човек в Държавния департамент, ще води разследване на отношенията, които ЦРУ е изградило с частни организации в САЩ. Хелмс е единственият, който знае точно какво е ставало: „Джонсън ми повери отговорността да вадя горещите кестени на Управлението от огъня.“*
	[* Richard Helms with William Hood, _A Look over My Shoulder: A Life in the Central Intelligence Agency_ (New York: Random House, 2003), p. 345. Ha 13 ноември 2006 г. бе разсекретена паметна бележка от Хелмс за Мойърс в Белия дом с дата 19 май 1966 г., в която се дават личните и професионалните биографии на редакторите и репортерите на Ралтартс. Подобна дейност определено е извън устава на ЦРУ.]
	Джеймс Рестън от _Ню Йорк Таймс_ компетентно забелязва, че връзките на ЦРУ с някои неназовани радиостанции, издания и работнически профсъюзи вече също са в опасност. Накратко, две десетилетия тайна работа на ЦРУ е разкрита.
	Радио _Свободна Европа_, радио _Свобода_ и _Конгресът за културна свобода_ са посочени като креатури на Управлението. Всички влиятелни малки списания, процъфтявали под знамето на антикомунистическата либерална левица, всички уважавани групи, служили като канали за парите и хората на ЦРУ — като фондациите _Форд_ и _Азия_, — са се преплели в документални следи на подставени корпорации и организации за прикритие, свързани с ЦРУ. При изгърмяването на една от тях изгърмяват всички.
	Може да се приеме, че радиостанциите са най-влиятелната програма за политическа война в историята на Управлението. ЦРУ е похарчило близо 400 милиона долара за субсидирането им и има основанието да вярва, че милиони слушатели зад Желязната завеса оценяват всяка излъчвана дума. Но легитимността им е подкопана, когато са разкрити като честоти на ЦРУ.
	Управлението е построило къщичка от карти и Хелмс го знае. Подкрепата на ЦРУ за радиостанциите и фондациите е една от най-мащабните тайни програми, осъществявани от него. Но в тях няма нищо наистина прикрито. Преди десет години Хелмс е говорил с Уизнър за прекратяване на тайните субсидии и прехвърляне на радиостанциите на Държавния департамент. Съгласили са се да убедят президента Айзенхауер, но никога не го извършват. От 1961 г. държавният секретар Дийн Ръск предупреждава, че изтичащите от ЦРУ към студентски групи и частни фондации милиони долари са „предмет на всеобщи клюки или са известни както тук, така и в чужбина“.* В продължение на година _Рампартс_ просветва на радара на Управлението; Хелмс е изпратил на Бил Мойърс в Белия дом паметна бележка, уточняваща политическото и личното поведение на редакторите и репортерите му.
	[* В паметна бележка от 9 декември 1961 г. Ръск помолил Специалната група да се занимае със следните проблеми:
C>
	1. В момента ЦРУ предоставя известна подкрепа на частни организации с образователен или благотворителен характер.
	2. Тези тайни средства са обект на всеобщи сплетни или са известни както тук, така и в чужбина.
	3. Тайните средства правят подозрителни съответните организации и в действителност могат да им попречат да влязат в някои страни.
	4. Тайните средства отблъскват постъпления от други източници, които не желаят да се замесват с дейности или да следват цели като тези на ЦРУ.
	5. В повечето случаи не е нужно да се крие, че средствата се предоставят от американското правителство.
	6. Трябва да се положат всички усилия за минаване от тайна към явна подкрепа…
	7. Какво може да се направи за това във връзка с организации като:
		а. Фондацията _Азия_
		б. Африкански студентски дейности и в. може би други? FRUS, Vol. XXV. При среща на 21 юни 1968 г., посветена на проблема с Фондацията _Азия_, Комитетът 303 отбелязва, че „никой не може точно да предскаже какви федерални средства (ако има такива) ще бъдат отделени“ за заместител на субсидията от ЦРУ. Въпреки това „дори и да е имало въздишки за добрите стари дни на тайното финансиране, те не могат да бъдат чути заради шума от климатичната инсталация в Ситуационната стая на Белия дом“. FRUS, Vol. X.
C$
	]
	Но ЦРУ не е единствената виновна в небрежност страна, когато става дума за контрола над тайните акции. В продължение на години Белият дом, Пентагонът и Държавният департамент не са успели да надзирават Управлението. Повече от триста големи тайни операции са били започнати след встъпването в длъжност на президента Кенеди и — с изключение на Хелмс — никой от хората на власт не знае за повечето от тях. „Липсват ни адекватни подробности за предвиденото провеждане на някои програми и постоянно преглеждане на главните текущи програми“ — докладва разузнавателен служител на Държавния департамент на 15 февруари 1967 г.*
	[* Паметна бележка от заместник-директора на Бюрото за разузнаване и проучвания до заместника на държавния подсекретар по политическите въпроси, 15 февруари 1967 г. FRUS, Vol. XXXIII, разсекретен през 2004 г.]
	Механизмите, създадени за контрол над ЦРУ и за обличане на тайната му служба с президентски правомощия, не работят. Никога не са работели. В Белия дом, в Държавния департамент, в Министерството на правосъдието и в Конгреса се засилва чувството, че Управлението се е изплъзнало леко извън контрол.


#	„Имат предвид точно да го убият“

	На 20 февруари 1967 г. президентът се обажда на изпълняващия длъжността министър на правосъдието на Съединените щати Рамзи Кларк.
	Пет седмици по-рано Джонсън и колумнистът Дрю Пиърсън са провели едночасов неофициален разговор в Белия дом.* Не без причина колонката на Пиърсън се нарича _Вашингтонска въртележка_. Той предизвиква световъртеж у президента с историята за мафиота Джон Росели, лоялен приятел на Бил Харви от ЦРУ — заклетия враг на сенатора Робърт Ф. Кенеди.
	[* Документите на Пиърсън се намират в Президентската библиотека _Линдън Б. Джонсън._ Работите му се появяват в повече от шестстотин американски вестника с обща читателска публика от петдесет милиона души. В храма на сърцето на Линдън Джонсън за Пиърсън е запазен отделен трон, тъй като той публично е подкрепил участието му в надпреварата за излъчване на кандидат за президент на демократите през 1960 г.]
	„Тази история за ЦРУ, която се носи… за изпращането на юначагите да убият Кастро — казва Джонсън на Рамзи Кларк, — това е _невероятно_.“* Той разказва нещата, както ги е чул: „Те имат някой, който е замесен, който е бил въведен в ЦРУ заедно с други и инструктиран от ЦРУ и министъра на правосъдието да убие Кастро след _Залива на свинете_… Те са имали такива хапчета.“ Всяка дума от това е вярна. Но историята продължава. Тя довежда Джонсън до ужасяващото, макар и необосновано заключение: Кастро е заловил заговорниците и „ги е изтезавал. И те са му казали всичко за това… Тъй че той им е казал: «Окей. Ние ще се погрижим за това.» И след това той е извикал Осуалд и една група и им е казал да… свършат _работата_.“ Работата е убийството на президента на САЩ.
	[* Записи Джонсън/Холанд, 20 февруари 1967 г.]
	Джонсън нарежда на Рамзи Кларк да открие какво е известно на ФБР за връзките между ЦРУ, мафията и Боби Кенеди.
	На 3 март колонката на Пиърсън съобщава: „Президентът Джонсън седи върху политическа водородна бомба — непотвърден доклад, според който сенатор Робърт Кенеди може да е одобрил план за убийство, който след това е рикоширал върху покойния му брат.“ Новината стряска Боби Кенеди. Той и Хелмс обядват на следващия ден и директорът донася единственото копие на единствената паметна бележка на ЦРУ, свързваща Кенеди със заговора с мафията срещу Кастро.
	Два дни по-късно ФБР завършва доклада за президента със саркастичното заглавие „Намеренията на Централното разузнавателно управление да изпрати в Куба гангстери, за да убият Кастро“. Ясно и кратко: ЦРУ е опитало да убие Кастро. Робърт Кенеди като министър на правосъдието е знаел за плана, докато той се е развивал, както и че мафията е замесена.
	Президентът Джонсън размишлява върху нещата две седмици преди да нареди на Хелмс да предприеме официално разследване на ЦРУ за заговорите срещу Кастро, Трухильо и Дием. Хелмс няма избор. Той заповядва на генералния инспектор на ЦРУ — Джон Иърман — да се захваща с работата. Един по един Иърман привиква малцината, които знаят какво се е случило, в кабинета си; една по една той придърпва папките на ЦРУ, бавно изграждайки подробния отчет.
	Държавният секретар Ръск заповядва на началника на разузнавателното бюро на Държавния департамент Том Хюз да осъществи свое собствено, независимо проучване на тайните операции на ЦРУ. На 5 май Хюз сяда с Ръск и Катценбах в осветения с полилеи кабинет на държавния секретар. Тримата обмислят дали президентът трябва да съкрати рязко тайната служба. Хюз е стигнал до убеждението, че купуването на чужди политици, подкрепянето на чужди преврати и доставянето на оръжия на чужди бунтовници може да разруши американските ценности. Той предлага Съединените щати да доведат тайните акции „до краен минимум“.* Такива трябва да започват само когато „очакваните резултати са съществени за националната сигурност или националните интереси; са с такава стойност, която значително надхвърля рисковете; и не могат да бъдат достигнати по никакъв друг начин“. Ръск предава тези мисли на Ричард Хелмс, който не възразява особено.
	[* Thomas Hughes, draft revision of NSC 5412, датирано 17 април 1967 г., разсекретено на 4 март 2001 г., CIA/CREST.]
	През същата седмица Хелмс прочита много внимателно 133 страничния проект за доклад на генералния инспектор на ЦРУ. Според него убийците на Дием и Трухильо са били „насърчени, но не и контролирани от американското правителство“. Но той анализира механиката на плановете срещу Кастро до зловещи подробности. „Не можем да подценим степента, до която отговорни служители на Управлението са се усетили подложени на силния натиск на администрацията на Кенеди да свършат нещо във връзка с Кастро — се твърди в доклада. — Ние попадаме на хора, които говорят за «правене на нещо във връзка с Кастро», когато е ясно, че имат предвид точно да го убият.“ Въпреки че натискът е идвал от най-високите нива в правителството, докладът мълчи по въпроса за президентското одобрение. Единственият човек, който може да предостави категоричен отговор — сенаторът Робърт Ф. Кенеди, в момента е зает със съвместното внасяне на законопроект, въвеждащ федерални наказания за оскверняване на американското знаме.
	Докладът уличава всички живи служители на ЦРУ, работили като началници на тайната служба — Алън Дълес, Ричард Бисъл, Ричард Хелмс и Дезмънд Фицджералд, — в заговори за извършване на убийство. Особено тежка вина е вменена на Дезмънд Фицджералд. В доклада се твърди, че през седмицата, в която е убит президентът Кенеди, Фицджералд лично е обещал мощни пушки с телескопични прицели на заклелия се да убие Кастро кубински агент Роландо Кубела. Фицджералд отрича яростно, но вероятността да лъже остава голяма.
	На 10 май Хелмс поставя ръкописните си забележки към доклада на генералния инспектор в чантата за книжа и отива да види президента. Не е известно да съществува документ за това, за което са говорили. На 23 май Хелмс дава показания пред подкомисията за ЦРУ на сенатора Ричард Ръсел. Сред външните лица Ръсел знае най-много за делата на Управлението. Той е по-близък до президента Джонсън от всеки друг човек във Вашингтон. Задава на Хелмс много недвусмислен въпрос в контекста на политическите убийства. Ръсел пита за „способността“ на ЦРУ „да държи бившите си служители тихи“.*
	[* Цитат от Ръсел в „Briefing by the Director of CIA Subcommittees of the Senate Armed Services and Appropriations“, May 23, 1967, разсекретено на 4 март 2001 г., CIA/CREST.]
	Хелмс се завръща в главната квартира същия ден и се уверява, че всяко парче хартия, произлязло от разследването на генералния инспектор, е унищожено. Той запазва единственото копие надеждно заключено в сейфа си, където то стои недокоснато през следващите шест години.
	Хелмс е наясно, че служителят на ЦРУ, който знае най-изобличаващите факти за заговора срещу Кастро, е опасно нестабилният Бил Харви, уволнен като шеф на резидентурата в Рим заради хроничното си пиянство, но оставен в платежната ведомост, клатушкащ се из коридорите на главната квартира. „Бил все се появяваше на някое заседание къркан — казва изпълнителният директор на ЦРУ Ред Уайт. — Пиеше огромни мартинита.“ Уайт си спомня съвещание с Дез Фицджералд и Джим Енгълтън в кабинета на Хелмс през последната седмица на май 1967 г. Обсъжда се какво да се прави с Харви.*1 Отстраняват го от поста му тактично, с най-голямо внимание, и опитват да уредят спокойна пенсия. Директорът по сигурността в ЦРУ Хауърд Осбърн завежда залезлия служител на обяд и отбелязва „крайната му омраза към Управлението и директора“, както и готовността му да ги изнудва, ако го притиснат.*2 Харви ще се завърне, за да преследва ЦРУ преди смъртта си.
	[*1 James Hanrahan, „An Interview with Former CIA Executive Director Lawrence K. «Red» White“, _Studies in Intelligence_, Vol. 43, №1, Winter 1999/2000, CIA/CREST.]
	[*2 Осбърн до Иърман, меморандум за архива, 4 октомври 1967 г., CIA/FOIA.]


#	„Вманиачен човек“

	За Хелмс това е период на голям професионален риск. През пролетта на 1967 г. той е изправен пред друга криза в главната квартира, сериозна като цъкащата адска машина на заговорите за убийство. Някои от най-добрите му служители са вдигнали вътрешен бунт срещу теориите за конспирацията на Джим Енгълтън.
	За повече от десетилетие, откакто с помощта на Израел е получил копие на секретна реч на Хрушчов, осъждаща Сталин, той има висок статут в ЦРУ. Все още контролира израелския източник и връзката с ФБР заедно с важната си роля като шеф на контраразузнаването, човека, който пази Управлението срещу проникване на комунистически шпиони. Но видението му за направляван от Москва „голям заговор“ е започнало да отравя ЦРУ Разсекретената през февруари 2007 г. секретна история на ЦРУ за Ричард Хелмс като директор разкрива в подробности точния тон и съдържание на работата на Енгълтън в главната квартира:
C>
	„В средата на 60-те години Енгълтън е достигнал до възгледи, които, в случай че са верни, предвещават тежки последици за Съединените щати. Енгълтън е вярвал, че Съветският съюз, ръководен от възможно най-опитната група лидери, както винаги служила само на правителството, е неумолим във враждебността си към Запада. Международният комунизъм остава монолитен, а сведенията за скъсване между Москва и Пекин са само част от сложна «кампания за дезинформация». Един «интегриран и целеустремен социалистически блок», пише Енгълтън през 1966 г., подхранва фалшиви истории за «разцепления, еволюция, борби за власт, икономически катастрофи [и.] добър и лош комунизъм» — за да изправи «една пустош от огледала» пред объркания Запад. След като тази програма за стратегическа заблуда е успяла да разруши западната солидарност, за Москва ще е лесно да се справи с държавите от свободния свят една по една. Само западните разузнавателни служби според Енгълтън могат да излязат срещу предизвикателството и да предотвратят бедствието. И понеже Съветите са проникнали във всяка от тези служби, съдбата на западната цивилизация се намира до голяма степен в ръцете на експертите по контраразузнаване.“*
	[* Robert М. Hathaway and Russell Jack Smith, „Richard Helms as Director of Central Intelligence“, 1993, CIA/CSI, разсекретена през февруари 2007 г.]
C$
	Енгълтън е ненормален — „човек с мъглява и нелогична мисъл, чиито теории, приложени към политиката, са очевидно недостойни да бъдат вземани насериозно“ — както заключава по-късно една официална преценка на ЦРУ.*1 Последиците от това да му се вярва са тежки. През пролетта на 1967 г. сред тях е продължаващото лишаване от свобода на Юрий Носенко, съветския беглец, който трета година е незаконно задържан при нечовешки условия в затвор на ЦРУ; лавина от лъжливи обвинения срещу старши служители от съветския отдел, погрешно заподозрени в шпиониране за Москва; и отказ да се приемат думите на всички съветски дезертьори и вербувани агенти. „Лоялни служители на Управлението са подозирани в предателство само на основата на съвпадения и неубедителни косвени доказателства — съобщава тайната история на ЦРУ за годините на Хелмс.*2 — Текущи операции срещу съветски цели са спирани, а нови са прекратявани заради убедеността, че Кремъл, подпомаган от къртица в ЦРУ, е покрил повечето от агентите на Управлението. Ценната информация, предавана от бегълци и дългогодишни източници, бива пренебрегвана от страх да не е фалшива.“
	[*1 John L. Hart, „The Monster Plot: Counterintelligence in the Case of Yuri Ivanovich Nosenko“, December 1976, CIA/CSI.]
	[*2 Hathaway and Smith, „Richard Helms as Director of Central Intelligence“, p. 124.]
	В тайната служба възниква кратка, но упорита съпротива срещу Енгълтън. „Вместо да бъдем дезинформирани от неприятеля, ние мамим себе си“ — казва старшият служител от съветския отдел Ленард Маккой в паметна бележка, която Хелмс прочита първо през април 1967 г.; той заявява на Хелмс, че Енгълтъновият начин на мислене е довел до пълна „парализа на нашите съветски дейности“.* През май Хауърд Осбърн, директорът на Службата за сигурност на ЦРУ, предупреждава, че случаят с Носенко е поругаване на правото и морала. Хелмс моли заместник-директора на разузнаването адмирал Руфъс Тейлър да опита да разреши случая. Тейлър отговаря, че Носенко по никакъв начин не е двоен агент, че съветският отдел на ЦРУ е разбит и че Хелмс трябва да освободи затворника и да осъществи съществени промени в личния състав, за да освежи въздуха.
	[* Паметни бележки на Маккой до Хелмс, цитирани в Hathaway and Smith, „Richard Helms as Director of Central Intelligence“, p. 108.]
	Енгълтън и подчинените му не съставят почти никакви разузнавателни доклади за останалите части от Управлението; той смята себе си за основен клиент на собствената си работа и отказва да разпространява заключенията си в писмена форма. Саботирал е резиденти в Европа, пречил е на съюзни разузнавателни служби и е отровил атмосферата в главната квартира — всичко това без „и най-малкото доказателство, че въобще е имало или има“ къртица в съветския отдел, както безрезултатно протестира Ролф Кингсли, новоназначеният шеф на отдела при Хелмс.*1 По думите на адмирал Тейлър Хелмс е на мнение, че „Джим бе вманиачен човек… Хелмс не одобряваше тази мания, но смяташе, че Енгълтън е толкова ценен и е толкова трудно да се замести, че другите му достойнства надхвърляха причинените от тази мания неудобства.“*2
	[*1 Интервю на Кингсли за устна история, 14 юни 1984 г., CIA, цитиран при Hathaway and Smith, „Richard Helms as Director of Central Intelligence“, p. 123.]
	[*2 Интервю на Тейлър, взето от Харт, „The Monster Plot“, CIA/CSI.]
	Въпреки провалените кариери, засегнатите биографии и просто хаоса, който Енгълтън създава, Хелмс никога не скъсва с него. Защо? Първо, доколкото е известно, в ЦРУ не е проникнал предател или съветски шпионин през двайсетте години, през които Енгълтън води контраразузнаването, за което Хелмс му е вечно благодарен. Второ, както секретната история на ЦРУ за мандата на Хелмс показва за първи път, Енгълтън е отчасти отговорен за най-големия му триумф като шеф на разузнаването: точното предсказване на Шестдневната война.
	На 5 юни 1967 г. Израел атакува Египет, Сирия и Йордания. ЦРУ вижда как войната се задава. Израелците съобщават на Белия дом и Държавния департамент, че са в голяма опасност. Хелмс казва на президента, че това е предварително пресметнат гамбит, невинна лъжа, изречена с надеждата да се спечели пряка американска военна подкрепа. За голямо облекчение на Линдън Джонсън Хелмс заявява, че Израел ще нанесе удара в подбрани от него момент и място и че вероятно ще победи бързо — за дни. Основният източник на поверително споделената прогноза е Енгълтън, който я е получил от приятелите си на най-високото ниво на израелското разузнаване и я докладва пряко и изключително на Хелмс. Съобщението му свършва работа. „Дължащата се на това точност на предсказването утвърждава репутацията на Хелмс в Белия дом на Джонсън — отбелязва историята на ЦРУ.* — Това обстоятелство почти сигурно е най-високата точка от кариерата му като директор на разузнаването. То допълнително укрепва авторитета на Енгълтън пред него.“
	[* Hathaway and Smith, „Richard Helms as Director of Central Intelligence“, p. 127.]
	Джонсън определено е впечатлен от попадението в десетката. Хелмс с гордост разказва на историците на ЦРУ, че Джонсън за първи път по време на президентството си разбира, че „разузнаването играе роля в живота му, и то важна…“ Това бе първият път, когато той бе донякъде впечатлен от факта, че „ония момчета от разузнаването имат някакво шесто чувство, което другите нямат“.*
	[* Интервю на Хелмс за устна история, 21 април 1982 г., цитирано при Hathaway and Smith, „Richard Helms as Director of Central Intelligence“, p. 143. Тази история на ЦРУ предлага една страхотна бележка под линия към последиците на Шестдневната война от 1967 г.: „Джеймс Енгълтън се оказва все по-обезпокоен от перспективата за безкраен цикъл от войни в Близкия изток. Имайки това предвид, той съставя документ, който според виделите го е красноречиво настояване за някакъв драматичен жест, който да разбие този разрушителен модел. В една необмислена паметна бележка [до Хелмс, Енгълтън предлага.] антисъветски съюз между Израел и някои от консервативните арабски държави като Йордания и Саудитска Арабия. Цялата работа е въпрос на бързина, продължава Енгълтън; колкото по-дълго Израел окупира отнети от арабите територии, толкова по-малко склонен ще е Тел Авив да ги отстъпи. [Заличената част от историята очевидно засяга тайната дипломатическа дейност на Енгълтън и шефът на близкоизточния отдел Джеймс Кричфийлд при опита да се създаде въпросният съюз.]. В този момент Държавният департамент се стряска от плана и забранява всякакво по-нататъшно американско участие в тези действия. Без американците като посредници уреждането се проваля. Според крайните възгледи на Енгълтън и Кричфийлд, една възможност с вероятно исторически измерения е била пропиляна.“ Пак там, с. 146–147.]
	Джонсън предлага на Хелмс място на президентския обяд във вторник — най-добрата трапеза в града, най-висшия съвет в правителството, това, което Хелмс нарича вълшебния вътрешен кръг — заедно с държавния секретар, секретаря по отбраната и председателя на Обединените началник-щабове. Веднъж седмично в продължение на следващите осемнайсет месеца ЦРУ притежава нещото, от което се нуждае най-много: вниманието на президента на Съединените щати.


#	„Неимоверно голяма подготвителна работа“

	Хелмс желае да запази тайните на ЦРУ под контрол у дома. За тази цел изисква да няма неприятни изненади в чужбина. При тогавашните политически условия много от тайните операции на Управлението са потенциални водородни бомби.
	През юни 1967 г. Хелмс нарежда на Дезмънд Фицджералд да оцени всяка от тайните операции на ЦРУ в чужбина и да гарантира, че секретността им е достатъчна — както и да прекрати всяка, която може да изгърми. Управлението не може да издържи друг публичен скандал или да рискува повече публично разглеждане. Натискът върху Фицджералд, добавен към тежестта от вътрешното разследване на плановете срещу Кастро, се оказва твърде голям. Пет седмици по-късно го убива сърдечен удар при игра на тенис с британския посланик. Като Франк Уизнър той е на петдесет и шест години в момента на смъртта си.
	След погребението на Фицджералд Хелмс подбира лоялен стар приятел, който да командва тайната служба: Томас Ираклис Карамесинис — Том К. за приятелите си — е в ЦРУ от основаването му, бивш резидент в Атина, живеещ в постоянна убийствена болка заради усукания си гръбначен стълб. През лятото и есента на 1967 г. двамата продължават прегледа на тайните операции на ЦРУ по света. Нито една страна не е неутрална територия, а Хелмс иска да даде на Управлението глобален обхват.
	В Сайгон ЦРУ току-що е започнало изключително деликатна, одобрена от президента Джонсън операция с кодовото име _Лютиче_.*1 Управлението опитва дискретно да проучи намеренията на Северен Виетнам, като върне в Ханой снабден с таен радиопредавател политически опитен военнопленник от Виетконг, който да направи опит за разговори с неприятеля на най-високо равнище. От операцията не излиза нищо. ЦРУ е създало и ръководило местните комунистически партии в няколко проамерикански държави — сред тях Панама — с надеждата, че лидерите ще бъдат поканени в Москва и ще открият тайните на съветската доктрина от непосредствено наблюдение.*2 Научените в безкрайната битка за проникване в Кремъл уроци са недостатъчни. Хелмс се опитва да мобилизира първата група служители под дълбоко прикритие на ЦРУ из целия свят: шпиони, работещи без защитата на дипломатически паспорт, представящи се за международни адвокати или представители на 500-те компании от списъка на _Форчън_. Програмата с кодовото име _Глоуб_ е в ход вече пет години, но едва ли повече от дузина такива служители обикалят по планетата.*3
	[*1 Операцията _Лютиче_ е описана подробно във FRUS, Vols. IV и V.]
	[*2 Тази неизвестна досега операция бе описана от Том Полгар в интервю с автора.]
	[*3 Операцията _Глоуб_ бе описана в интервюта със служители на ЦРУ, включително Джери Госънс.]
	Добрите операции се развиват с години. „Трябва да изградите инфраструктурата, да намерите хората, които да работят с вас — обяснява веднъж Хелмс.* — Необходима е неимоверно голяма подготвителна работа по структурата, ако искате да имате шанс за успех.“
	[* Показания на Хелмс, President’s Commission on CIA Activities (Rockefeller Commission), pp. 2497–2499.]
	Но само търпението, упоритостта, парите и ловкостта не стигат за борбата с комунизма. В ръцете на приятелските управници и техните обучени от ЦРУ тайни полиции и паравоенни части трябва да се дадат истински оръжия. Президентът Айзенхауер е създал универсален план под името _Програма за вътрешна сигурност в чужбина_, ръководен от ЦРУ заедно с Пентагона и Държавния департамент. Човекът, написал манифеста за програмата — „демократичен, неегоистичен, често без поставени условия подход да се помага на другите страни, за да си помогнат сами“ — е самият Ал Хейни от Управлението, измамникът от сеулската резидентура, командващият операция _Успех_ в Гватемала.
	Хейни предлага светът да се усмирява чрез въоръжаване на американските съюзници в Третия свят. „Имаше обвинения, че за Съединените щати е неморално да подпомагат недемократични режими в укрепването на системите им за сигурност, с което допринасят за закрепването им на власт — заявява той.* — Но Съединените щати не могат да си позволят моралния лукс да помагат само на тези режими в свободния свят, които отговарят на идеалите ни за самоуправление. Отстранете всички абсолютни монархии, диктатури и хунти от свободния свят и пребройте останалите — и ще е явно, че САЩ ще са в изолация.“
	[* Albert R, Haney, „Observations and Suggestions Concerning the Overseas Internal Security Program“, June 14, 1957, NSC Staff Papers, pp. 11–12, DDEL.]
	Програмата обучава 771 217 чужди военни и полицейски офицери от двайсет и пет държави. Тя намира най-плодоносна почва в страни, в които тайните акции на ЦРУ са подготвили терена. Програмата помага за изграждане на тайната полиция в Камбоджа, Колумбия, Еквадор, Ел Салвадор, Гватемала, Иран, Ирак, Лаос, Перу, Филипините, Южна Корея, Южен Виетнам и Тайланд. Във всяка от тези държави вътрешното министерство и полицията работят в тясна връзка с резидентурата на ЦРУ. Управлението създава и Международна полицейска академия в Панама и „бомбаджийско училище“ в Лос Фреснос, Тексас, където се обучават офицери от Централна и Южна Америка. Випускниците включват бъдещите водачи на ескадроните на смъртта в Ел Салвадор и Хондурас.
	Понякога разстоянието от класната стая до стаята за изтезания е две крачки. ЦРУ е „в «опасни води» — твърди Робърт Еймъри, началник на директората на разузнаването при Айзенхауер и Кенеди. — Можете да стигнете до тактика от типа на Гестапо“.*
	[* Устна история на Еймъри, JFKL.]
	През 60-те години обхватът на работата на ЦРУ в Латинска Америка се разширява драматично. „Катализаторът беше Кастро — казва Том Полгар, ветеранът от берлинската база, служил като началник на външното разузнаване в Латиноамериканския отдел от 1965 до 1967 г.* — ЦРУ и заможните класи в Латинска Америка имаха едно общо нещо — този страх. Задачата ми беше да използвам резидентурите в Латинска Америка, за да събирам данни за Съветския съюз и Куба. За да го направите, трябва да има относително стабилно управление, което ще сътрудничи със Съединените щати.“
	[* Интервю на автора с Полгар.]
	ЦРУ подкрепя лидерите на единайсет латиноамерикански страни — Аржентина, Боливия, Бразилия, Доминиканската република, Еквадор, Гватемала, Гвиана, Хондурас, Никарагуа, Перу и Венецуела. Щом като на власт дойде приятелско правителство, началникът на резидентурата на Управлението разполага с пет подхода за поддържане на американското влияние над чуждите лидери. „Вие ставате тяхната служба за външно разузнаване — казва Полгар. — Те не са наясно какво става в света. Ето защо им давате седмична сводка — нагласена в съответствие с чувствителността им. Пари, твърдо — винаги са добре дошли. Снабдяване — играчки, игри, оръжия. Обучение. А и винаги можете да вземете група офицери до Форт Браг или до Вашингтон — чудесен почивен ден.“
	Управлението се придържа към позицията, подобаващо формулирана в подписана от Ричард Хелмс официална преценка, че латиноамериканските военни хунти са изгодни за Съединените щати.* Те са единствената сила, способна да контролира политическите кризи. Законът и редът са по-добри от обърканите борби за демокрация и свобода.
	[* Memorandum for the director, „The Political Role of the Military in Latin America“, Office of National Estimates, April 30, 1968, LBJL. Това е официален документ в обем двайсет и девет страници от председателя на СНП Абът Смит, в който се представят осемте най-скоро установени военни диктатури в района; шест от тях са преценени като изгодни за американските интереси.]
	В дните на Джонсън започнатите от братята Кенеди противопартизански мисии са пуснали корен там, където програмите за вътрешна сигурност на Айк са процъфтявали и ЦРУ е утвърдило военни и политически съюзници. През 1967 г., чрез внимателното отглеждане на диктатори на два континента, Управлението отбелязва една от най-големите си победи за Студената война: залавянето на Че Гевара.


#	„Помни, че убиваш човек“

	Че е жива емблема за войниците и шпионите на кубинската революция. Те служат на отдалечени постове като Конго, където властта на силния човек Жозеф Мобуту е заплашена от сбирщината бунтовници, наречени _симба_, които отвличат шефът на базата на ЦРУ в Стенливил през 1964 г.
	Конго е бойна арена на Студената война и Мобуту и ЦРУ работят в много голяма хармония. Джери Госънс, третият човек на Управлението в Конго, предлага да се създаде нова сила, която да се бори със съветското и кубинското влияние в Африка. „Мобуту ми даде къща, седем офицери и шест фолксвагена, а аз ги учех как да осъществяват следене — казва Госънс. — Създадохме конгоанска служба, която докладваше на ЦРУ. Ние ги направлявахме. Ние ги ръководехме. В края на краищата, с благословията на президента бяхме платили оперативните им разходи. Аз получих кадрите, прегледах ги, обучих ги и ги предадох на Мобуту.“* Той получава от ЦРУ каквото си поиска — пари и оръжия, самолети и пилоти, личен лекар и политическата сигурност на тясната връзка с американското правителство, докато ЦРУ изгражда базите си в центъра на Африка.
	[* Интервю на автора с Госънс.]
	В една класическа битка на Студената война Че и кубинците му се сблъскват с ЦРУ и неговите кубинци на западния бряг на езерото Танганика, в сърцето на Африка. Силите на Управлението, въоръжени с безоткатни пушки и бойни самолети, атакуват няколко хиляди _симба_ и към стотина кубински войници на Че. Под неприятелския огън Че иска нови нареждания от Фидел.*1 „Гледайте да не ви унищожат“ — съветва _el jefe maximo_.*2
	[*1 Залавянето на началника на базата на ЦРУ Дейвид Гринуис е описано в непубликувано интервю с него в Института Хувър, Университет Станфорд. Гринуис, американският консул Майк Хойт и двама свързочници от ЦРУ са държани в плен 114 дни, преди белгийските парашутисти да ги освободят. Битката между кубинците на Че и кубинците на ЦРУ е най-добре разказана при Piero Gleijeses, _Conflicting Missions: Havana, Washington, and Africa_, 1959–1976 (Chapel Hill: University of North Carolina Press, 2002), pp. 137–159.]
	[*2 El jefe maximo (исп.) — големият вожд. — Бел.прев.]
	Завръщането на Че е безславно. Разгромен, той прекосява Атлантика, искайки да запали пламъка на революцията в Латинска Америка. Озовава се в планините на Боливия, където ЦРУ го проследява и залавя.
	Генералът от дясното крило Рене Бариентос е взел властта в отчайващо бедната държава с помощта на повече от 1 милион долара от ЦРУ.* Парите служат за „насърчаване — по думите на Управлението — на стабилно правителство, благосклонно настроено към Съединените щати“ и „в подкрепа на плановете на управляващата хунта за умиротворяване на страната“. Генералът смазва опонентите си с все повече насилие. Бил Броу, началник на Латиноамериканския отдел на тайната служба, пише до Хелмс с удовлетворение: „С избирането на Рене Бариентос за президент на Боливия на 3 юли 1966 г. акцията беше доведена до успешен завършек.“ ЦРУ изпраща досието си за Бариентос в Белия дом. Съветникът по националната сигурност Уолт Ростоу го връчва на президента и казва: „Това е, за да Ви е ясно защо генерал Бариентос може да Ви каже «благодаря», когато обядвате заедно следващата сряда, на 20 юли.“
	[* Подробностите за тайните действия на ЦРУ в подкрепа на Бариентос от 1962 до 1966 г. се намират във FRUS, Vol. XXXI, documents 147–180, разсекретени през 2004 г.]
	През април 1967 г. Бариентос е съобщил на американския посланик Дъглас Хендерсън, че офицерите му следят Че в планините на Боливия. Същата седмица посланик Хендерсън трябва да пътува за Вашингтон и занася новините на Дезмънд Фицджералд. „Това не може да е Че Гевара — казал Фицджералд. — Смятаме, че Гевара е бил убит в Доминиканската република и е положен в неозначен гроб.“* Въпреки това ЦРУ изпраща двама кубински ветерани от _Залива на свинете_, за да се включат в преследването с взвод обучени в САЩ боливийски рейнджъри.
	[* Устна история на Хендерсън, FAOH.]
	Един от кубинците на ЦРУ е Феликс Родригес, който изпраща поредица вълнуващи бюлетини от фронта. Съобщенията му, разсекретени през 2004 г., са единственият отчет на очевидец на конфронтацията, дълго време прикрита от мита. От селото Игерас Родригес се свързва по радиото с Джон Тилтън, резидента в Ла Пас, който предава новините на Бил Броу и Том Полгар в главната квартира. Докладите им отиват при Хелмс, който ги носи в Белия дом.
	На 8 октомври 1967 г. Че е заловен след сблъсък с боливийските рейнджъри. Ранен е в крака, но иначе е в добро състояние. Мечтите му да създаде един Виетнам в Южна Америка са се изпарили в разредения въздух на боливийските планини. Победителите му го отвеждат в малка училищна сграда. Родригес разбира, че боливийското командване в Ла Пас ще реши съдбата на Че на следващия ден.
	„Опитвам се да го запазя жив — докладва Родригес, — което е много трудно.“*
	[* Докладите на Родригес от Боливия са възпроизведени дословно в две паметни бележки, представени от Хелмс в Белия дом на 11 и 13 октомври 1967 г., разсекретени през 2004 г. и препечатани във FRUS, Vol. XXXI, documents 171, 172.]
	На зазоряване следващата сутрин Родригес опитва да разпита Че, който седи на училищния под, заровил лице в ръцете си, с вързани китки и глезени, в компанията на труповете на двама кубински _companeros_.* Разговарят за битката в Конго и за развоя на кубинската революция. Че казва, че Кастро е убил не повече от 1500 от политическите си противници, като се изключат въоръжени конфликти като в Залива на свинете. „Кубинското правителство, разбира се, екзекутира всички партизански водачи, които нахлуха на територията му“ — казал Че според Родригес. „Тогава спря, с насмешлив изглед на лицето, и се усмихна, осъзнавайки положението си на боливийска територия — продължава Родригес. — Със залавянето му партизанското движение претърпя унищожителен неуспех… Той настояваше, че идеалите му най-накрая ще победят… Не бил планирал път за измъкване от Боливия в случай на неуспех. Определено бил решил да загуби или спечели.“
	[* Companero (исп.) — другар. — Бел.прев.]
	Военното командване изпраща заповедта за убийството на Че в 11:50 ч. преди обед. „Гевара бе екзекутиран с откос в 1:15 ч. следобед“ — съобщава Родригес на Тилтън по радиото. — Последните думи на Гевара бяха: „Кажи на жена ми да се омъжи отново, а на Фидел Кастро, че революцията в Америка пак ще започне.“ На екзекутора си каза: „Помни, че убиваш човек.“
	Том Полгар е дежурен в главната квартира, когато Тилтън се обажда с новината, че Че е мъртъв. „Можете ли да изпратите отпечатъци?“ — пита Полгар. „Мога да изпратя пръсти“ — отговаря Тилтън.* Екзекуторите на Че са отрязали ръцете му.
	[* Интервю на автора с Полгар.]


#	„Нашите най-важни съображения _трябва_ да бъдат политическата деликатност…“

	Хелмс и служителите му имат малко такива триумфи за разгласяване. Грешките ги надхвърлят по численост. „Още веднъж операциите на ЦРУ създадоха голям проблем“ — информира египетското бюро на Държавния департамент Люк Батъл, новия помощник държавен секретар за Близкия изток.* Президентът на Египет Гамал Абдел Насър, се оплаква — не за първи път и не без причина, — че ЦРУ опитва да свали управлението му. „ЦРУ, изглежда, се надява, че тези инциденти могат да се заметат под килима — гласи съобщението до Батъл. — Не бива да се допуска това да се случи.“
	[* Бюро за Обединената арабска република (ОАР) до Лусиъс Д. Батъл, 16 март 1967 г., FRUS, Vol. XVIII.]
	Батъл знае какво оставя след себе си работата на ЦРУ в Египет. Той е бил американски посланик, когато един безгрижен водещ офицер излага по небрежност връзката на Управлението с видния вестникарски редактор от Кайро Мустафа Амин. Амин е бил близък до Насър; ЦРУ му плаща за информация и за публикуване на проамерикански новинарски репортажи. Шефът на резидентурата в Кайро е излъгал посланика за отношенията на Управлението с Амин. „Плащано му е било от нас — казва Батъл. — Брус Одъл [водещият офицер от ЦРУ.] се е срещал редовно с Мустафа Амин. Получих уверения, че в Египет не са били предавани пари, но при арестуването на Мустафа Амин бе направена снимка на такова предаване.“* Случаят предизвиква заглавия по света, в които особено изпъква работещият под дипломатическо прикритие Одъл. Амин е осъден като шпионин, брутално изтезаван и затворен за девет години.
	[* Устна история на Батъл, FAOH.]
	Хелмс опитва да изгради доверие в ЦРУ. Надявал се е, че президентът Джонсън ще дойде в Ленгли, Вирджиния, за да се обърне към хората през септември 1967 г. — по време на тържествата, отбелязващи двайсетата годишнина на Управлението. Но Джонсън никога не посещава ЦРУ. Той изпраща вицепрезидента Хъмфри за церемонията, като произнесената реч е особено оптимистична. „Ще бъдете критикувани — казва той. — Единствените, които не ги критикуват, са хората, които не вършат нищо, а аз не бих желал да видя Управлението да достига такова състояние.“*
	[* Речта на Хъмфри е цитирана в транскрипцията на Хелмс, Studies in Intelligence, September 1993.]
	ЦРУ не би могло да оцелее при устойчива критика от страна на правителството и още по-малко от страна на обществото. За оцеляването си зависи от секретността. Когато изгърмелите операции се появяват във вестниците, това разрушава малкото доверие, останало към Управлението.
	На 30 септември 1967 г. Хелмс съставя нови правила за тайните акции и ги изпраща до всяка резидентура. За първи път в историята на ЦРУ началниците на резидентури и техните висшестоящи са инструктирани, че е по-хубаво да грешат от предпазливост. „Преглеждайте всички проекти, които са политически деликатни — чете се в заповедта. — Информирайте главната квартира за идентичността на «чуждите политици, управляващи и опозиционни, както и на някои военни лидери, на които ЦРУ плаща тайно».“ Нито една сума, похарчена за тайни акции, не е толкова незначителна, че за нея да не се докладва. „Нашите най-важни съображения _трябва_ да бъдат политическата деликатност на дейността и съответствието й е американската външна политика“.*
	[* Меморандум от заместник-директора по планирането на Централното разузнавателно управление (Карамесинис) до всички началници на щабове и отдели, 30 септември 1967 г., разсекретено през 2004 г., FRUS, Vol. XXXIII.]
	Потокът пари към провалени чужди агенти, третокласни вестници и маргинални политически партии, както и към други непродуктивни операции започва да пресъхва. Броят на важните операции от политическата война в Западна Европа постепенно намалява. ЦРУ ще остане фокусирано върху горещата война в Югоизточна Азия и Студената война в Близкия изток, Африка и Латинска Америка.
	Но война се води и у дома. Президентът току-що е наредил на Хелмс да започне най-деликатната в политическо отношение операция — шпионирането на американци.


>>	27. „Да откриете чуждите комунисти“

	Президентът Джонсън се бои, че антивоенното движение ще го отстрани от Белия дом. Но в края на краищата го прави войната.
	През октомври 1967 г. неколцина анализатори на ЦРУ се присъединяват към първия голям антивоенен поход във Вашингтон. Президентът гледа на протестиращите като на врагове на държавата. Той е убеден, че мирното движение е финансирано и контролирано от Москва и Пекин. Иска доказателство. Заповядва на Ричард Хелмс да го намери.
	Хелмс напомня на президента, че на ЦРУ е забранено да шпионира американци. По думите му Джонсън му казал: „Напълно съм наясно с това. От вас искам да проследите тази работа и да направите необходимото да откриете чуждите комунисти, които са зад тази нетърпима намеса във вътрешните ни работи.“* Вероятно е Джонсън да се е изразил по-недвусмислено.
	[* Richard Helms with William Hood, _A Look over My Shoulder: A Life in the Central Intelligence Agency_ (New York: Random House, 2003), p. 280.]
	В крещящо нарушение на властта си според закона директорът на разузнаването става шеф на тайната полиция на половин работен ден. ЦРУ предприема операция за вътрешно следене под кодовото име _Хаос_. Тя продължава почти седем години. Хелмс създава и новата Група за специални операции, която да поеме шпионирането на американците, и вещо я прикрива в сянката на контраразузнавателния щаб на Енгълтън. Единайсет служители на ЦРУ си пускат дълга коса, научават жаргона на Новата левица и се заемат да проникват в пацифистките групи в Съединените щати и Европа. Управлението съставя компютърен индекс с 320 000 имена на американски граждани и организации и обширни досиета на 7200 души. То започва да работи тайно с полицейските управления из цялата страна. Неспособно да направи ясна разлика между крайната левица и умерената опозиция на войната, то шпионира всички големи организации в мирното движение. По заповед на президента, предадена чрез Хелмс и секретаря по отбраната, Агенцията за национална сигурност обръща огромните си възможности за подслушване срещу американски граждани.
	И президентът, и консерваторите в Конгреса виждат връзка между мирните протести и разлюляващите Съединените щати расови бунтове. Те искат ЦРУ да докаже, че комунистите стоят и зад двете движения. Управлението дава най-доброто от себе си.
	През 1967 г. гетата стават военни зони; седемдесет и пет градски бунта тормозят страната, довеждайки до 88 убити, 1397 ранени, 16 389 арестувани, 2157 осъдителни присъди и икономически щети, оценени на 664,5 милиона долара. Четирийсет и трима души са убити в Детройт, двайсет и шест в Нюарк. Яростта изпълва улиците на Ню Йорк, Лос Анджелис, Сан Франциско, Бостън, Синсинати, Дейтън, Кливланд, Янгстаун, Толедо, Пеория, Де Мойн, Уичита, Бирмингам и Тампа. На 25 октомври сенатор Джон Макклелан, демократ от Арканзас и председател на Постоянната сенатска подкомисия по разследванията, пише на Хелмс в търсене на доказателства, че Съветите ръководят радикалното движение за граждански права на негрите. „Подкомисията е много заинтересувана от операциите на различни радикални организации в страната“ — пише сенаторът.*
	[* Писмо на Макклелан до Хелмс, 25 октомври 1967 г., разсекретено през 2004 г., CIA/CREST.]
	Макклелан казва, че Москва е създала „школа за шпионаж или саботаж за цветнокожи в Гана, Африка“ — и инструкторите са били американци. „Изглежда, тези инструктори идват от Калифорния — пише сенаторът. — За подкомисията ще бъде много полезно, ако самоличността на всеки американски учител, който се завръща в Съединените щати, е известна, както и самоличността на всеки студент… Сътрудничеството ви по този въпрос ще бъде наистина високо оценено.“
	Тайната служба сътрудничи. На 31 октомври 1967 г. Том Карамесинис препредава в Белия дом непроверен слух, получен от един кубинец от Маями. На брега край Сантяго де Куба бил създаден „лагер за подготовка на негри“, в който „негрите биват обучавани на подривни действия срещу Съединените щати“ — се казва в доклада.* „Курсовете им включват английски, преподаван от съветски учители.“ Продължението гласи: „Подривните им действия срещу Съединените щати ще включват саботаж във връзка с расовите бунтове, насочени към предизвикването на негърска революция в страната“. Докладът твърди, че „150 негри са включени в програмата за обучение, а някои вече са пристигнали в САЩ“.
	[* Паметна бележка на Карамесинис до Белия дом, 31 октомври 1967 г., разсекретена през 2004 г., CIA/CREST.]
	Линдън Джонсън е вбесен. „Аз _няма_ да оставя комунистите да съборят това правителство, _което те правят в момента_ — заявява той на Хелмс, Ръск и Макнамара по време на деветдесет и пет минутна проповед в съботния следобед на 4 ноември 1967 г. — Виждам тези хора натоварени на комунистически самолет и стоварвани из цялата страна. Искам някой внимателно да гледа кой напуска страната, къде отива, защо отива.“* Последната забележка е насочена директно към Хелмс.
	[* „Luncheon Meeting with Secretaries Rusk and McNamara, Walt Rostow, CIA Director Richard Helms“, November 4, 1967, LBJL.]
	Но ЦРУ не намира и грам доказателство, което да свърже лидерите на американската левица или на радикалното движението на негрите с чужди правителства. Хелмс съобщава неприятния факт на президента на 15 ноември 1967 г. Той докладва, че ЦРУ подозира някои членове на американската левица в идеологическа близост с Москва или Ханой, но няма сведения, които да показват, че „те действат под ръководство, различно от тяхното собствено“.* Линдън Джонсън нарежда на Хелмс да засили търсенето. То не довежда до нищо друго, освен до продължаващо нарушаване на устава на ЦРУ.
	[* „International Connections of U.S. Peace Groups“ и обяснително писмо на Хелмс до президента, 15 ноември 1967 г., разсекретени през април 2001 г., CIA/CREST.]
	За милиони американци войната идва всяка вечер вкъщи чрез телевизията. На 31 януари 1968 г. 400 000 комунистически бойци удрят почти всеки голям град и гарнизон в Южен Виетнам. Атаката започва в първата нощ на Тет — лунната нова година, и неприятелят обсажда Сайгон и големите американски бази в Хюе и Ке Сан. На 1 февруари телевизията и фотоапаратите улавят шефът на сайгонската полиция хладнокръвно да екзекутира виетконгски военнопленник с пистолетен изстрел в слепоочието. Нападението продължава. Въпреки че американската контраатака е непреодолима — 100 000 тона бомби са хвърлени само около Ке Сан, — шокът от изненадващото нападение е тежко психологическо поражение за Съединените щати. Хелмс стига до заключението, че ЦРУ не би могло да предскаже офанзивата _Тет_, тъй като не е имало почти никакви данни за намерението на врага.*
	[* На 18 февруари 1968 г. Хелмс се среща с Консултативния съвет на президента по външното разузнаване. Казва им, че американското разузнаване за офанзивата _Тет_ се е провалило най-вече „заради липсата на проникване във _Виетконг_“. FRUS, Vol. VI.]
	На 11 февруари 1968 г. Хелмс събира всичките си виетнамски експерти в главната квартира. Всички, освен един — Джордж Карвър, все още, макар и не за дълго, оптимист — се съгласяват върху следните моменти: генерал Уестморланд, американският командващ в Сайгон, няма свързана стратегия. Безполезно е да се изпращат повече американски войници. Ако правителството и армията на Южен Виетнам не се сработят и не се борят с врага, Съединените щати трябва да се изтеглят. Хелмс връща Джордж Алън в Сайгон, за да оцени щетите и да се срещне с президента Тхю и вицепрезидента Ки. Алън намира южновиетнамската армия разстроена, а двамата лидери са се хванали за гърлата. Американските войници са неспособни да защитят градовете на страната; американските шпиони са в паника и са деморализирани. Ханой е спечелил най-голямата си политическа победа след 1954 г., когато е нанесъл на французите окончателното поражение при Диен Биен Фу.
	Хелмс лично връчва на президента дълбоко песимистичните изводи. Те унищожават почти изцяло изключителната политическа воля на Джонсън.
	На 19 февруари, когато Ханой започва втората серия от атаките на _Тет_, президентът говори на четири очи с Дуайт Айзенхауер. На следващия ден, по време на обяда в Белия дом във вторник, Хелмс слуша, докато президентът описва разговора.
	„Генерал Айзенхауер каза, че Уестморланд носи повече отговорност от всеки друг генерал в историята на страната — спомня си Джонсън. — Попитах го колко съюзнически войници е командвал по време на Втората световна война. Той каза, че с американските и съюзните части заедно е имал около пет милиона. Казах му, че генерал Уестморланд има 500 000 души, следователно как той може да твърди, че Уестморланд носи най-голямата отговорност, която е носил американски генерал? Отговорът бе, че това е различна война и че генерал Уестморланд не знае кой е неприятелят“.*
	[* „Notes of the President’s Luncheon Meeting with Foreign Policy Advisors“, February 20, 1968, FRUS, Vol. VI. При все че някои историци и мемоаристи са придавали на анализатора на ЦРУ Джордж Карвър голямо значение за промяната на мнението на Джонсън за войната през седмиците и дните преди решението му да се оттегли, водещият историк на Виетнам в ЦРУ Харолд Форд пише, че влиянието на Карвър и ЦРУ „е със сигурност по-малко от това на много други сили над и отвъд данните на разузнаването: шока от офанзивата Тет сам по себе си; надигащата се вълна на антивоенните настроения в Конгреса и обществото; откровените, много мрачни оценки след Тет, дадени от председателя на Обединените началник-щабове Ърл Уилър, от Пол Нитце и Пол Варнке; и внезапните измени на Кларк Клифърд и повечето от останалите «мъдреци», които по-рано са подкрепяли военната политика на Джонсън. Все пак към тези причини за промяната на отношението на президента трябва да се добавят предоставените му в края на март оценки на служители на Държавния департамент и ЦРУ“.]
	Най-накрая Линдън Джонсън разбира, че никаква стратегия не може да преживее провала на разузнаването във Виетнам. САЩ не могат да победят неприятел, когото не могат да разберат. След няколко седмици той съобщава, че няма да се кандидатира за преизбиране като президент на Съединените щати.


>	Част четвърта
>	„Отървете се от клоуните“
>	ЦРУ при Никсън и Форд (1968–1976 г.)

>>	28. „Какво, по дяволите, правят онези клоуни в Ленгли?“

	През пролетта на 1968 г. Ричард Хелмс има достатъчно основания да се бои, че новият му началник ще е или Робърт Кенеди, или Ричард Никсън. Като министър на правосъдието Кенеди е злоупотребявал с властта на Управлението. Той си е присвоил ЦРУ и се е отнасял към Хелмс с хладно презрение. Като кандидат или като главнокомандващ би бил застрашен от тайните в архивите на Управлението. Хелмс е искрено потресен, когато сенаторът е убит по време на предизборната си обиколка през юли. Но не е искрено натъжен. През остатъка от дните си той носи трайните белези от пердаха на Кенеди.
	Ричард Никсън е съвсем друг проблем. Хелмс знае колко дълбоко е негодуванието му. Никсън смята, че Управлението е пълно с елитаристи от Изтока, първосигнални либерали, джорджтаунски клюкари, хора на Кенеди. Публична тайна е, че според Никсън ЦРУ е отговорно за най-голямата катастрофа в живота му: загубата на изборите през 1960 г. Той е убеден — погрешно, — че Алън Дълес е издал тайни и лъжи, които са помогнали на Джон Кенеди да набере решаващи точки в президентските телевизионни дебати. В своята мемоарна книга от 1962 г. — _Шест кризи_ — Никсън е написал, че ако е бил избран за президент, щял да създаде нова организация извън ЦРУ, която да осъществява тайните операции.* Това е открита заплаха да се изтръгне сърцето на Управлението.
	[* Richard М. Nixon, _Six Crises_ (New York: Doubleday, 1962), p. 454. Никсън пише, че заявил намерението си на Дж. Кенеди през 1960 г.]
	На 10 август 1968 г. Никсън и Хелмс се срещат за своя първи дълъг разговор.* Кандидат-президентът е поканил Хелмс в ранчото си в Тексас, гощава го с пържоли и кочани царевица и го развежда из имота в открит кабриолет. След това се обръща към Хелмс за околосветска обиколка: конфронтацията между Чехословакия и Съветския съюз, продължаващата подкрепа на Кастро за революционните движения и накрая — тайните мирни преговори между Съединените щати и Северен Виетнам.
	[* Записан в „Notes of Meeting, Johnson City, Texas“, August 10, 1968, 12:25 p.m., FRUS, Vol. VI. Хелмс среща Никсън за първи път през ноември 1956 г., когато той и Алън Дълес информират вицепрезидента за потушената унгарска революция. В посмъртните си мемоари Хелмс пропуска описаната тук среща в ранчото на Джонсън, която очевидно е втората им лична среща.]
	Никсън се обръща към Хелмс с рязък въпрос:
	„Те все още ли вярват, че сме загубили войната?“ — пита той.
	„Северновиетнамците са убедени, че са победили след Диен Биен Фу“ — казва Хелмс.
	Това е последното нещо, което Никсън има желанието да чуе.
	Три дни след спечелването на изборите Никсън се обажда на Джонсън.
	„Какво мислите за Хелмс? — пита той.* — Бихте ли го задържали?“
	„Да, бих го задържал — отговаря Джонсън. — Той е изключително компетентен. Стегнат е. Казва нещата такива, каквито са, и е лоялен.“
	[* Телефонен разговор между президента Джонсън с бъдещия президент Никсън, November 8, 1968, 9:23 p.m., LBJ Tapes, FRUS, Vol. VII.]
	Това е висока оценка. След година и половина обеди на президентската маса Хелмс е спечелил доверието на Джонсън и си е извоювал репутацията на завършен професионалист във Вашингтон. Той вярва, че след двайсет години ЦРУ е изградило постоянен състав от анализатори с уникално познаване на съветската заплаха и тайна служба, която може да проведе шпионаж, без да бъде заловена. Себе си лично вижда като предан войник в служба на своя президент.
	Скоро ще открие цената на тази лоялност.


#	„Неизлечимо потайно“

	„Ричард Никсън никога не се довери на никого — припомня си Хелмс двайсет години по-късно. — Ето, той беше станал президент на Съединените щати и следователно — глава на изпълнителната власт, и въпреки това все разправяше на хората, че при бомбардировките във Виетнам военновъздушните сили не могат да уцелят с ръка собствените си задници, че Държавният департамент е само шайка наливащи се с коктейли дипломати в раирани костюми, че Управлението не може да скопоса решителна победа във Виетнам…“ И още, и още, и още… „Те са тъпи, те са глупави, не могат да направят това, не могат да направят онова.“*
	[* Интервю на Хелмс пред Стенли Кътлър, July 14, 1988, Wisconsin Historical Archives, box 15, folder 16, цитирано c любезното разрешение на професор Кътлър.]
	През януари 1969 г. в Белия дом, няколко дни след встъпването на новата администрация, Хелмс седи в напрегнато мълчание по време на обяда, докато Никсън пощипва от прясното сирене и консервирания ананас. Президентът се нахвърля върху ЦРУ, докато съветникът му по националната сигурност Хенри Кисинджър слуша внимателно. „Нямах и най-малкото съмнение — спомня си Хелмс, — че заяждането на Никсън засяга Кисинджър.“*
	[* Цитат от Хелмс при John L. Helgerson, „CIA Briefings of Presidential Candidates“, May 1996, CIA/CSI.]
	Новоизбраният президент и човекът от Харвард са открили, че са сродни души. „И двамата бяха неизлечимо потайни, но Кисинджър очароваше с това — забелязва Томас Хюз, директорът на разузнавателното бюро на Държавния департамент.* — И двамата бяха заклети манипулатори, но Никсън беше по-прозрачен.“ Постигнали са споразумение: само те могат да започват, командват и контролират тайни операции. Тайните действия и шпионажът могат да станат инструменти, пригодени за тяхна лична употреба. Никсън ги използва, за да изгради политическа крепост в Белия дом, а Кисинджър става — по думите на помощника му Роджър Морис — изпълняващ длъжността държавен глава по националната сигурност.
	[* Thomas L. Hughes, „Why Kissinger Must Choose Between Nixon and the Country“, _The New York Times_, December 30, 1973.]
	Като изпреварващ акт на самозащита Хелмс е създал комитет от мъдреци, наречен Изследователска група за тайни операции, която да докладва на новоизбрания президент колко струва тайната служба и така да я предпази от атака. Групата е оглавявана от Франклин Линдзи, някога дясната ръка на Франк Уизнър; разполага се в Харвард и се събира тайно; най-изтъкнатите й членове са Ричард Бисъл и Лайман Къркпатрик. Тя включва половин дузина харвардски професори, работили за Белия дом, Пентагона, Държавния департамент и ЦРУ. Трима от тях са достатъчно близки с колегата си Хенри Кисинджър, за да знаят, че той ще е следващият президентски съветник по националната сигурност независимо кой ще спечели изборите, понеже Кисинджър е работил като доверителен консултант едновременно и за Никсън, и за Хъмфри. Никой от двамата не е предвиждал друг човек за поста.
	Секретният доклад на Изследователската група за тайни операции е с дата 1 декември 1968 г. Една от препоръките му доставя на Кисинджър особено удоволствие: тя казва, че новият президент трябва да даде на някой старши служител в Белия дом официалната отговорност за надзираване на всички тайни операции. Кисинджър не просто би ги надзиравал. Той би ги ръководил.
	В доклада се настоява новият президент „много ясно да покаже на директора на ЦРУ, че очаква от него да каже «не», когато по преценка на последния някоя предложена операция не може да се изпълни“.* Никсън никога не се вслушва в този съвет.
	[* Report of the Covert Operations Study Group, December 1, 1968, CIA/CSI. Проучването отчасти съвпада c окончателния доклад на Консултативния съвет за външно разузнаване до Джонсън през декември 1968 г. Съветът нарича резултатите от американския шпионаж „неадекватни“. Той препоръчва „интензифициране на усилията за получаване на важни данни за приоритетни цели посредством операции за събирането им от тайни агенти“. Силно се препоръчва Комитетът 303 да прегледа „всички одобрени тайни програми, за да оцени постигнатия напредък и в съответните случаи да прекрати безрезултатни проекти“. FRUS, Vol. X, document 222.]
	„Само тайните операции рядко могат да постигнат важна цел — продължава се в доклада. — В най-добрия случай една тайна операция може да спечели време, да предотврати преврат или по друг начин да създаде благоприятни условия, които дават възможност за употреба на легални средства за окончателното постигане на важна цел.“ Никсън така и не разбира този принцип.
	„Дадена личност, политическа партия или правителство на власт могат да бъдат сериозно засегнати или съсипани, ако се разкрие, че имат тайна подкрепа от ЦРУ — се твърди в доклада. — В крайна сметка, разкриването на тайни действия ощетява Съединените щати от гледна точка на световното обществено мнение. За някои разкриването показва незачитане на националните и човешките права от САЩ; за други — само нашата некадърност и несръчност, понеже сме позволили да ни хванат… Впечатлението у мнозина американци, особено сред интелектуалната общност и младежта, че Съединените щати се занимават с «мръсни номера», ги води към отчуждаване от тяхното правителство. Разкритията в такава атмосфера са създали възможността Новата левица да влияе върху много по-широк спектър политически мнения, отколкото би било възможно в друг случай. Съединените щати са били в челото на страните, загрижени за разпространение на правовия ред в международните отношения. Доверието в нас и нашата ефективност в тази роля по необходимост са засегнати дотам, че става известно, че тайно се намесваме в това, което може да е (или изглежда да е) вътрешните работи на други.“ Никсън и Кисинджър умишлено пренебрегват всички тези идеи.
	„Нашето впечатление е, че с годините ЦРУ е станало твърде обърнато навътре — заключава докладът. — Почти всички старши служители са в организацията от около двайсет години… Налице е и силна тенденция към изолация и затваряне… липса на новаторство и перспектива.“
	На това Никсън вярва. Той се заема да проникне в този вътрешен кръг. Започва с назначаването на генерал-лейтенанта от морската пехота Робърт Кашман, негов помощник по националната сигурност през вицепрезидентския му мандат, за заместник-директор на разузнаването под началството на Хелмс. Задачата на Кашман е да шпионира за президента американските шпиони.
	С желанието да се понрави на новоизбрания президент ЦРУ изпраща на Никсън същите ежедневни прегледи на разузнавателните данни, каквито е получавал Линдън Джонсън. Те се трупат непрочетени в сейфа в Никсъновия апартамент на трийсет и деветия етаж в хотел „Пиер“ в Ню Йорк. Купчината расте в течение на един месец, докато през декември Кисинджър съобщава, че Никсън никога няма да ги погледне. Той дава да се разбере, че отсега нататък всичко, което Управлението иска да каже на президента, ще трябва да минава през него. Нито Хелмс, нито който и да е друг в ЦРУ някога ще види Никсън насаме.
	От самото начало Кисинджър упражнява все по-затягащ се контрол над операциите на Управлението. През 1967 и 1968 г. надзорниците на ЦРУ от Комитет 303 са водели оживени дебати върху хода на тайните акции. Тези дни са отминали. Кисинджър доминира над всеки от членовете на комитета — Хелмс, министъра на правосъдието Джон Мичъл и вторите по ранг служители в Държавния департамент и Пентагона. Той превръща институцията в моноспектакъл. В продължение на трийсет и два месеца комитетът технически одобрява близо четирийсет тайни операции, но всъщност не се събира нито веднъж. Като цяло над три четвърти от програмите за тайни действия при администрацията на Никсън никога не са официално разглеждани от него. Черните операции на САЩ се одобряват от Хенри Кисинджър.
	През 1969 г., както е добре известно, президентът подслушва частни лица, за да спре нови изтичания на информация и за да контролира движението й вътре в правителството. Съветникът му по националната сигурност отива по-далеч: Кисинджър също така използва и ЦРУ, за да шпионира американци — факт, който досега е убягнал от вниманието на историята.
	След като антивоенното движение призовава за месечен национален мораториум, за еднодневно прекратяване на американската делова активност, Хелмс получава заповед от Кисинджър да шпионира лидерите му. Записана в служебния дневник на Робърт Л. Банърман, старши член на Службата за сигурност на ЦРУ, паметната бележка носи заглавието „Д-р Кисинджър — искане за информация“.
	„Д-р Кисинджър отправи запитване относно това каква информация имаме за водачите на групите, провели мораториума за Виетнам — гласи паметната бележка на ЦРУ.* — След разглеждане това искане бе прехвърлено на (заличено.), който се съгласи да е автор на този доклад, и работата по доклада бе извършена през уикенда.“ Това не е просто продължение на програмата Хаос — текущото търсене на източници на външна подкрепа за антивоенното движение, от страна на ЦРУ. Това е специфично искане от президентския съветник по националната сигурност за завеждане на досиета на американски граждани в ЦРУ.
	[* Паметната бележка в обем един абзац е открита сред документите на Ред Уайт, който през 1969 г. заема поста заместник-директор по обезпечаването — главния администратор на Агенцията. Разсекретена на 15 май 2003 г. CIA/CREST.]
	Документите не отразяват колебание от страна на Ричард Хелмс. След 1962 г. трима поредни президенти са нареждали на директора на разузнаването да шпионира американци в разрез с устава на ЦРУ. Никсън вярва, че в сферата на националната сигурност всяко президентско действие е законно. Щом президентът го прави — казва той, — не е незаконно. От наследниците му само Джордж У. Буш изцяло прегръща това тълкуване на президентската власт, коренящо се в божественото право на кралете. Но едно нещо е за президента да издаде такава заповед, а съвсем друго — неизбран служител да го прави от името на президента.


#	„Да ударим съветите, да ги ударим здраво“

	Никсън и Кисинджър действат на равнище на секретност над това на ЦРУ. Когато се занимават с враговете на Съединените щати — когато преговарят тайно със Съветите, с китайците, със северновиетнамците — ЦРУ знае малко или нищо за това. За това си има причина: Белият дом не вярва на по-голямата част от казаното от експертите на Управлението за силите на комунизма, особено на оценките му за военната мощ на Съветския съюз.
	„Нямам предвид, че те лъжат относно разузнавателните данни или ги изкривяват, но искам вие, момчета, много внимателно да отсявате фактите от мненията“ — казва Никсън на Хелмс на среща на Съвета за национална сигурност на 18 юни 1969 г.*
	[* Паметната бележка от (заличено.) до Хелмс, June 18, 1969, FRUS, 1969–1972, Vol. VII, document 191, разсекретен на 21 декември 2006 г.]
	„Фактът е, че разузнавателните предвиждания за 1965, 1966, 1967 и 1968 г. — а аз съм ги виждал всичките — се отличават с до 50% от това, което руснаците щяха да имат — и то с 50% надолу — казва Никсън. — Трябва да започнем с факт, с всичките факти, и да стигаме до заключенията на основата на безспорни факти. Сега ясно ли е?“
	Никсън е разгневен, когато Управлението заявява, че Съветите нямат нито намерение, нито технология да нанесат неочакван първи ядрен удар. Това заключение идва сред вихрушка формални оценки на съветските стратегически сили, до една отхвърлени от Никсън. „Непотребно — записва той в полето на един меморандум на Хелмс за ядрените възможности на Москва. — Повърхностно безмозъчно повтаряне на това, което знаем от ежедневниците.“*1 Анализите на ЦРУ открито оспорват плановете на Никсън да изгради антибалистична ракетна система — прелюдията на бъдещите фантазии за _Звездни войни_. „На чия страна е Управлението?“ — така Хелмс си спомня аргумента на Белия дом. — С други думи: „Нека всички се съберем и нагласим доказателствата.“*2
	[*1 Kissinger to Nixon, „Subject: National Intelligence Estimate“, 11 — 8–69, „Soviet Strategic Attack Forces“, c обяснителна бележка на Хелмс, анотирана от Никсън на 8 декември 1969 г., FRUS, 1969–1972, Vol. II, document 198.]
	[*2 Helms, _A Look over My Shoulder: A Life in the Central Intelligence Agency_ (New York: Random House, 2003), pp. 382–388.]
	В края на краищата Хелмс прави тъкмо това, изтривайки ключов пасаж от най-важната оценка на ЦРУ за съветските ядрени сили през 1969 г. За пореден път Управлението прекроява работата си, за да прилегне на модела на политиката на Белия дом. Решението му да върви в крак с Белия дом „не се понрави на анализаторите в Управлението — записва Хелмс. — Според тях аз бях предал една от основните отговорности на ЦРУ — задължението да оценява всички налични данни и да вади заключения без оглед на политиката на САЩ“. Но Хелмс не рискува да влезе в това сражение: „Бях убеден, че няма да спечелим спора с администрацията на Никсън и че в хода на този спор Управлението ще бъде трайно засегнато.“ Неговите анализатори се оплакват от потискането на различните мнения и неумението да се вземе поука от минали грешки. Но не се появява план за подобряване на анализа на съветските възможности и намерения.
	От осем години ЦРУ изучава снимки на Съветския съюз, направени от шпионски сателити, гледа от Космоса и сглобява пъзела на съветската военна машина. Управлението разработва следващото поколение шпионски спътници, които ще са снабдени с телевизионни камери. Хелмс винаги е вярвал, че машините не са заместител на шпионите.*1 Въпреки това той уверява Никсън, че те ще дадат на Съединените щати възможността да проверят дали Москва се съобразява със споразуменията по САЛТ — Договора за ограничаване на стратегическите въоръжения, преговорите по който текат тогава в Хелзинки.*2
	[*1 Дори и най-добрите прехващания от електронно подслушване не са разузнаване. През 1968 г. ЦРУ и АНС имат програма с кодовото име Гупа, която подслушва мобилните телефонни връзки на руското ръководство в Москва. През септември 1968 г., в навечерието на нахлуването в Чехословакия, командващият силите на Варшавския договор телефонира на Леонид Брежнев от московското летище. ЦРУ чува разговора. „Проблемът бе, че те не бяха глупави и говореха на условен език — например «Луната е червена» или някаква идиотска фраза — и така нямахме и най-малката представа дали това значи, че нахлуването ще бъде извършено или отменено“ — разказва разузнавателният служител от Държавния департамент Дейвид Фишър. Устна история на Фишър, FAOH.]
	[*2 Резидентът на КГБ и този на ЦРУ в Хелзинки са се споразумели, че никоя от страните няма да опитва да проникне в делегацията на другата. „Последствията от това да ви хванат със сигурност щяха да надхвърлят ценността на всякаква разузнавателна информация, която би могла да бъде събрана — твърди Дейвид Фишър от Държавния департамент. — Доколкото знам, и двете страни спазваха споразумението. Господ знае, че имаше достатъчно възможности да бъде изненадан някой нещастен американски делегат в компанията на напета финска блондинка.“ Устна история на Фишър, FAOH.]
	Ала колкото повече сурови данни за Съветската армия получава ЦРУ, толкова по-неясна става цялостната картина. Никсън основателно критикува Управлението, че е подценило съветската ядрена бойна мощ през 60-те години; той ще го хока по този въпрос през цялото си президентство. Резултатът от този натиск е видим сега: в течение на тринайсет години, от ерата на Никсън до последните дни на Студената война, всяка оценка на съветските стратегически ядрени оръжия _преувеличава_ степента, до която Москва е модернизирала своето въоръжение.*
	[* През 1979 г. Хауърд Стурц — младши, разузнавателен служител за стратегически програми, докладва за „серия груби надценявания в края на 50-те и началото на 60-те години и серия от груби подценявания в средата и края на 60-те години“ в анализа на ЦРУ за съветските стратегически сили. Stoertz, Memorandum for Director, National Foreign Assessment Center, разсекретен през юли 2006 г. През март 2001 г. директорът на разузнаването Джордж Дж. Тенет заявява, че „всяка национална разузнавателна оценка по въпроса между 1974 и 1986 година… е надценила степента, до която Москва ще модернизира стратегическите си сили“. Бележки на Тенет, Conference on CIA’s Analysis of the Soviet Union, Princeton University.]
	Все пак Никсън разчита на ЦРУ да унищожава Съветския съюз на всяка крачка не само в Москва, но и във всяка страна на Земята.
	„Президентът извика Хенри Кисинджър и мен в Овалния кабинет след срещата на СНС днес за нещо, което се оказа 25-минутна дискусия по разнообразни въпроси, включително САЛТ, Лаос, Камбоджа, Куба и черните операции — записва Хелмс в паметна бележка на 25 март 1970 г.* — Що се отнася до черните операции, президентът ми нареди да ударим Съветите, да ги ударим здраво на всяко място по света, където можем. Той каза: «Просто действайте», да държим Хенри Кисинджър осведомен и да бъдем толкова изобретателни, колкото можем. По този въпрос беше толкова недвусмислен, колкото по никой друг.“ Насърчен от този рядък момент на президентско внимание, Хелмс се възползва от него — „за да наблегна здраво на обстоятелството, че САЩ не бива да отстъпват от нищо, което представлява натиск върху Съветския съюз или дразнител за него, без да изискат определена цена в замяна“. Той обещава на президента нова серия предложения за тайни действия срещу Съветите.
	[* Helms, memorandum for the record, „Talk with President Nixon“, March 25, 1970, FRUS, January 1969-October 1970, Vol. XII, document 147, разсекретен на 19 декември 2006 г. В допълнение от 13 май 1970 г. относно предложените тайни операции срещу Москва Хелмс излага план от пет точки:
	— китайско-съветски напрежения; китайско-съветският граничен конфликт и световната борба за контрол над комунистическите партии правят Съветите твърде податливи на ([един ред от източника не е разсекретен.);
	— съветската намеса в Близкия изток; понеже съветското присъствие в Близкия изток влече след себе си много нестабилни фактори, ще има възможности за предизвикване на напрежение между арабите и Съветите;
	— съветските отношения с Източна Европа; стабилният ръст на национализма в Източна Европа при съветска военна интервенция и икономическа експлоатация прави района благодатна почва за (по-малко от един ред от текста не е разсекретен.) операции, които да повишат напрежението между СССР и васалните му държави;
	— съветско-кубинските отношения; основателните подозрения на Кастро към съветските опити за доминиране на политическия и икономическия живот на Куба, вероятно засягащи лидерската позиция на Кастро в бъдеще, създават ситуация, която дава възможност за (по-малко от един ред от текста не е разсекретен.) манипулация;
	— вътрешната съветска опозиция и икономическата стагнация; с насърчаването на неподчинение сред съветската интелигенция може да стане възможно да се създаде натиск, който да принуди Кремъл да ореже външните си изяви, за да се съсредоточи върху вътрешната критична ситуация.]
	Само един параграф от документа, който Хелмс изпраща в Белия дом през следващата седмица, хваща окото на Никсън.
	Хелмс разглежда работата на радио _Свободна Европа_ и радио _Свобода_ — инвестиция за повече от 400 милиона долара в продължение на двайсет години — и силата на радиостанциите да поддържат жив огъня на недоволството зад Желязната завеса. Той изброява подробно дейността на съветски дисиденти като физика Андрей Сахаров и писателя Александър Солженицин, чиито думи се предават в Съветския съюз от ЦРУ. Трийсет милиона души в Източна Европа слушат _Свободна Европа_, а съветските граждани правят всичко възможно да приемат радио _Свобода_, макар Москва да харчи 150 милиона долара годишно за заглушаване на сигнала им. Освен това организациите _Свободна Европа_ и _Свобода_ са разпространили два и половина милиона книги и периодични издания в Съветския съюз и Източна Европа от края на 50-те години нататък. Надеждата е думите — в ефира и на хартия — да подпомогнат интелектуалната и културната свобода.
	Всичко това е добро — но за Никсън то е и демоде. Въображението му е завладяно от способността на ЦРУ да влияе върху избори.
	„Имало е многобройни случаи, когато — изправени пред заплахата някъде в свободния свят изборите да бъдат спечелени от някоя комунистическа партия или народен фронт — ние сме посрещали тази заплаха и успешно сме я отклонявали — напомня Хелмс на президента.* — Гвиана през 1963 и Чили през 1964 г. са добри примери какво може да се свърши при тежки условия. Подобни ситуации скоро могат да възникнат пред нас в различни части на света и ние сме подготвени за действие с внимателно планирани тайни програми за изборите.“ Това вече е много по-добре. Парите и политиката са близки до сърцето на Никсън неща.
	[* Helms, „Tensions in the Soviet Union and Eastern Europe: Challenge and Opportunity“, недатирано, но от началото на април 1970 г., FRUS, January 1969-October 1970, Vol. XII, document 149.]


#	„Единственият начин за действие е старият начин“

	През цялото време на Студената война Управлението тайно е поддържало политици в Западна Европа. Списъкът включва канцлера Вили Бранд в Германия, премиера Ги Моле във Франция и всеки християндемократ, печелил някога националните избори в Италия.*
	[* Уелс Стейблър, служил като началник на политическия отдел в американското посолство в Париж от 1960 до 1965 г., разказва: „Ги Моле [и други френски лидери от Четвъртата република.] поддържаха нещо, което може да се нарече поверителни отношения със Съединените щати, и наистина получиха известна финансова подкрепа от американското правителство. Отивах да посетя Ги Моле и водехме много приятен разговор. Телефонът иззвъняваше, той ме поглеждаше, усмихваше ми се и казваше: «Е, един ваш колега е дошъл да ме види.» Така се въртяхме, аз и някой от парижката резидентура на ЦРУ… Намирах го за доста неудобна ситуация.“ Устна история на Стейблър, FAOH.]
	ЦРУ е употребило двайсет години и най-малко 65 милиона долара за купуването на влияние в Рим, Милано и Неапол.*1 През 1965 г. Макджордж Бънди е нарекъл програмата за тайни действия в Италия „ежегоден позор“. Въпреки това тя продължава. В италианската политика от векове се намесват външни сили; Вашингтон следва „традицията на вършеното по-рано от фашистите, комунистите, нацистите, британците и французите“ — казва Томас Фина, американският генерален консул в Милано при Никсън, ветеран на американското разузнаване и дипломация в Италия. ЦРУ „субсидира политически партии, оттегля пари от политически партии, дава пари на отделни политици, не дава на други политици, субсидира издаването на книги, съдържанието на радиопрограми, субсидира вестници, субсидира журналисти“ — отбелязва Фина. То разполага с „финансови ресурси, политически ресурси, приятели, възможности за изнудване“.*2
	[*1 Програмата започва през 1948 г., както бе разказано в глава 3, като е струвала поне 65 милиона долара според доклад на новосформираната конгресна Комисия по разузнаването от 1976 г. Според протоколите от заседанието на Комитета 303 от 25 юни 1965 г. „италианското предложение като цяло е разглеждано като необходимо зло“ и одобрено със следната уговорка: г-н (Макджордж) Бънди, критикувайки хроничната неспособност на италианските демократични политически партии да си вържат сами обущата, използва термина „ежегоден позор“.
	На 4 август 1965 г. Бънди изпраща следната паметна бележка на президента Джонсън: „В продължение на години ЦРУ е подпомагало в много голяма степен италианските демократични политически партии и профсъюзи. През периода 1955–1965 г. общата сума на помощта е малко под (заличено). В последните години ние орязвахме помощта преди всичко, защото професионалистите, свързани с операцията, заключиха, че не получаваме стойността на парите си и че италианските политически партии се нуждаят не толкова от американски пари, а от енергично административно ръководство. Президентът Кенеди имаше усещането, че политически помощи на такова равнище са прекалени… Между другото, чрез независими и донякъде необичайни канали (заличено) ни дадоха да разберем, че биха желали още много пари… Истина е, че антикомунистическата битка в Италия е битка на политика и средства; но обикновените подаяния и интелигентно употребените средства са две съвсем различни работи.“ Протоколът на Комитета 303 и бележката на Бънди се намират във FRUS, Vol. XII, разсекретен през април 2001 г.]
	[*2 Устна история на Фина, FAOH.]
	Никсън и Кисинджър възраждат тази традиция. Техен инструмент са римската резидентура и извънредният посланик Греъм Мартин.
	Кисинджър нарича Мартин „човека със студените очи“ и смята това за комплимент. „Той очевидно се възхищаваше от някой, който можеше да е безжалостен като него в упражняването на властта“ — казва главният политически служител на Мартин в Рим Робърт Барбур*1. Други американски дипломати намират Мартин мрачен и странен*2 — „хлъзгав и студен като цял кош змиорки“*3. Мартин е превръщал пари по _Планът Маршал_ в пари на ЦРУ в американското посолство в Париж преди двайсет години*4. Работил е отблизо с Управлението като посланик в Тайланд от 1965 до 1968 г. Нито един американски дипломат не е толкова дълбоко влюбен в тайните операции.
	[*1 Устна история на Робърт Барбур, FAOH. Предшественикът на Барбур — Самюъл Гамън, казва: „Греъм с охота би късал крилата на мухи, ако беше необходимо като политическа операция.“ И двамата са се възхищавали от Мартин.]
	[*2 Устна история на Майкъл И. С. Илай, FAOH.]
	[*3 Устна история на посланик Джеймс К. X. Бонбрайт, FAOH.]
	[*4 Устна история на Бенсън Е. Л. Тимънс III, HSTL. Тимънс е бил заместник-шеф на мисията на _Планът Маршал_ в Париж.]
	Никсън го намира страхотен. „Аз имам голямо лично доверие на Греъм Мартин“ — казва той на Кисинджър на 14 февруари 1969 г. и с това машината е задвижена.*
	[* Nixon to Kissinger, February 14, 1969, FRUS, Vol. II, document 298.]
	Назначаването на Мартин за посланик в Италия е дело на богатия десен американец Пиер Таленти, живеещ в Рим, където е събрал от своите приятели и политически съюзници стотици хиляди долари за кампанията на Никсън през 1968 г. Това му отваря вратите на Белия дом. Таленти отива да види полковник Алегзандър Хейг — младши, военен съветник на Кисинджър, да предупреди, че социалистите са на път да вземат властта в Италия, и да изкаже предположените, че за възпирането на левицата е нужен нов американски посланик.*1 Той назовава Мартин, а посланието му е предадено на най-високо място. Мартин е убедил Никсън и Кисинджър, че „той е точният човек, който ще измени хода на италианската политика, понеже е корав като камък“ — казва Уелс Стейблър, заместник-директор на Мартин в мисията в Рим.*2
	[*1 Съгласно Ричард Гарднър, американски посланик в Италия от 1977 до 1981 г.; Gardner’s memoir, Carnegie Council, January 19, 2006. Виж и мемоарите на Гарднър, _Mission Italy: On the Front Lines of the Cold War_ (Lanham, MD: Rowman&Littlefield, 2005). През 1981 г. Таленти постъпва в екипа на Белия дом при Рейгън като неплатен политически съветник. Той става част от вече забравения случай за предлагане на политически връзки, известен като скандала Уедтек, който накрая довежда до оставката на министъра на правосъдието на Съединените щати Ед Мийз.]
	[*2 Устна история на Уелс Стейблър, FAOH, и интервю с автора.]
	„Мартин реши, че единственият начин за действие е старият начин“ — казва Стейблър, който неохотно участва във възраждането на американските тайни действия в Италия. Започвайки през 1970 г., след като получава формалното одобрение от Никсъновия Бял дом, Мартин контролира разпределянето на 25 милиона долара и сред християндемократите, и сред неофашистите — спомня си Стейблър. Парите се делят „в задната стая“ — резидентурата на ЦРУ във великолепното американско посолство — от „посланика, моя милост и резидента“ — разказва Стейблър. „Част се даваше на партиите, част на личности. Понякога резидентът или аз давахме някоя препоръка, но посланикът беше този, който одобряваше“. Резидентът е Роки Стоун, ветеранът от иранския преврат и от проваления опит за сваляне на режима в Сирия, който е дошъл в Рим след три години на поста началник на операциите в съветския отдел.
	Стоун предава около 6 милиона долара на умерените християндемократи. Още милиони отиват по комитети, които прокарват „ултраконсервативна политика“ в партията, казва Стейблър. И още милиони отиват при нелегалната крайна десница.
	Парите, както Мартин е обещал, преобразяват политическото лице на Италия. Подкрепяният от него човек Джулио Андреоти спечелва едни избори, в които парите на ЦРУ са навсякъде. Но тайното финансиране на крайната десница захранва един неуспешен опит за неофашистки преврат през 1970 г. Парите подпомагат финансирането на тайни операции на десницата — включително терористични взривове, които италианското разузнаване приписва на крайната левица. Те също тъй довеждат до най-лошия политически скандал в следвоенна Италия. Парламентарни разследвания откриват, че генерал Вито Мичели, шефът на италианското военно разузнаване, е взел поне 800 000 долара от парите на ЦРУ. Мичели е затворен за опит за вземане на властта със сила. Андреоти, най-трайният италиански политик за десетилетия, прекарва последните години от живота си в оспорване на наказателни обвинения, включително и за убийство.
	Дните, в които ЦРУ купува политическо влияние в Италия, най-сетне свършват, когато Мартин напуска Рим, за да стане следващият — и последен — американски посланик в Южен Виетнам.


#	„Ние осъзнаваме какъв е залогът“

	През 1969 и 1970 г. Никсън и Кисинджър съсредоточават ЦРУ върху тайното разширяване на войната в Югоизточна Азия.* Те нареждат на Управлението да вложи 725 000 долара в политически плащания за южновиетнамския президент Тхю, да манипулира сайгонските медии, да нагласи изборите в Тайланд и да увеличи тайните набези на командосите в Северен Виетнам, Камбоджа и Лаос.
	[* Подбрани протоколи на Комитета 303 за първите осемнайсет месеца на администрацията на Никсън бяха разсекретени през април 2006 г. Тайната подкрепа на ЦРУ за Националния съюз за социална революция на Тхю започва през септември 1968 г., когато Комитетът 303 одобрява даването на първата част от тези 725 000 долара в брой. Половината от сумата е преведена постепенно на Тхю от септември 1968 до март 1969 г. Цитирани документи: Memorandum for the 303 Committee, August 29, 1968, FRUS, January-August 1968, Vol. VI; Kissinger to Nixon, „Covert support for the Lien Minh (National Alliance for Social Revolution)“, March 27, 1969; Kissinger to Nixon, „Operations Against Barracks and Storage Facilities in Dien Bien Phu in North Vietnam“, July 18, 1969; Kissinger to Nixon, „Operations to Undermine Enemy Morale in Vietnam“, December 9, 1969; Memorandum for the 303 Committee, December 11, 1969; и „Minutes of the Meeting of the 303 Committee, December 23, 1969“ във FRUS, January 1969-July 1970, Vol. VI, documents 47, 98, 156, 157 и 165.]
	В навечерието на световна обиколка, която ще отведе Никсън в Югоизточна Азия, Хелмс разказва на президента в едно мрачно комюнике за дългата война на ЦРУ в Лаос. Управлението „поддържаше тайна нередовна войска от общо 39 000 души, които изнасяха основния дял от активната борба“ срещу комунистите, напомня той на Никсън. Това са бойците на ЦРУ от племето хмон, командвани от 1960 г. насетне от генерал Ван Пао. „Тези нередовни части са изтощени от осем години непрестанни бойни действия и Ван Пао… е принуден да използва 13 и 14-годишни деца, за да попълни загубите… Почти напълно са достигнати пределите на това, което Управлението може да направи в паравоенен смисъл за възпиране напредването на северновиетнамците.“ В отговор Никсън заповядва на Хелмс да създаде в Лаос нов тайландски паравоенен батальон, който да подкрепи бойците на племето хмон. Кисинджър пита дали няма да е най-добре да се бомбардира Лаос със самолети B-52.
	Докато секретната им война в Югоизточна Азия става по-интензивна, Никсън и Кисинджър кроят планове за тайно сближаване с председателя Мао Дзедун. За да си разчистят пътя към Китай, те спират операциите на Управлението срещу комунистическия режим.
	През изминалото десетилетие в името на победата над китайския комунизъм ЦРУ е похарчило десетки милиони долари, за да спуска с парашути тонове оръжие за стотиците тибетски партизани, които се сражават за духовния си водач, негово светейшество Тензин Гяцо, четиринайсетия Далай Лама. Когато Алън Дълес и Дезмънд Фицджералд осведомяват Айзенхауер за операцията през февруари 1960 г., „президентът се зачуди дали крайният резултат няма да е по-брутални наказателни репресии от китайските комунисти“.*
	[* Memorandum for the record, „Subject: Discussion woth the President on Tibet“, February 4, 1960, CIA/CREST.]
	Все пак Айк одобрява програмата. Управлението устройва тренировъчен лагер за тибетските бойци в Скалистите планини в Колорадо. То е плащало годишна субсидия от около 180 000 долара директно на Далай Лама и създава в Ню Йорк и Женева тибетски домове, които му служат за неофициални посолства. Целта е да се поддържа жива мечтата за свободен Тибет, докато Червената армия бива изтощавана с постоянни нападения в Западен Китай. До наши дни резултатите са десетки убити бойци от съпротивата и една окървавена чанта с безценни китайски военни документи, взета по време на престрелка.
	През август 1969 г. Управлението иска още 2,5 милиона долара за поддръжка на тибетските бунтовници през следващата година, като нарича паравоенната група от 1800 души „сила, която може да се използва много в случай на враждебни действия“ срещу Китай.* „Носи ли ни това някаква пряка полза?“ — пита Кисинджър. И сам си отговаря. Макар че субсидията на ЦРУ за Далай Лама продължава, тибетската съпротива е изоставена.
	[* FRUS, Vol. XVII, 1969–1976, documents 273–280, цитиращи заседание на Комитета 303 от 30 септември 1969 г. и заседание на Комитета 40 на 31 март 1971 г. (Комитетът 303 е преименуван в Комитет 40 през февруари 1971 г.).]
	След това Кисинджър ликвидира останките от двайсетгодишната мисия на ЦРУ за тайни операции срещу Китай.
	Рейдовете на командоси от Корейската война са се стопили до единични радиопредавания от Тайпе и Сеул, спускани на континента листовки, разпространявани в Хонконг и Токио фалшиви новини и това, което Управлението нарича „дейности в световен мащаб за очерняне и затрудняване на Китайската народна република“. ЦРУ продължава да работи с генералисимус Чан Кайши в обречените му усилия за освобождаване на Китай, без да знае, че Никсън и Кисинджър планират да седнат в Пекин с председателя Мао и премиер-министъра Чжоу Енлай.
	Когато Кисинджър най-накрая сяда да преговаря с Чжоу, премиерът пита за най-новата кампания _Свободен Тайван_: „ЦРУ няма пръст в това?“*
	[* Kissinger-Chou memorandum of conversation, FRUS, Vol. XVII, 1969–1976, document 162, разсекретен през септември 2006 г.]
	Кисинджър уверява Чжоу, че „той много силно надценява компетентността на ЦРУ“.
	„Те са станали предмет на обсъждане по целия свят — казва Чжоу. — Когато по света стане нещо, винаги се мисли за тях.“
	„Вярно — отговаря Кисинджър — и това ласкае хората от ЦРУ, но те не го заслужават.“
	Чжоу с удивление узнава, че Кисинджър лично одобрява тайните операции на ЦРУ. Той изразява подозрението си, че Управлението все още се стреми да унищожи Народната република.
	Кисинджър отговаря, че повечето служители в ЦРУ „пишат дълги, неразбираеми доклади и не правят революция“.
	„Вие използвате думата революция — казва Чжоу. — Ние казваме подривна дейност.“
	„Или подривна дейност — съгласява се Кисинджър. — Разбирам. Ние осъзнаваме какъв е залогът в нашите отношения и няма да допуснем една организация да провежда дребни операцийки, които да възпрепятстват този курс.“
	Това е краят. В продължение на години ЦРУ е извън играта в Китай.*
	[* Не _напълно_. Година след посещението на Никсън в Китай Джим Лили от ЦРУ — роден в страната, двайсет години бил американски шпионин в Азия — предлага да служи в американското Бюро за свръзка в Пекин. То ще бъде първата американска дипломатическа мисия от вземането на властта от Мао преди близо четвърт век. Лили получава разрешение и две години е първият шеф на резидентурата в Пекин, като накрая началник му е Джордж X. У. Буш. Това се случва непосредствено преди Буш да стане директор на разузнаването през 1976 г. Статутът на Лили като служител на ЦРУ е обявен на китайското правителство и е приет при едно условие — никакво шпиониране. Лили не може да вербува агенти или да ръководи тайни операции — или обратното.
	Той съставя шифрован списък с бъдещи цели за деня, когато ЦРУ ще може да открие истинска резидентура в Пекин. Но той е възпрепятстван да действа до идването на Буш. Общителният таен дипломат взема Лили под крилото си, води го на приеми, за да се срещне с висшите китайски служители, и го представя на дипломатическия корпус. Буш казал: „Искам да сте част от моята работа — спомня си Лили. — Искам да работя с вас и да ви направя част от екипа.“ Така Лили се сприятелява с бъдещите лидери на САЩ и Китай. Буш и Лили се сближават с вицепремиера Дън Сяопин, който ще стане главата на режима, установил се след смъртта на Мао (Дън обичал да казва, че не е важно дали котката е черна или бяла, важното е да лови мишки. От него би излязъл добър началник на резидентура). Дън, Буш и Лили започват да работят заедно. Новите приятели достигат принципното съгласие да събират военна, стратегическа и технологична информация за Съветския съюз, когато настъпи подходящото време. Буш и Лили се завръщат в Китай като частни лица и убеждават Дън да открие Китай за американските петролни компании. Разузнавателната сделка е доведена докрай през 1989 г., когато президентът Буш назначава Джим Лили за американски посланик в Китай.]


#	„Демокрацията не работи“

	ЦРУ се сражава на всички фронтове, за да подкрепи войната във Виетнам. Едно от най-големите му усилия започва да дава плод три седмици след като президентът Никсън заема поста. През февруари 1969 г. тайна операция създава видимост на демокрация в Тайланд.
	Тайланд е бил под управлението на военна хунта в продължение на единайсет години и десетки хиляди американски войници са се подготвяли за битка срещу Ханой в тайландски военни бази. Диктатурата прави малко за поддържане на впечатлението, че американците се борят за демокрация в Югоизточна Азия.
	Изборната операция на ЦРУ с кодовото име _Лотос_ е кампания за откровено наливане на пари, започната от посланик Греъм Мартин през 1965 г., одобрена от президента Джонсън и препотвърдена от президента Никсън. Резидентурата на ЦРУ в Банкок скланя хунтата да проведе избори; генералите продължават да ги отлагат. Накрая Управлението налива милиони долари в тайландската политика през 1968 и 1969 г.; парите финансират привидната трансформация на военните в управляваща партия, готова да се яви на избори. Човекът, който пренася парите на ЦРУ, е Поте Сарасин — тайландски посланик в САЩ от 1952 до 1957 г., председател на СЕАТО (Организация на югоизточноазиатския договор) от 1954 до 1957 г. и водещото цивилно лице на управляващата хунта.*
	[* Документите за _Лотос_, разсекретени през декември 2006 г., се намират във FRUS, Vol. XX, documents 2, 120 и 129. Документ 2 — memorandum of conversation, „Subject: Lotus“, Bangkok, January 16, 1969 — описва обстановката.]
	Изборите излизат сполучливи и хунтата спечелва умело. Но управляващите се изнервят от атрибутите на демокрацията. Те скоро прекратяват експеримента, като суспендират конституцията и разпускат парламента. Поте Сарасин отново заема позицията си на цивилно лице на военното управление в нощта на безкръвния преврат и довежда генералите да се оправдаят пред своите приятели в американското посолство в Банкок същата вечер. Те казват, че уважават принципите на демокрацията и са се опитали да ги приложат на практика. Но — „ясно е, че днес в Тайланд демокрацията не работи“ — казват те.*
	[* FRUS, Vol. XX, documents 142 и 143 (доклад на посланик Лен Унгер за преврата и Кисинджъровият анализ на преврата за Никсън, 17 ноември 1971 г.).]
	Тайната операция на ЦРУ е била най-тънкото лустро. „Няма да има промяна в отношенията на Тайланд със САЩ — казва Кисинджър на Никсън след преврата. — Водачите на Революционния съвет са фактически основно същите, с които работехме през цялото време. Можем да очакваме, че нашите програми в Тайланд ще продължат без прекъсване.“


#	„Накарайте глупаците от ЦРУ да работят“

	През февруари 1970 г. президентът спешно нарежда на Управлението да се стяга за влизане в Камбоджа. След година планиране на 17 март ще започне тайната кампания от бомбардировки срещу предполагаеми цели на _Виетконг_ във формално неутралната държава. Американските бомбардировачи B-52 ще хвърлят 108 823 тона бомби върху шест предполагаеми комунистически лагера, които ЦРУ и Пентагонът са идентифицирали погрешно — като скрития команден център на Северен Виетнам.
	Хелмс опитва да положи основите на нова резидентура на ЦРУ в Камбоджа, когато десният премиер-министър на страната Лон Нол взема властта. Превратът е извършен в деня, в който започват тайните бомбардировки. Той изненадва ЦРУ и американското правителство.
	„Какво, по дяволите, правят онези клоуни в Ленгли?“ — прогърмява Никсън.
	„Накарайте глупаците от ЦРУ да работят в Камбоджа“ — заповядва той.* Нарежда на Хелмс да достави хиляди автомати АК-47 на Лон Нол, да отпечата милион пропагандни листовки и да разпространи по света сведението, че САЩ са готови да нахлуят. След това нарежда на ЦРУ да даде 10 милиона долара на новия камбоджански лидер. „Дайте парите на Лон Нол“ — настоява той.
	[* Транскрипция на телефонен разговор между президента Никсън и Хенри Кисинджър, April 17, 1970, FRUS, Vol. VI, January 1969-July 1970.]
	Никсън е изискал точната бройка на оръжията и мунициите, които отиват при неприятеля през камбоджанското пристанище Сиануквил. Управлението е работило по въпроса пет години без успех. Никсън предлага доставката на оръжие да бъде прекратена, като ЦРУ подкупи десните камбоджански генерали. Хелмс възразява по практически причини — генералите правят милиони от търговията с оръжие, а Управлението няма средствата, за да купи или наеме лоялността им. Аргументът не впечатлява президента. На съвещанието с Консултативния си съвет по разузнаване на 18 юли 1970 г. Никсън напада работата на Управлението.
	„ЦРУ беше описало превоза на материали през Сиануквил като някаква струйка“ — казва той.* Всъщност пристанището доставя две трети от комунистическите въоръжения в Камбоджа. „Ако такива грешки могат да се правят по лек въпрос като този — пита той, — как трябва да оценяваме преценките на ЦРУ за по-важни проблеми?“
	[* Nixon to Kissinger, April 20, 1970, FRUS, Vol. VI, January 1969-July 1970.]
	„Съединените щати харчат 6 милиарда долара годишно за разузнаване и заслужава да получи много повече от това, което получава сега“ — казва Никсън.*1 Протоколите на съвета отразяват растящия му гняв. Президентът заявява, че „не може да търпи хора, които го лъжат за разузнаването. Ако информацията е адекватна или описва лоша ситуация, той иска да знае за нея и няма да търпи да му се поднасят деформирани оценки“.*2
	[*1 „Record of President’s Meeting with the Foreign Intelligence Advisory Board“, July 18, 1970, FRUS, Vol. VI, January 1969-July 1970, разсекретено през април 2006 г.]
	[*2 „Record of President’s Meeting with the Foreign Intelligence Advisory Board“, July 18, 1970, FRUS, 1969–1972, Vol. II, разсекретено през декември 2006 г. Тук можем да видим пример за безсмислеността на официалната секретност. Документът е разсекретен на два пъти по два различни начина. В първия случай е даден бюджетът за разузнаването за 1970 г. — 6 милиарда долара. Във втория случай той не е даден заради националната сигурност, но пък е разкрита по-голяма част от критиката на Никсън в сравнение с първия път. Авторът се възхищава на непоследователността на правителствените цензори в случая.]
	„Той разбира, че разузнавателната общност е пострадала сериозно няколко пъти и че затова гледа да направи докладите си колкото може по-безсъдържателни, за да не пострада отново — казва протоколът. — Президентът вярва, че отговорните за преднамереното изкривяване на разузнавателен доклад трябва да бъдат уволнявани. Предполага, че може би идва моментът, в който ще трябва да чете конско на цялата разузнавателна общност.“
	В този деликатен момент Никсън заповядва на ЦРУ да се справи със следващите избори в Чили.


>>	29. „Американското правителство иска военно решение“

	Към 1970 г. влиянието на ЦРУ се усеща във всяка страна в Западното полукълбо — от границата в Тексас до Огнена земя. В Мексико президентът работи изключително с шефа на резидентурата, а не с посланика и на Нова година получава лична информационна сводка от директора на разузнаването. В Хондурас двама резиденти самостоятелно са обещали подкрепата на САЩ на военната хунта против нарежданията на посланиците, на които служат.
	Малко са латиноамериканските държави, които наистина се придържат към идеалите на демокрацията и върховенството на закона.*1 Една от тях е Чили, където ЦРУ вижда надигаща се червена заплаха.*2
	[*1 Една от тези държави е Коста Рика, чиято демокрация е установена през 1949 г. от Хосе Фигерес Ферер, известен като Дон Пепе. През 1970 г. току-що са го преизбрали трети път за президент. Той е женен за американка, говори отличен английски и от време на време е приемал пари от ЦРУ, факт, който открито признава по-късно.
	„Конспирирах срещу латиноамериканските диктатури и исках помощ от Съединените щати — казва той пред _Ню Йорк Таймс_. — Бях добър приятел на Алън Дълес.“ Управлението смята, че е купило Фигерес. Само го е наело.
	В началото на 1970 г. американски посланик е дипломатът от кариерата Кларънс Бонстра, а новопристигналият резидент на ЦРУ е алкохолизираният шейсетгодишен служител от Куба Ърл Уилямсън. „Ърл бе работил с мен в Куба преди години — разказва посланик Бонстра в една устна история. — Когато го предложиха за шеф на резидентурата, възразих, освен ако Уилямсън нямаше да работи под моите заповеди и да не прави това, с което бе известен, да разваля нещата с ненужни тайни действия — пълни глупости.“ След това Никсън назначава нов посланик, Уолтър Плезър, разгромен републикански конгресмен и важен откривател на политически спонсори. Изведнъж червената заплаха се появява. „От известно време Коста Рика планираше да позволи на Съветския съюз да установи посолство — разказва посланик Бонстра. — Страната беше за това, за демокрация и откритост към всички.“
	Новият посланик и резидентът му се водят от погрешното впечатление, че съществува „голям комунистически план, при който Коста Рика е определена за централен пункт на подривната дейност в полукълбото — според посланик Бонстра. — И те започнаха с всякакви действия и поведоха кръстоносен поход.“ Опитват да свалят наскоро преизбрания президент на Коста Рика, но се провалят безславно. Резидентът, по време на дълбок запой с костариканските си приятели, заявява, че дните на Дон Пепе във властта са преброени. Думите бързо стигат до президента. Той публично осъжда заговора за свалянето му, публично посочва началника на резидентурата на ЦРУ, публично го обявява за _persona non grata_ и показно публично го изгонва от страната.
	„Пълните глупости“ на шефа на резидентурата на ЦРУ Ърл Уилямсън едва ли са прикрити действия. „Навсякъде из Латинска Америка е налице растяща чувствителност… към твърдения за намеса на ЦРУ в латиноамериканските работи — пише един разузнавателен анализатор на Държавния департамент през март 1970 г. — Чувствителността е особено изострена в Чили.“
	Управлението предоставя пари, оръжия и разузнавателни данни на заговорници по времето на Студената война, но и Съветите правят същото. ЦРУ предприема тайни операции, които водят до смъртта, затварянето и изтезаването на невинни цивилни, но и врагът прави същото. Американски пари купуват избори по целия свят, ала и Кремъл разполага със свои черни чанти. Но задният двор на САЩ е труден терен за Москва. „Латинска Америка е сфера на специални американски интереси — пише председателят на КГБ и бъдещ съветски лидер Юрий Андропов по времето на администрацията на Никсън. — Трябва да имаме предвид това. Политиката ни в Латинска Америка трябва да е внимателна.“ Цитатът от Андропов е при Christopher Andrew and Vasili Mitrokhin, _The World Was Going Our Way: The KGB and the Battle for the Third World_(New York: Basic Books, 2005), p. 77.]
	[*2 Освен ако не е отбелязано по друг начин, цитатите за операцията в тази глава са взети от сбирка разсекретени между 1999 и 2003 г. документи на ЦРУ, достъпни онлайн на адрес: http://foia.state.gov/SearchCholls/CIA.asp. Виж също и Peter Kornbluh, _The Pinochet File: A Declassified Dossier on Atrocity and Accountability_ (New York: New Press, 2004).]
	Левият Салвадор Алиенде е фаворитът в насрочените за септември 1970 г. президентски избори. Умереният Радомиро Томич, подкрепян от християндемократите, традиционните любимци на ЦРУ, изглежда като много случайна фигура. Десният Хорхе Алесандри има солидна проамериканска биография, но е корумпиран; американският посланик Едуард Кори намира, че е непоносим. Вече нищо не е сигурно.
	ЦРУ вече е било Алиенде веднъж. Президентът Кенеди е одобрил програма за политическа война повече от две години преди чилийските избори от септември 1964 г., която да го свали от власт.* Управлението осигурява секретността и налива около 3 милиона долара в политическата система на Чили. Тя се спира на около долар за глас за проамериканския християндемократ Едуардо Фрей. Линдън Джонсън, който одобрява продължаването на операцията, похарчва много по-малко от долар на гласоподавател, след като спечелва президентския пост през 1964 г. Кампанията на Фрей получава стимули за активното участие на привържениците му и политически консултанти покрай пълните с пари куфари. ЦРУ финансира тайни действия на Католическата църква и на профсъюзи срещу Алиенде. Управлението напомпва съпротивата срещу него сред чилийското военно командване и полицията. Държавният секретар Ръск казва на президента Джонсън, че победата на Фрей е „триумф за демокрацията“, постигнат „отчасти като резултат от добрата работа на ЦРУ“.
	[* Документите на ЦРУ предават атмосферата на част от тайната кампания за обръщане на изборите от 1964 г. В паметна бележка до Комитета 303 от 21 юли 1964 г. ЦРУ предлага още 500 000 долара за политическия разгром на Алиенде. Парите ще позволят на християндемократа Едуардо Фрей Монталва да „поддържа темпото и ритъма на кампанията си“, а на ЦРУ да посрещне всякакви „случайности в последния момент“. На 23 юли 1964 г. Комитетът 303 одобрява предложението. В бележка до Макджордж Бънди Питър Джесъп от ЦРУ заявява: „Не можем да си позволим да загубим тези избори, тъй че не мисля, че в този случай трябва да има каквато и да е икономия. Предполагаме, че комунистите наливат пари, но нямаме доказателства. И те трябва да предполагат, че ние наливаме пари, но нямат доказателства. Нека наливаме тогава.“ Държавният секретар Ръск информира Джонсън за чилийските избори на заседанието на СНС на 1 септември: „Изглежда, че на изборите от 4 септември ще има победа за некомунистическите сили в Чили, отчасти като резултат на добрата работа на ЦРУ; това развитие би било триумф за демокрацията и удар за комунизма в Латинска Америка.“ С 300 000 долара, отделени за поражението на Алиенде през 1970 г., ЦРУ вероятно надхвърля разходите на КГБ в Чили в съотношение две към едно. Архивите на съветското разузнаване показват, че Алиенде е получил поне 50 000 долара от Москва и 100 000 долара, изпрани чрез Чилийската комунистическа партия. Проблемът с Алиенде от гледната точка на Кремъл е, че той е буржоазен социалист, умерен левичар, а не истински комунист.]
	Президентът Фрей управлява шест години; конституцията го ограничава до един мандат. Въпросът отново е как да бъде спрян Алиенде. В продължение на месеци Хелмс предупреждава Белия дом, че ако иска да запази Чили под контрол, трябва бързо да одобри нова тайна акция. Спечелването на избори в чужбина отнема време и пари. Управлението е поставило един от своите най-издръжливи и надеждни хора за началник на резидентурата в Сантяго — Хенри Хекшер, който е шпионирал Съветите от Берлин, помогнал е за преврата в Гватемала и е вкарал Лаос в американския лагер. Сега той настойчиво съветва Белия дом да подкрепи Алесандри, човека от десницата.
	Кисинджър е загрижен — има да се занимава с истинска война в Югоизточна Азия. Той много добре нарича Чили кама, насочена към сърцето на Антарктика. Но през март 1970 г. одобрява политическа програма за 135 000 долара, която да смаже Алиенде. На 27 юни, добавяйки още 165 000 долара, той забелязва: „Не виждам защо трябва да оставим някоя страна да стане марксистка само понеже населението й е безотговорно.“ Кисинджър подкрепя поражението на Алиенде, но не и избирането на някой друг.
	През пролетта и лятото на 1970 г. ЦРУ се заема с работа. У дома и в чужбина то предоставя пропаганда на изтъкнати репортери, които служат като стенографи на Управлението. „Особено забележителна в тази връзка е главната статия на _Тайм_, която дължи много на писмени материали и сводки, предоставени от ЦРУ“ — отбелязва един вътрешен доклад на Управлението. В Европа старши кадри на Ватикана и християндемократически лидери от Западна Германия и Италия работят по повеление на ЦРУ, за да спрат Алиенде.*1 В Чили „се печатаха плакати, разпространяваха се новини, насърчаваха се редакторски коментари, пускаха се слухове, разхвърляха се листовки и се раздаваха памфлети“ — спомня си Хелмс.*2 Целта е да се стреснат избирателите, „да се покаже, че победа на Алиенде носи риска от разрушаване на чилийската демокрация — според същия. — Усилието беше отчаяно, но видимият ефект изглеждаше минимален“.
	[*1 Връзката между ЦРУ и Светия престол от 1947 г. насетне е дълбока, но остава много прикрита. Изключителният „Report on CIA Chilean Task Force Activities, September 15 — November 3, 1970“ излезе наяве и освети този малък дял от въпроса.]
	[*2 Richard Helms with William Hood, _A Look over My Shoulder: A Life in the Central Intelligence Agency_ (New York: Random House, 2003), p. 400. В мемоарите си Хелмс нарича Чили (преди 1970 г.) „малка демократична страна“. Стара шега сред британските журналисти (преди 1970 г.) твърди, че най-отегчителното заглавие в света е „Малко земетресение в Чили, не много мъртви“.]
	Посланик Кори намира работата на ЦРУ ужасяващо непрофесионална. „Никога и никъде не съм виждал толкова долнопробна пропаганда, използвана в кампания — казва той много години по-късно.* — Казах, че идиотите от ЦРУ, които са създали «кампанията на ужаса» — и казах това на ЦРУ, — трябваше веднага да бъдат разкарани за неразбиране на Чили и чилийците. Тази пропаганда беше до известна степен като видяното от мен в Италия през 1948 г.“
	[* Бележки на Едуард М. Кори, _Centro de estudio spublicos_, Santiago, Chile, October 16, 1998. Публикувани в _Estudios Publicos_, пролетта на 1998 г.]
	На 4 септември 1970 г. Алиенде печели изборите с 1,5% преднина, с по-малко от 37% от гласовете. Според чилийските закони Конгресът трябва да ратифицира резултата и да потвърди мнозинството му петдесет дни след изборите. Става дума за правна формалност.


#	„Вече си имате вашия Виетнам“

	ЦРУ има богат опит в нагласяването на избори преди балотажа. Никога не го е правило след балотаж. Разполага със седем седмици, за да обърне резултата.
	Кисинджър инструктира Хелмс да претегли шансовете на един преврат. Те са малки: Чили е демокрация от 1932 г., като оттогава военните не са искали политическата власт. Хелмс изпраща на шефа на резидентурата Хенри Хекшер телеграма със заповедта да установи директен контакт с чилийски военни, които ще се погрижат за Алиенде. Хекшер няма такива връзки. Но той познава Агустин Едуардс, един от най-влиятелните хора в Чили. Едуардс притежава повечето от медните мини, най-големия вестник — _Ел Меркурио_ — и завода за бутилиране на _Пепси-Кола_. Седмица след изборите той отлита на север, за да се види с добрия си приятел Доналд Кендал, главен изпълнителен служител на _Пепси_ и един от най-ценените финансови помощници на президента Никсън.
	На 14 септември Едуардс и Кендал пият кафе с Кисинджър. След това „Кендал отиде до Никсън и поиска някаква помощ, за да не допусне Алиенде до длъжност“ — спомня си Хелмс (по-късно Кендал отрича участието си; Хелмс се присмива на отричането).* Хелмс се среща с Едуардс по обед във вашингтонския _Хилтън_. Двамата обсъждат момента на военния преврат срещу Алиенде. Същия следобед Кисинджър одобрява още 250 000 долара за политическата война в Чили. ЦРУ предоставя общо 1,95 милиона долара пряко на Едуардс, _Ел Меркурио_ и кампанията им срещу Алиенде.
	[* Helms interview with Stanley I. Kutler, July 14, 1988, Wisconsin Historical Archives, box 15, folder 16, цитирано c любезното разрешение на професор Кътлър.]
	Същата сутрин Хелмс е казал на Том Полгар, шеф на резидентурата в Буенос Айрес, да взема следващия самолет за Вашингтон и да доведе със себе си главата на аржентинската военна хунта генерал Алехандро Ланусе. Генералът е несантиментален човек, прекарал четири години в затвора през 60-те след провален преврат. На следващия следобед, 15 септември, Полгар и Ланусе сядат в директорския кабинет в главната квартира на ЦРУ, чакайки Хелмс да се върне от среща с Никсън и Кисинджър.
	„Хелмс беше много нервен при завръщането си“ — спомня си Полгар — и с основание — Никсън му е наредил да извърши военен преврат, без да казва на държавния секретар, секретаря по отбраната, американския посланик или началника на резидентурата. Хелмс е надраскал президентските заповеди в бележник:
C>
	— Може би шансът е 1 на 10, но спасете Чили!…
	— 10 000 000 долара на разположение…
	— Най-добрите хора, които имаме…
	— Икономиката да изскърца.
C$
	Хелмс разполага с 48 часа, за да даде на Кисинджър план за действие, и с 49 дни, за да спре Алиенде.
	Том Полгар познава Ричард Хелмс от двайсет и пет години. Започнали са заедно в берлинската база през 1945 г. Полгар поглежда в очите стария си приятел и долавя проблясък на отчаяние. Хелмс се обръща към генерал Ланусе и пита какво ще е необходимо за хунтата му, за да помогне тя за събарянето на Алиенде.
	Аржентинският генерал поглежда директора на американското разузнаване.
	„Г-н Хелмс — казва той, — вие вече си имате вашия Виетнам. Не ме карайте да си създавам свой.“*
	[* Интервю на автора с Полгар.]


#	„Това, от което имаме нужда, е един генерал с топки“

	Рано сутринта на 16 септември Хелмс свиква съвещание с началника на тайните акции Том Карамесинис и още седем старши служители. „Президентът поиска от Управлението да попречи на Алиенде да дойде на власт или да го свали“ — обявява той. Карамесинис получава върховното командване и неблагодарната работа да държи Кисинджър в течение.
	ЦРУ разделя операцията срещу Алиенде на _Вариант едно_ и _Вариант две. Вариант едно_ е политическа война, икономически натиск, пропаганда и дипломатически натиск.* Целта е да се купят достатъчно гласове в чилийския Сенат, за да се блокира утвърждаването на Алиенде. Ако това се провали, посланик Кори планира да убеди президента Фрей да извърши конституционен преврат. Като последно средство Съединените щати ще „осъдят Чили и чилийците на крайни лишения и бедност — казва Кори на Кисинджър, — принуждавайки Алиенде да възприеме твърдите мерки на полицейска държава“ и провокирайки народно въстание.
	[* Този вариант е подкрепен от стотици хиляди долари от американската мултинационална корпорация _Ай Ти Ти_ (ITT), която притежава големи вложения в Чили. Парите са доставени под ръководството на ЦРУ и по внушението на един от членовете на директорския съвет на компанията — Джон Маккоун.]
	_Вариант две_ е военен преврат. Кори не знае нищо за него. Но Хелмс пренебрегва президентската заповед да изключи Хенри Хекшер и казва на Том Полгар да се върне в Аржентина, за да го подкрепя. Хекшер и Полгар — момчета от берлинската база, най-добри приятели от Втората световна война — са сред най-добрите разузнавачи на ЦРУ. И двамата са наясно, че _Вариант две_ е изпращане за зелен хайвер.
	Хелмс повиква шефът на резидентурата в Бразилия Дейвид Атли Филипс да води специалната група за Чили. Човек на ЦРУ от 1950 г., ветеран от Гватемала и Доминиканската република, той е най-добрият майстор на пропагандата в Управлението. За _Вариант едно_ няма никаква надежда.
	„Всеки живял в Чили като мен и познаващ чилийците, знаеше, че един сенатор може да се подкупи, но двама? Никога. А трима? Никакъв шанс — казва той.* — Щяха да вдигнат аларма. Бяха демократи и доста време са били такива.“ Що се отнася до _Вариант две_ — казва Филипс, — „чилийските военни бяха модел на демократическа коректност“. Командващият армията генерал Рене Шнайдер е обявил, че армията ще се подчинява на конституцията и ще се въздържа от политиката.
	[* Свидетелски показания на Филипс, Church Committee, July 13, 1975, разсекретени през 1994 г.]
	За _Вариант едно_ Филипс има във ведомостта за заплатите двайсет и трима чужди репортери, които ще разбунят международното обществено мнение. Той и колегите му са диктували грубата уводна статия срещу Алиенде, излязла в _Тайм_. За _Вариант две_ разполага с екип дълбоко прикрити хора от ЦРУ под фалшиво знаме с фалшиви паспорти. Единият се представя за колумбийски бизнесмен, друг за аржентински контрабандист, трети като офицер от боливийското военно разузнаване.
	На 27 септември хората от тази група помолват американския военен аташе в посолството полковник Пол Уаймърт, дългогодишен приятел на ЦРУ, да им помогне да открият чилийски офицери, които ще съборят Алиенде. Кандидат е един от малцината генерали, опитали се да извършат преврат в близкото минало, Роберто Виьо. Но много от офицерите смятат, че Виьо е опасен глупак; някои го мислят за луд.
	На 6 октомври един от агентите с фалшива идентичност провежда дълъг разговор с Виьо. След няколко часа посланик Кори научава за първи път, че ЦРУ планира преврат зад гърба му. Той има яростен сблъсък с Хенри Хекшер. „Имате двайсет и четири часа или да проумеете, че аз ви командвам, или да напуснете страната“ — казва посланикът.
	„Аз съм ужасен — телеграфира Кори на Кисинджър. — Всеки опит от наша страна да насърчим активно преврат може да ни докара до поражение от типа на _Залива на свинете_.“
	Апоплектичният Кисинджър нарежда на посланика да спре да се бърка. След това отново повиква Хелмс в Белия дом. Резултатът е телеграма — светкавица до резидентурата на ЦРУ в Сантяго:
C>
	СВЪРЖЕТЕ СЕ С ВОЕННИТЕ И ИМ КАЖЕТЕ, ЧЕ АПР — тоест американското правителство — ИСКА ВОЕННО РЕШЕНИЕ И ЧЕ НИЕ ЩЕ ГИ ПОДКРЕПИМ В МОМЕНТА И ПО-КЪСНО… СЪЗДАЙТЕ ПОНЕ ДОНЯКЪДЕ АТМОСФЕРА ЗА ПРЕВРАТ… ПОДКРЕПЕТЕ ВОЕННА АКЦИЯ.
C$
	На 7 октомври, часове след като тази заповед излиза от главната квартира на ЦРУ, Хелмс потегля на двуседмична инспекционна обиколка на резидентурите в Сайгон, Банкок, Виентян и Токио.
	Същия ден Хенри Хекшер прави опит да обори идеята за извършване на преврат заедно с генерал Виьо. Началникът на резидентурата казва на главната квартира, че един режим на Виьо „ще е трагедия за Чили и за свободния свят… Преврат на Виьо ще доведе само до огромна кървава баня“. Това не се приема добре във Вашингтон. На 10 октомври, само две седмици преди встъпването на Алиенде в длъжност, Хекшер отново опитва да обясни фактите на началството си. „Искате от нас да провокираме хаос в Чили — пише той. — Чрез решение от типа на Виьо ви даваме рецепта за хаос, който едва ли ще е безкръвен. Прикриването на американската намеса очевидно ще е невъзможно. Екипът на резидентурата, както знаете, е обсъждал сериозно всички планове, предложени от колегите в главната квартира. Заключаваме, че нито един от тях няма дори и малък шанс да постигне целта. Ето защо хазартът с Виьо, въпреки високите рискови фактори, може да ви се хареса.“
	Главната квартира отказва.
	На 13 октомври Хекшер телеграфира, че Виьо смята да отвлече командващия чилийската армия — конституционно настроения генерал Шнайдер. Кисинджър повиква Карамесинис в Белия дом. Сутринта на 16 октомври Карамесинис телеграфира заповедите му на Хекшер:
C>
	УТВЪРДЕНА И ПОСТОЯННА ПОЛИТИКА Е АЛИЕНДЕ ДА БЪДЕ СВАЛЕН С ПРЕВРАТ… БЕШЕ ПРЕЦЕНЕНО, ЧЕ ОПИТ ЗА ПРЕВРАТ НА ВИЬО, ИЗВЪРШЕН ОТ НЕГО СЪС СЕГА НАЛИЧНИТЕ СИЛИ, ЩЕ СЕ ПРОВАЛИ… НАСЪРЧЕТЕ ГО ДА ПРОМЕНИ ПЛАНОВЕТЕ СИ… НАСЪРЧЕТЕ ГО ДА ОБЕДИНИ СИЛИ С ДРУГИ… ГОЛЯМ И ПОСТОЯНЕН ИНТЕРЕС КЪМ ДЕЙНОСТИТЕ НА… ВАЛЕНСУЕЛА И ДР, КАТО ИМ ЖЕЛАЕМ ВЪЗМОЖНО НАЙ-ГОЛЯМ КЪСМЕТ.
C$
	Генерал Камило Валенсуела, комендант на гарнизона на Сантяго, е влязъл във връзка с ЦРУ преди шест дни. Казал е, че желае, че вероятно може, но че е уплашен. На 16 октомври вечерта един от офицерите на Валенсуела отива в ЦРУ в търсене на пари и напътствия. _„Que necesitamos es un general con cojones“_ — казва офицерът. „Това, от което имаме нужда, е един генерал с топки.“
	Следващата нощ генерал Валенсуела изпраща двама полковници, които да се срещнат тайно с полковник Уаймърт, униформения представител на ЦРУ. Планът им — всъщност идентичен с предложения най-напред от Виьо — е да отвлекат генерал Шнайдер, да го откарат до Аржентина със самолет, да разпуснат Конгреса и да вземат властта в името на въоръжените сили. Получават 50 000 долара в брой, три автомата и чанта сълзотворен газ, всичко това одобрено в главната квартира от Том Карамесинис.
	На 19 октомври, когато остават пет дни, Хекшер посочва, че _Вариант две_ е „толкова непрофесионален и несигурен, че в чилийската обстановка може и да има шанс за успех“. С други думи, толкова много чилийски военни знаят, че ЦРУ иска да спре Алиенде, че шансовете за преврат нарастват. „Всички заинтересувани военни групи знаят позицията ни“ — пише в паметна бележка на ЦРУ от 20 октомври. На следващия ден Ричард Хелмс се завръща в Съединените щати от двуседмичната си обиколка на азиатските резидентури.
	На 22 октомври, петдесет часа преди Конгресът да се събере и потвърди изборните резултати, банда въоръжени мъже напада от засада генерал Шнайдер, когато отива на работа. В него е стреляно няколко пъти и той умира в операционната зала скоро след като Салвадор Алиенде е утвърден от Конгреса като конституционно избран президент на Чили със 153 срещу 35 гласа.
	На ЦРУ му трябват няколко дни, докато разбере кой е убил генерал Шнайдер. В главната квартира Дейв Филипс е допуснал, че картечниците на ЦРУ са свършили работата. За негово голямо облекчение хората на Виьо, а не тези на Валенсуела са дръпнали спусъка. Самолетът на ЦРУ, който е трябвало да изведе отвлечения генерал Шнайдер от Сантяго, вози вместо него чилийския офицер, получил оръжията и парите на Управлението. „Той дойде в Буенос Айрес с пистолет в джоба и каза: «Намирам се в голяма беда, трябва да ми помогнете».“ — спомня си Том Полгар.
	Управлението е започнало с купуването на гласове в Чили, а е завършило с контрабандното доставяне на автоматични оръжия на кандидат-убийци.


#	„ЦРУ не струва пукната пара“

	Белият дом е разярен от неуспеха на Управлението да спре Алиенде. Президентът и хората му вярват, че либерална конспирация в ЦРУ е саботирала тайната акция в Чили. Алегзандър Хейг, вече генерал и незаменима дясна ръка на Кисинджър, твърди, че операцията се провалила, тъй като служителите на ЦРУ оставили политическите си пристрастия „да определят крайните им оценки и предложенията им за предпазни акции в тайната сфера“.*1 Крайно време е, казва Хейг на шефа си, да се прочистят „ключовите позиции при Хелмс, доминирани от лявото крило“*2, и да се настоява за „съществена промяна на средствата, подхода и концептуалната основа, върху които ще се осъществяват секретните програми на ЦРУ“.*3
	[*1 Haig to Kissinger, December 7, 1970, FRUS, 1969–1976, Vol. II, document 220.]
	[*2 Nixon to Kissinger, November 30, 1970 (Хейг е цитиран в бележка под линия.), FRUS, 1969–1976, Vol. II, document 216, разсекретен на 21 декември 2006 г.]
	[*3 Haig to Kissinger, December 7, 1970, FRUS, 1969–1976, Vol. II, document 220.]
	Никсън обявява, че Хелмс може да запази работата си само ако почисти дома си. Директорът незабавно обещава да уволни четирима от своите шестима заместници, задържайки само Том Карамесинис за тайните акции и Карл Дъкет за науката и технологията. В паметна бележка до Кисинджър той предупреждава завоалирано, че продължителна чистка ще застраши духа и отдадеността на хората му. Президентът отговаря с повтарящи се заплахи да отреже стотици милиони долари от бюджета на Управлението. „Никсън беснееше по адрес на ЦРУ и слабото им разузнаване“ — спомня си Джордж П. Шулц, тогава негов директор, отговарящ за бюджета.* — „Искам да отрежеш бюджета на ЦРУ до една трета от сегашния му размер — казваше президентът. — Не, направи го наполовина на сегашния му размер.“ Това беше начинът на Никсън да си изкара гнева, но не го вземахме много насериозно.
	[* Устна история на Шулц в Gerald S. Strober and Deborah Hart Strober, _Nixon: An Oral History of His Presidency_ (New York: Harper Collins, 1994), p. 83. Тази книга е неоценим източник, както и устната история на администрацията на Рейгън от Стробърови.]
	Никсън не се шегува. През декември 1970 г. един от помощниците на Кисинджър го моли — „неофициално обърнете внимание на президента да не прави такова голямо, произволно, засягащо всички намаляване… Размахването на сатъра може да бъде катастрофално.“* Но президентът задържа ножа до гърлото на ЦРУ през следващите две години.
	[* К. Wayne Smith to Kissinger, „Presidential Meeting with OMB on Intelligence Budget“, December 21, 1970, FRUS, Vol. II, document 221. Никсън продължава да настоява за големи съкращения и радикални промени в Управлението. „Искам истинска реорганизация в ЦРУ, а не само символична“ — заявява той на 21 януари 1971 г. в бележка до Кисинджър. FRUS, Vol. II, document 221.]
	За Белия дом на Никсън се оказва лесно да малтретира ЦРУ, но много по-трудно да го спаси. През същия месец по заповед на президента Кисинджър и Шулц назначават един амбициозен палач на харчове в бюджетната служба — Джеймс Р. Шлезинджър, за да проведе тримесечен преглед на ролите и отговорностите на Ричард Хелмс. Преждевременно посивял на 41 години, Шлезинджър е съученик на Кисинджър от Харвард, равен му е по интелект, макар и да няма основното качество на лукавството. Изградил е репутацията си в Белия дом на Никсън със завиране из гъсталаците на администрацията и отсичане на мъртвите дървета из тях (тоест на излишните служби и разходи).*
	[* Шлезинджър е един от квартета хора, издигнали се до властта чрез орязване на администрацията по заповед на Никсън:
	— Каспар Уайнбъргър, шеф на Шлезинджър в бюджетната служба, се грижи за социалните програми при Никсън. Десетилетие по-късно като секретар по отбраната при Роналд Рейгън удвоява разходите на Пентагона.
	— Доналд Ръмсфелд води войната с бедността за Никсън в Бюрото за икономически възможности. През 1975 г. наследява Шлезинджър в Пентагона, ставайки най-младият секретар по отбраната в американската история.
	— Дик Чейни, спестовен конгресмен в онези дни, наследява Ръмсфелд като началник на президентските помощници в Белия дом, а през 1989 г. наследява Уайнбъргър като секретар по отбраната. В настоящия момент е вицепрезидент на Съединените щати и вицекрал на тайните правителствени операции.
	— Ръмсфелд се завръща като секретар по отбраната при втората администрация на Буш — най-възрастният секретар по отбраната в американската история, оглавяващ учреждение, което харчи половин трилион долара годишно.
	Такъв е пътят към властта на четиримата приближени на Никсън, които водят Пентагона в продължение на двайсет и две от трийсет и трите години между 1973 и 2006 г. И четиримата споделят презрението на президента към Централното разузнавателно управление.]
	Шлезинджър докладва, че цената на разузнаването расте, а качеството му намалява. Седем хиляди анализатори на ЦРУ, затънали в данни, не могат да отделят проблемите на настоящето. Шест хиляди агенти на тайната служба не могат да проникнат във висшите органи на комунистическия свят. Директорът на разузнаването няма властта да прави нищо друго, освен да ръководи тайни акции и да произвежда разузнавателни доклади, които Никсън и Кисинджър четат рядко. Управлението не може да съдейства на глобалните амбиции на Никсън — отваряне на вратата към Китай, устояване срещу Съветите, приключване на Виетнамската война при американските условия.*1 „Няма данни, че разузнавателната общност при сегашната й структура ще се заеме с този вид проблеми“ — заключава Шлезинджър.*2
	[*1 Типична за Никсън оценка на представянето на ЦРУ идва след нареждането му за пропагандна кампания в подкрепа на подновеното бомбардиране на Северен Виетнам. „Представянето“ на Управлението „в сферата на психологическата война е пълен позор“ — пише Никсън в паметна бележка до Кисинджър и Хейг на 19 май 1972 г. — Тя не роди нищо повече от мишка. Или, ако трябва да сме честни, роди плъх… Аз не просто обвинявам Хелмс и ЦРУ. В края на краищата те не подкрепят политиката ми.]
	[*2 James R. Schlesinger, „А Review of the Intelligence Community“, Top Secret, March 10, 1971, разсекретено с изтривания през 1998 г., CIA/NARA. Докладът набляга на идеи, които ще стоят зад премахването на длъжността директор на разузнаването след 11 септември 2001 г.: директорът стои начело на враждуващи републики, а не на конфедерация от такива. Властта му над разузнавателната империя извън ЦРУ не съществува. Шлезинджър предлага създаване на нова длъжност: директор на Националното разузнаване, който да има истинска власт над различните племена и феодални владения. Времето за открит дебат относно ЦРУ не е дошло. Ще изминат трийсет и три години, преди идеята да бъде възприета и приложена.]
	Той предлага най-радикалната промяна в американския шпионаж след 1947 г. Нов цар, наричан директор на Националното разузнаване, ще работи в Белия дом и ще надзирава разузнавателната империя. ЦРУ ще трябва да се раздроби и да се създаде нова структура, която да осъществява шпионажа и тайните акции.
	Хейг, който е задвижил идеята, написва паметна бележка, че това ще е „най-спорната битка“ в историята на американското правителство изобщо.* Проблемът е, че Конгресът е създал ЦРУ и следва да играе роля във възраждането му. Това Никсън не може да понесе. Работата трябва да се върши тайно. Той нарежда на Кисинджър в продължение на един месец да не върши нищо друго, освен да се увери, че това се прави. Но Кисинджър няма желание. „Предпочитам да проучвам тази работа — надрасква той върху паметната бележка на Хейг. — Нямам намерение да проливам кръвта си за нея.“
	[* Haig to Kissinger, with attachment from Kissinger and Schulz to Nixon, „Review of the Intelligence Community“, March 27, 1971, FRUS, Vol. II, document 229. Борбата довежда до създаването на Комитета за разузнаването към Съвета за национална сигурност — ръководен, разбира се, от Кисинджър, — който е трябвало да поеме управлението на американското разузнаване. Първото му заседание е на 3 декември 1971 г. През 1971 или 1972 г. не е свикван.]
	Дългата битка свършва година след идването на Алиенде на власт. Президентът директно нарежда на Хелмс да предаде контрола над ЦРУ на заместник-директора си — Никсъновото оръдие генерал Кашман — и да приеме ролята на император — фигурант на американското разузнаване.* Хелмс парира смъртоносния удар с ловък контраудар. Той отстранява Кашман от работа, тъй че генералът моли за ново назначаване като командир на морската пехота. Длъжност номер две остава незаета в продължение на два месеца.
	[* Memorandum by President Nixon, „Organization and Management of the U.S. Foreign Intelligence Community“, November 5, 1971, FRUS, Vol. II, document 242. Хелмс избутва заместник-директора Кашман по две причини. Първо, за да защити Управлението от Ричърд Никсън; второ, заради неумелата подкрепа, която Кашман е дал на ветерана от ЦРУ Хауърд Хънт, „водопроводчик“ от _Уотъргейт_, който скоро ще бъде затворен. Хелмс изпраща на Никсън хладна бележка на 3 декември 1971 г., в деня на събирането на по-горе споменатия Комитет за разузнаването към Съвета за национална сигурност. „Към това добавям копие на решението за делегиране на власт на заместник-директора на разузнаването, което, изглежда, съответства на Вашата директива — пише в бележката. — Когато заместникът на генерал Кашман е достатъчно обучен, аз ще подпиша този документ.“ Заместникът, генерал Върнън Уолтърс, встъпва в длъжност шест месеца по-късно — на 2 май 1972 г. Въпросът скоро е засенчен от събитията, предизвикани от Хауърд Хънт и аферата Уотъргейт.]
	С това събитие идеята умира, освен в ума на Ричард Никсън. „Разузнаването е свещена крава — ядосва се той. — Не сме направили за него нищо, откакто сме тук. ЦРУ не струва пукната пара.“* Президентът си отбелязва наум да се отърве от Ричард Хелмс.
	[* Коментари на Никсън на заседание по бюджета в Белия дом от 23 юли 1971 г., цитирани в _The Haldeman Diaries: Inside the Nixon White House, The Complete Multimedia Edition_, CD-ROM, Sony Electronic Publishing, 1994, бележка от 25 юли 1971 г. Никсън поддържа натиска за чистка през следващата година. „Едно учреждение, което изисква почистване, е ЦРУ — пише той до Холдеман на 18 май 1972 г. — Проблемът е, че ЦРУ е схваната, напълно парализирала собствения си мозък бюрокрация, а другият проблем е, че личният състав, точно като този в Държавния департамент, е предимно от Бръшляновата лига и Джорджтаунската мафия, отколкото от типа хора, които вземаме в службите и ФБР. Искам незабавно проучване колко хора в ЦРУ могат да бъдат отстранени от президента… Искам под контрола на [директора на бюджета Каспар.] Уайнбъргър незабавно да започне действие за съкращаване на всички позиции в изпълнителните групи на ЦРУ с 50%. Това съкращаване трябва да бъде осъществено до края на годината, тъй че тогава да можем да вкараме по-добри хора. Разбира се, съкращаването трябва да се извърши единствено на основанието, че е нужно по бюджетни причини, но и двамата ще знаете истинската причина, а аз искам някакви действия, за да се подходи към проблема“.]


#	„Неизбежните и вероятни последици“

	Подривната дейност срещу Салвадор Алиенде продължава. „_Вариант две_ в действителност не е приключвал“ — заявява Том Карамесинис от ЦРУ и бележките му от съвещание в Белия дом от 10 декември 1970 г. отразяват какво се задава: „Кисинджър, в ролята на адвокат на дявола, посочи, че предложената програма на ЦРУ е насочена към подкрепа за умерени. Тъй като Алиенде се държи като умерен — попита той, — защо да не бъдат подкрепени екстремисти?“
	Точно това прави и Управлението. То похарчва повечето от предоставените от Никсън 10 милиона долара за посяване на политически и икономически хаос в Чили. Семената поникват през 1971 г. Новият шеф на Латиноамериканския отдел Тед Шекли, завърнал се в главната квартира след ръководене на резидентурите в Лаос и Южен Виетнам, казва на началниците си, че служителите му ще „упражнят влиянието ни върху ключовите военни командири, тъй че те да могат да играят решаваща роля на страната на силите на преврата“. Новият шеф на резидентурата в Сантяго Рей Уорън изгражда мрежа от военни и политически саботьори, които искат да изместят чилийската армия от конституционните й позиции. И президентът Алиенде допуска фатална грешка. Като реакция на оказвания му от ЦРУ натиск той създава армия в сянка под името _Grupo de amigos del presidente_ — или _Приятелите на президента_. Фидел Кастро подкрепя тази сила. Чилийските военни не могат да я преглътнат.
	Почти три години след избирането на Алиенде младият служител на ЦРУ в Сантяго Джак Дивайн, който години по-късно ще стане началник на тайната служба, изпраща бюлетин директно до Кисинджър, току-що назначен от Никсън за държавен секретар. Според телеграмата до минути или часове Съединените щати ще получат молба за помощ от „високопоставен офицер от чилийската военна група, планираща да свали президента Алиенде“.
	Превратът става на 11 септември 1973 г. Той е бърз и страшен. Изправен пред залавяне в президентския дворец, Алиенде се самоубива с автоматична пушка, подарък от Фидел Кастро. Същия следобед властта е поета от военната диктатура на генерал Аугусто Пиночет, а ЦРУ бързо изгражда връзка с хунтата на генерала. Пиночет управлява с жестокост, като убива повече от 3200 души и затваря и изтезава десетки хиляди в репресиите, наречени _Керванът на смъртта_.
	„Няма съмнение — признава Управлението в заявление пред Конгреса след края на Студената война, — че някои връзки на ЦРУ са били активно заети с извършване и прикриване на сериозни нарушения на човешките права.“ Главният от тях е полковник Мануел Контрерас, шефът на чилийското разузнаване при Пиночет. Той става платен агент на ЦРУ и се среща със старши служители на Управлението във Вирджиния две години след преврата, по време, когато ЦРУ докладва, че същият е лично отговорен за хиляди случаи на убийство и изтезание в Чили. Контрерас се отличава с единствен по рода си терористичен акт: убийството на посланика на Алиенде в Съединените щати Орландо Летелиер и на американския му помощник Рони Мофит през 1976 г. И двамата са убити от кола — бомба на четиринайсет пресечки от Белия дом. След това Контрерас изнудва Съединените щати, заплашвайки да разкрие пред света за отношенията си с ЦРУ, и блокира своето екстрадиране и процеса за убийство. В Управлението никога не е имало съмнение, че Пиночет е знаел за терористичното убийство на американска територия и го е одобрил.
	Режимът на Пиночет остава на власт седемнайсет години. След падането му Контрерас е осъден от чилийски съд за убийството на Орландо Летелиер и излежава седемгодишна присъда. Пиночет умира през декември 2006 г. на 91 години, обвинен в убийство и с 28 милиона долара в тайни банкови сметки в чужбина. Докато пиша тези редове, Хенри Кисинджър е преследван в съдилищата на Чили, Аржентина, Испания и Франция от оцелели от _Керванът на смъртта_. Когато е бил държавен секретар, юридическият съветник на Белия дом го е предупредил ясно, че „който започва опит за преврат, може да бъде натоварен с отговорността за неизбежните и вероятни последици от това действие“.
	ЦРУ не е способно да „постави копчета за включване и изключване в машината“ на тайното действие — твърди Дейв Филипс, шеф на специалната група за Чили.* „Смятах, че ако има военен преврат, може би ще има две седмици улични боеве в Сантяго и вероятно месеци сражения и хиляди убити в провинцията — свидетелства той под клетва пред сенатска комисия пет години след провала на _Вариант две_. — Господ знае, аз бях наясно, че участвам в нещо, при което някой може да бъде убит.“
	[* Свидетелски показания на Филипс, Church Committee.]
	Задават му въпроса: Каква е според вас разликата между една смърт при убийство и хиляда при преврат?
	„Сър — отговаря той, — каква е разликата с момента, когато съм бил пилот — бомбардировач по времето на Втората световна война, натискал съм копчето и стотици и може би хиляди хора са загивали?“


>>	30. „Ще ядем калая“

	При президента Никсън тайното правителствено наблюдение достига връх през пролетта на 1971 г. ЦРУ, АНС и ФБР шпионират американски граждани. Секретарят по отбраната Мелвин Леърд и Обединените началник-щабове използват електронно подслушване и шпионаж, за да не изпуснат от очи Кисинджър. Никсън, надграждайки работата на Кенеди и Джонсън, е напълнил Белия дом и Кемп Дейвид с активиращи се от глас микрофони по последна дума на техниката.*1 Никсън и Кисинджър подслушват собствените си близки сътрудници и вашингтонските репортери в опит да предотвратят изтичанията на информация към пресата.*2
	[*1 Между 16 февруари 1971 г. и 12 юли 1973 г. президентът Никсън тайно записва повече от 3 700 часа от срещите и разговорите си с гласово задействани микрофони, скрити в Белия дом и Кемп Дейвид. Той взема това решение донякъде мотивиран от желанието да запази документи, които да го защитят срещу неизбежните мемоари на Хенри Кисинджър.
	Никсън обвинява Кисинджър за решението да подслушва телефоните на помощниците от Белия дом, за да бъдат спрени изтичанията на информация към пресата. „Хенри нареди за проклетото нещо — казва президентът на секретаря си Роналд Л. Зиглър на 14 май 1973 г. — Той нареди, вярвайте ми. Той беше тоя, дето не можеше да си намери място в кабинета ми, понеже «това или онова излязло». Чудесно, казах, разследвайте ония мръсници“ — рече президентът, като гласът му се издигна до крясък. „И той прочете всяка от ония разпечатки. Наслаждаваше им се, лазеше из тях, търкаляше се из тях“.]
	[*2 Разбира се, нито един президент няма нищо против малко изтичане, когато му изнася, както показва следният разговор. Темата на „доклада на Хелмс“ е премиер-министърът на Индия Индира Ганди, която Никсън нарича „тая кучка“ и чието управление е предмет на свръхсекретно проучване, предоставено от Хелмс на Белия дом:
C>
	Никсън: Между другото, този доклад на Хелмс — дайте ми копие от него. Ще го пусна на пресата. Пуснете цялата проклетия… Искам доклада на Хелмс даден на някой журналист, който ще го отпечата целия. Просто искам да го изнесете… Това е техният начин. Това трябва да е и нашият начин. Не сте ли съгласен?
	Кисинджър: Да, съгласен съм…
	Никсън: Само гледайте да го направите далече от Белия дом.
	Кисинджър: Добре. Ще го направя днес.
C$
	Транскрипция на разговор, December 6, 1971, 6:14-6:38 p.m., FRUS, 1969–1972, том E-7, разсекретен през юни 2005 г.]
	Но тези изтичания се оказват непресъхващ извор. През юни _Ню Йорк Таймс_ започва да публикува дълги откъси от _Документите на Пентагона_, секретната история на Виетнам, поръчана от секретаря по отбраната Робърт Макнамара четири години по-рано. Източникът е Даниел Елсбърг, бивше момче чудо от Пентагона, което Кисинджър наема за консултант към Съвета за национална сигурност и го кани в калифорнийското имение на Никсън в Сан Клементе. Кисинджър се разгневява от публикацията и хвърля Никсън в още по-голям бяс. Президентът се обръща към своя сътрудник по вътрешната политика Джон Ерлихман, за да спре изтичането на информация. Той събира екип, наречен _Водопроводчиците_, начело с един съвсем наскоро пенсиониран офицер от ЦРУ, играл важна роля в Гватемала и _Залива на свинете_.
	Евърет Хауърд Хънт — младши е „уникален характер — казва посланик Сам Харт, запознал се с него в края на 50-те, когато Хънт е началник на резидентурата в Уругвай, — напълно погълнат от себе си, напълно аморален и опасен за самия себе си и за всички наоколо. Доколкото мога да преценя, Хауърд вървеше от една катастрофа към друга, издигайки се все по-високо и по-високо, а точно зад него всичко потъваше“.* Хънт е бил романтичен млад рицар на Студената война при постъпването си в ЦРУ през 1950 г. Превърнал се е във фантазьор, който насочва таланта си към писане на почти поносими шпионски романи. По-малко от година след пенсионирането от ЦРУ един случаен познат — сътрудникът на Никсън Чък Колсън — му предлага вълнуващо ново назначение като ръководител на тайни операции за Белия дом.
	[* Устна история на Сам Харт, FAOH.]
	Хънт отлита на юг, в Маями, за да види стария си кубинско-американски другар Бърнард Баркър, който търгува с недвижими имоти, и се разговарят край паметника на загиналите в операцията _Заливът на свинете_. „Той описа задачата като въпрос на национална сигурност — казва Баркър.* — Питах Хауърд кого представлява, и отговорът наистина беше направо за книгите. Каза, че е в една група на ниво Белия дом, под прякото командване на президента на Съединените щати.“ Заедно те вербуват още четирима кубинци от Маями, включително Еухенио Мартинес, който е ръководил близо триста тайни мисии в Куба през морето и е останал на 100 долара месечна издръжка от главната квартира.
	[* Устна история на Баркър в Gerald S. Strober and Deborah Hart Strober, Nixon: An Oral History of His Presidency (New York: Harper Collins, 1994), p. 217.]
	На 7 юли 1971 г. Ерлихман телефонира на Никсъновия шпионин в ЦРУ, заместник-директора генерал Кашман. Президентският помощник казва, че Хауърд Хънт ще му се обажда директно и ще иска подкрепа. „Исках да знаете, че той всъщност прави някои неща за президента — казва Ерлихман.* — Трябва да имате предвид, че разполага с доста голяма свобода на действие.“ Исканията на Хънт се умножават — той желае отново старата си секретарка, иска кабинет със сигурен телефон в Ню Йорк и най-модерни записващи магнетофони, иска оператор на Управлението да запише взлома в кабинета на психиатъра на Елсбърг в Бевърли Хилс, както и ЦРУ да прояви филма. Кашман със закъснение информира Хелмс, че Управлението е дало на Хънт набор за дегизиране: червена перука, устройство за промяна на гласа, фалшиви лични документи. След това от Белия дом искат да се състави психологически профил на Даниел Елсбърг — пряко нарушение на устава на ЦРУ, забраняващ шпионирането на американци. Но Хелмс се съгласява.
	[* Разговорът е записан в главната квартира на ЦРУ; по-късно лентата е получена от Специалната част за _Уотъргейт_, а транскрипцията се намира в Националния архив.]
	Хелмс отстранява Кашман от Управлението през ноември 1971 г. Изминават месеци, преди Никсън да открие перфектния кандидат: генерал Върнън Уолтърс.
	Генерал Уолтърс е провеждал секретни мисии за президентите от почти двайсет години. Но Хелмс никога не го е срещал, преди той да пристигне като нов заместник-директор на разузнаването на 2 май 1972 г. „Тъкмо бях пристигнал от провеждането на една операция, за която ЦРУ не знаеше нищо — спомня си генерал Уолтърс.* — Хелмс, който искаше някой друг, каза: «Чувал съм за вас; какво знаете за разузнаването?» Отговорих: «Хм, преговарял съм три години с китайците и виетнамците и съм вкарвал Хенри Кисинджър в Париж петнайсет пъти, без вие или някой друг в Управлението да знае нещо за това.» Хелмс е впечатлен. Но скоро с основание ще се чуди на кого е лоялен неговият заместник.“
	[* Устна история на Уолтърс в Strober and Strober, _Nixon: An Oral History of His Presidency_ (New York: Harper Collins, 1994), p. 60. Уолтърс, който говори девет езика, е служил като помощник на президента Айзенхауер и преводач за него, вицепрезидента Никсън и висши служители на Държавния департамент и Министерството на отбраната през 50-те години. Бил е военен аташе и свръзка с ЦРУ в Италия от 1960 до 1962 г. и в Бразилия — където подпомага военния преврат — от 1962 до 1967 г. Като военен аташе във Франция от 1967 до 1972 г. играе важна роля преди и по време на мирните преговори в Париж. Никсън е негов почитател, откакто Уолтърс му е помогнал да се спаси от разгневена тълпа по време на посещение в Каракас през 1958 г.]


#	„Всяко дърво в гората ще падне“

	Късно в съботната нощ на 17 юни 1972 г. Хауърд Осбърн, началник на службата за сигурност в ЦРУ, се обажда на Хелмс в дома му. Директорът знае, че новините няма да са добри. Ето как той си спомня разговора:
C>
	„Дик, буден ли си още?“*
	[* Richard Helms with William Hood, _A Look over My Shoulder: A Life in the Central Intelligence Agency_ (New York: Random House, 2003), pp. 3–5.]
	„Да, Хауърд.“
	„Току-що научих, че полицията на окръга е заловила петима мъже при влизане с взлом в Националния щаб на Демократическата партия в сградата «Уотъргейт»… Четирима кубинци и Джим Маккорд.“
	„Маккорд? Пенсионер от твоя дюкян?“
	„Отпреди две години.“
	„Какво за кубинците — Маями или Хавана?“
	„Маями… в страната са от известно време.“
	„Познаваме ли ги?“
	„Засега не мога да кажа.“
	„Хвани оперативните, първо… Прати ги в Маями. Провери всички данни тук и в Маями… Това ли е всичко?“
	„Не, не е и половината — казва тежко Осбърн. — Изглежда, и Хауърд Хънт е замесен.“
	Чувайки името на Хънт, Хелмс въздъхва дълбоко.
	„Какво, по дяволите, са правили?“ — пита той.
C$
	Хрумва му добра идея: Маккорд е експерт в електронното подслушване, Хънт работи за Никсън, а обвинението е подслушване — федерално престъпление.
	Както си седи на ръба на леглото, Хелмс намира изпълняващия длъжността директор на ФБР Л. Патрик Грей в един хотел в Лос Анджелис. Дж. Едгар Хувър е умрял преди шест седмици след четирийсет и осем години на власт. Хелмс много внимателно казва на Грей, че взломаджиите в _Уотъргейт_ са били наети от Белия дом и че ЦРУ _няма нищо общо с това_. Разбра ли? Окей, лека нощ тогава.
	На 19 юни, понеделник, Хелмс свиква ежедневното съвещание на старшите служители от ЦРУ в главната квартира. Бил Колби, вече изпълнителен директор, третият човек в Управлението, си спомня как Хелмс казва: „Ще ядем калая, защото тези са бивши — тоест бивши хора на ЦРУ — и ние знаехме, че те работят за Белия дом.“* На другата сутрин _Уошингтън Поуст_ стоварва отговорността за _Уотъргейт_ на прага на Овалния кабинет — макар че и до ден-днешен никой всъщност не знае дали Ричард Никсън е оторизирал взлома.
	[* Цитат от Колби при Strober and Strober, _Nixon: An Oral History of His Presidency_ (New York: Harper Collins, 1994), p. 312.]
	В петък, 23 юни, Никсън казва на своя брутално ефикасен началник на личния състав X. Р. Холдеман да повика Хелмс и Уолтърс в Белия дом и да им нареди да отклонят ФБР в името на националната сигурност. Първоначално те се споразумяват да сътрудничат — много опасна работа. Уолтърс се обажда на Грей да стои настрана. Но в понеделник, 26 юни, когато съветникът на Никсън Джон Дийн нарежда на Уолтърс да се яви с голяма сума пари за затваряне устите на шестимата задържани ветерани от ЦРУ, една граница е пресечена. Във вторник Дийн повтаря искането. По-късно казва на президента, че цената на мълчанието ще бъде един милион долара в течение на две години. Само Хелмс или Уолтърс, когато Хелмс е извън САЩ, могат да разрешат тайно плащане от черния бюджет на ЦРУ. Те са единствените служители в американското правителство, които законно могат да доставят в Белия дом куфарче с един милион долара, и Никсън знае това.
	„Можехме да занесем пари навсякъде по света — размишлява Хелмс.* — Ние ръководехме цяла арбитражна операция. Нямахме нужда да перем пари — никога.“ Но ако ЦРУ достави парите, „окончателният резултат щеше да е краят на Управлението — казва той. — Не само щях да вляза в затвора, ако бях се съгласил с това, което Белият дом искаше от нас, но и доверието в Управлението щеше да бъде съсипано завинаги.“
	[* Интервю на Хелмс пред Кътлър, July 14, 1988, Wisconsin Historical Archives, box 15, folder 16, цитирано с любезното разрешение на професор Кътлър. В това интервю Хелмс си спомня разговор, показващ колко близко е бил новият му заместник до това да сътрудничи в искането за пари за мълчание. Преди третата си и последна среща с Дийн в Белия дом Върнън Уолтърс се обръща към Хелмс и казва: „Вижте, да предположим, че се съглася. Най-лошото, което може да стане, е, че ще бъда уволнен или да подам оставка.“ Уолтърс не разбира ситуацията, не схваща факта, че Управлението е в най-голяма опасност. „Беше изкарал при нас само шест седмици. Не знаеше какво става — казва Хелмс. — Вероятно дори не знаеше, че Управлението има недокументирани средства.“
	В края на 70-те години биографът на Хелмс, Томас Пауърс, написва, че „ролята на ЦРУ в _Уотъргейт_ ще бъде предмет на спор до края на света“. В началото на 90-те години водещият изследовател на аферата Стенли Кътлър пише, че ролята на Управлението „изглежда осъдена да остане неясна“. Използването на шестима бивши служители на ЦРУ за проникване в сградата Уотъргейт е част от обичая на администрацията на Никсън да ръководи тайни операции от Белия дом. Никсън опитва да използва ЦРУ, за да удържа ФБР. Успява съвсем за кратко. Хелмс и Уолтърс се съобразяват с президентската заповед да продължават с прикриването в продължение на шестнайсет дни. Прикриването би проработило, в случай че Хелмс рискува всичко. То се проваля, защото той цени ЦРУ повече, отколкото цени Ричард Никсън.]
	Хелмс отказва. След това, на 28 юни, той се измъква от Вашингтон за двуседмична обиколка на предните постове на разузнаването в Азия, Австралия и Нова Зеландия, оставяйки Уолтърс като изпълняващ длъжността директор. Изминава една седмица. Нетърпеливи агенти на ФБР започват да се бунтуват срещу заповедите да стоят настрана. Грей заявява на Уолтърс, че ще му е нужна писмена заповед от ЦРУ, която прекратява разследването по съображения на националната сигурност. Сега и двамата мъже разбират рисковете от документалните следи. Те разговарят на 6 юли и не след дълго Грей се обажда на президента в резиденцията му в Сан Клементе. „Хора от Вашия екип се опитват смъртоносно да Ви наранят, манипулирайки ЦРУ“ — казва той на Никсън. Следва ужасяваща тишина — и тогава президентът казва на Грей да продължи с разследването.
	Скоро след като Хелмс се завръща от пътуването си, в края на юли Джим Маккорд, очакващ процеса и пет години зад решетките, изпраща чрез адвоката си послание до ЦРУ. Той твърди, че хора на президента са искали от него да свидетелства, че взломът в _Уотъргейт_ е операция на Управлението. Нека ЦРУ да опере пешкира, казал му сътрудник на Белия дом, и ще последва помилване от президента. Маккорд отговаря с писмо: „Ако Хелмс си отиде и операцията _Уотъргейт_ бъде приписана на ЦРУ — а тя не е, — всяко дърво в гората ще падне. Тя ще се превърне в изгорена пустиня. Тъкмо сега цялата работа е на ръба на пропастта. Предайте съобщението, че ако искат това да гръмне, се движат точно в правилната посока.“


#	„Всички знаехме, че ни очакват тежки времена“

	На 7 ноември 1972 г. президентът Никсън е преизбран с една от най-съкрушителните победи в американската история. Същия ден той се заклева да управлява ЦРУ и Държавния департамент с желязна ръка по време на втория си мандат, да ги разруши и да ги пресътвори по свой образ.
	На 9 ноември Кисинджър предлага Хелмс да бъде заменен с Джеймс Шлезинджър, по онова време председател на Комисията по атомна енергия.*1 „Много добра идея“ — откликва Никсън.*2
	[*1 FRUS, Vol. II, document 284, редакторска бележка.]
	[*2 10 ноември 1972 г., бележка в _The Haldeman Diaries: Inside the Nixon White House, The Complete Multimedia Edition_, CD-ROM, Sony Electronic Publishing, 1994.]
	На 13 ноември той казва на Кисинджър, че има намерението „да разруша Дипломатическата служба. Имам предвид да я разруша — старата Дипломатическа служба — и да изградя нова. Ще го направя“.*1 Никсън се е спрял на вътрешен човек за тази работа: ветерана от ССО и шампион по набиране на средства за Републиканската партия Уилям Дж. Кейси. През 1968 г. Кейси е додеял на новоизбрания президент с молби да го направи директор на разузнаването, но вместо това Никсън му дава ръководството в Комисията за ценните книжа и валутите — хитроумно решение, което носи радост в корпоративните заседателни зали из цялата страна. Сега, по време на втория Никсънов мандат, Кейси ще бъде номиниран за помощник държавен секретар по икономиката. Но истинското му назначение е да служи на Никсън като саботьор — „да разкъса Департамента“ — казва президентът.*2
	[*1 White House Tapes, conversation between Nixon and Kissinger, Oval Office, November 13, 1972, National Archives.]
	[*2 21 ноември 1972 г., бележка в _The Haldeman Diaries_.]
	На 20 ноември Никсън уволнява Ричард Хелмс по време на една кратка и неприятна среща в Кемп Дейвид. Той му предлага поста на посланик в Съветския съюз. Следва неловка пауза, по време на която Хелмс обмисля последиците. „Вижте, господин президент, не мисля, че ще е много добра идея да ме пратите в Москва“ — казва той.* „Да, май няма да бъде“ — отвръща Никсън. Хелмс предлага Иран и президентът го поощрява да приеме поста. Също така те се споразумяват Хелмс да остане на работа до март 1973 г., когато навършва 60 години, официалната пенсионна възраст в ЦРУ. Никсън не спазва обещанието си — проява на безсмислена жестокост. „Човекът си беше едно лайно“ — казва Хелмс, потрепвайки от гняв, докато разказва историята.
	[* Интервю на Хелмс пред Кътлър.]
	До последния си ден Хелмс вярва, че Никсън го е уволнил, защото не се е забъркал в _Уотъргейт_. Но документите сочат, че дълго преди взлома Никсън вече е решил да го изхвърли и да разруши ЦРУ. Всъщност президентът вярва, че Хелмс се е заел да спипа _него_.
	„Мислиш ли, че имаше — или би могло да има — заговор на ЦРУ за отстраняването ти от поста?“ — запитва Никсън десетилетие по-късно неговият приятел и бивш сътрудник Франк Генън.*
	[* Транскрипция на интервю на Никсън с Франк Генън, Медиен архив _Уолтър Дж. Браун_, Университет на Джорджия, достъпно онлайн на адрес: http://www.libs.uga.edu/media/collections/nixon. Генън интервюира Никсън в продължение на девет дни през 1982 г.; пълните транскрипции са публикувани през 2002 г.]
	„Мнозина смятат така — отговаря Никсън. — ЦРУ имаше мотив. Не беше тайна, че не съм доволен от Управлението, от неговите доклади и особено от оценките им за силата на Съветите и по други наши проблеми по света… Исках да се отърва от част от баласта и тъй нататък. А те го знаеха. Тъй че имаха мотив.“
	„Мислиш ли, че се бояха от теб?“ — пита Генън.
	„Няма съмнение — отговаря Никсън. — И си имаха причина да се боят.“
	На 21 ноември Никсън предлага ЦРУ на Джеймс Шлезинджър, който с удоволствие приема офертата на президента. Никсън с голямо удовлетворение „вкара свой човек — имам предвид наистина човек с татуирани инициалите P. Н., какъвто беше Шлезинджър“ — казва Хелмс.*1 Шлезинджър — подобно на Кейси в Държавния департамент — е получил заповеди да изтърбуши службата. „Отървете се от клоуните — продължава да нарежда президентът. — Каква полза от тях? Имат 40 000 човека там, които си четат вестници.“*2
	[*1 Интервю на Хелмс пред Кътлър.]
	[*2 John L. Helgerson, _Getting to Know the President: CIA Briefings of Presidential Candidates_, 1952–1992 (Washington, DC: Center for the Study of Intelligence, CIA, 1995). Никсън е преувеличил повече от два пъти действителния брой на хората в главната квартира.]
	На 27 декември същият диктува меморандум, в който излага задачата. Въпреки че Кисинджър иска да управлява американското разузнаване, Никсън казва: „Шлезинджър трябва да е човекът.“* Ако Конгресът „остане с впечатлението, че президентът е поверил всички разузнавателни дейности на Кисинджър, адът ще се разтвори. Ако, от друга страна, аз посоча новия директор на ЦРУ Шлезинджър като мой главен помощник за разузнавателните дейности, можем да го промъкнем покрай Конгреса. Хенри просто няма време… От три години все повтарям на него и на Хейг да реорганизират разузнаването — и никакъв успех“. Това е силно ехо от последния гневен изблик на Айзенхауер в края на управлението му, когато се ядосва на „осемгодишното поражение“ в битката си да вкара във форма американското разузнаване.
	[* White House Tapes, Oval Office, December 27, 1972. В тази паметна бележка Никсън подчертава „необходимостта от подобряване на _качеството_ и намаляване на _количеството_ на висшите разузнавачи в самото ЦРУ. ЦРУ, подобно на Държавния департамент, е основно бюрокрация на либералния елит. Искам личния състав там намален поне наполовина — не, с поне трийсет и пет до четирийсет на сто — и искам подобрение, що се отнася до отношението на хората от ЦРУ към нашата външна политика“.]
	В последните си дни като директор Хелмс се страхува, че Никсън и неговите лоялисти ще оберат досиетата на ЦРУ. Той прави всичко, което е във властта му, за да унищожи два комплекта секретни документи, които биха могли да съсипят Управлението. Единият са книжата от одобрените лично от него и от Алън Дълес преди много години експерименти за контролиране на съзнанието с ЛСД и много други медикаменти. Единици от тези документи оцеляват.
	Вторият комплект е неговата собствена сбирка секретни записи. Хелмс е записал стотици разговори в своята заседателна зала на седмия етаж през седемте години и шест месеца служба като директор на разузнаването. Към 2 февруари 1973 г., датата на официалното му напускане, всяка от тези ленти е унищожена.
	„Когато Хелмс напускаше сградата, целият личен състав задръсти входа на главната квартира заради тръгването му — спомня си Сам Халпърн, по онова време висш сътрудник в тайната служба. — В сградата не остана ненасълзено око. Всички знаехме, че ни очакват тежки времена след това.“*
	[* Устна история на Халпърн при Ralph Е. Weber, ed., _Spymasters: Ten CIA Officers in Their Own Words_ (Wilmington, DE: Scholarly Resources, 1999), p. 128.]


>>	31. „Да се промени концепцията за тайна служба“

	Колапсът на ЦРУ като тайна разузнавателна служба започва в деня на напускането на Хелмс и пристигането на Джеймс Шлезинджър в главната квартира.
	Шлезинджър прекарва седемнайсет седмици като директор на разузнаването. През това време той провежда чистка на повече от петстотин анализатори и над хиляда души от тайната служба. Задграничните служители получават неподписани кодирани телеграми, че са уволнени. В отговор Шлезинджър е засипан с анонимни смъртни заплахи и увеличава въоръжените охранители в отряда си по сигурността.
	Той назначава Бил Колби за следващия шеф на тайната служба, кани го да седне и му обяснява, че е дошло време „да се промени концепцията за секретна служба“.* Настъпила е зората на технокрацията, а дните на старите момчета, които са в играта от двайсет и пет години, са си отишли. „Той беше свръхподозрителен към ролята и влиянието на тайните оперативни служители — спомня си Колби. — Смяташе, че под тяхното господство Управлението е станало самодоволно и разплуто, че наистина мястото е пълно с прекалено много от тези «стари момчета», които сякаш само се дебнат един друг, играят си на шпиони и преживяват отново щастливото си минало.“
	[* William Colby, _Honorable Men: My Life in the CIA_ (New York: Simon and Schuster, 1978). Моето описание на този момент от историята на ЦРУ е повлияно от интервютата с Бил Колби, проведени лично и по телефона между 1988 и седмицата преди смъртта му през 1996 г.]
	Старите момчета твърдят, че всеки аспект от задграничната работа на ЦРУ е част от борбата срещу Съветите и Червен Китай. Дали си в Кайро или Катманду, винаги се биеш срещу Москва и Пекин. Но какъв е смисълът, когато Никсън и Кисинджър вдигат наздравици е водачите на комунистическия свят? Мирът е на ръка разстояние. Президентската политика за намаляване на напрежението отслабва бойния дух на тайната служба.
	Колби бързо се заема с преглед на възможностите на ЦРУ. Десет години по-рано половината от бюджета му е отивала за тайни операции. При Никсън цифрата пада под 10%. Набирането на нови таланти намалява, а причината за това е войната във Виетнам. Политическият климат не подтиква към наемане на интелигентни колежанчета — все повече университетски градчета по всеобщо искане не допускат вербовчиците на ЦРУ. Отмяната на задължителната военна служба слага край и на върволицата младши офицери, които на ротационен принцип попадат в редовете на Управлението.
	За американските шпиони Съветският съюз си остава почти _terra incognita_. Северна Корея и Северен Виетнам са бели петна. ЦРУ купува най-добрите си сведения от съюзни служби за външно разузнаване и лидери от Третия свят, които то безусловно притежава. Управлението е най-ефективно в перифериите на властта, но това са евтините зрителски места, от които световната сцена не се вижда добре.
	Съветският отдел все още е парализиран от конспиративните теории на Джим Енгълтън, който остава начело на американското контраразузнаване. „Енгълтън ни унищожи — казва Хавиланд Смит от ЦРУ, ръководител на операциите срещу Съветския съюз през 60-те и 70-те години. — Той ни извади от съветските ангажименти.“ Едно от многото печални задължения на Бил Колби е да измисли какво да прави с алкохолизирания ловец на шпиони, който вече е стигнал до заключението, че самият Колби е къртица на Москва. Той опитва да убеди Шлезинджър да уволни Енгълтън. Новият директор се отказва, след като получава информационната сводка.
	В мрачния си и задимен кабинет Енгълтън повежда новия шеф на петдесетгодишно пътешествие — назад към началото на съветския комунизъм, към сложните операции с внедряване на агенти и политическите манипулации на руснаците срещу Запада през 20-те и 30-те години, през операциите на комунистическите двойни агенти и дезинформационните кампании на 40-те и 50-те и накрая до подозрението, че през 60-те Москва е проникнала до — или почти до — най-високите нива в самото Управление. Накратко, врагът е пробил защитата на ЦРУ и се е заровил дълбоко в него.*
	[* Днес е известно, че тогава е имало няколко прониквания на ниско ниво в ЦРУ. Анализаторът Ву-тай Чин е шпионирал незасечен двайсет години за Китай. Най-добрите сведения, с които разполагаме днес, показват, че нито една от къртиците не е била съветска. Но според Енгълтън липсата на доказателства не е доказателство за отсъствие на факти.]
	Шлезинджър, изпълнен с възторг от екскурзоводската обиколка на Енгълтън из ада, приема сводката за чиста монета.


#	„Извън устава на ЦРУ“

	Шлезинджър казва, че разглежда ЦРУ като „централното разузнавателно управление — малко _ц_, малко _р_, малко _у_“.* То се е превърнало просто в „някакъв компонент от състава на СНС“ през времето на Кисинджър. Шлезинджър възнамерява да го предаде на заместник-директора Върнън Уолтърс, докато сам се занимава с шпионските сателити на Националната разузнавателна служба, с електронно подслушвателния колос на Агенцията за национална сигурност и с военните доклади на Агенцията за военно разузнаване. Намерението му е да служи в ролята, която е представил в доклада си до президента — като директор на Националното разузнаване.
	[* Цитат от Шлезинджър в Douglas F. Garthoff, „Directors of Central Intelligence as Leaders of the U.S. Intelligence Community, 1946-2005“, 2006, CIA/CSI.]
	Но величавите му амбиции са разбити от големите и малките престъпления на Белия дом. „Аферата _Уотъргейт_ започна да измества почти всичко останало — казва Шлезинджър — и желанията, които имах в началото, постепенно бяха изместени от необходимостта да се защити, да се организира спасяването на Управлението.“
	Той има необикновена идея как да го спаси.
	Шлезинджър мисли, че му е било казано всичко, което Управлението знае за _Уотъргейт_. Шокиран е, когато Хауърд Хънт свидетелства, че заедно със своите _Водопроводчици_ са обрали кабинета на психиатъра на Даниел Елсбърг с техническата помощ на ЦРУ. Когато Управлението преглежда собствените си архиви, излиза едно копие от проявения от него филм на Хънт, след като е проучил кабинета. По-нататъшният преглед разкрива писмата на Джим Маккорд до ЦРУ, които могат да се тълкуват като заплаха за изнудване на президента на Съединените щати.
	Бил Колби е скачал с парашут в тила на врага със ССО. Прекарал е шест години, наблюдавайки убийството на комунисти във Виетнам. Той не се впечатлява лесно от силни думи. Но според него гневът на Шлезинджър е страховит. Ако трябва, уволнете всички — нарежда директорът — разкъсайте това място на парчета, изкъртете пода, разкрийте всичко. След това Шлезинджър съставя меморандум до всеки служител в ЦРУ. Тази бележка е едно от най-опасните решения, вземани някога от директор на разузнаването.* Това е наследство, което той избира да остави:
	[* Днес Шлезинджър твърди, че не е възнамерявал хората да възприемат буквално заповедта му да казват всичко и че никога не му е минавало през ума, че някой ще се съобрази с нея. Но е немислимо служителите на ЦРУ да игнорират заповед на директора.]
C>
	Наредил съм на всички старши оперативни служители в това Управление незабавно да ми докладват за всички текущи или предишни дейности, за които може да се прецени, че са извън устава.
	С настоящото заповядвам на всяко лице, понастоящем на служба в ЦРУ, да ми докладва за всички подобни действия, за които му е известно. Каня всички бивши служители да направят същото. Всеки, който разполага с такава информация, трябва да се обади… и да каже, че иска да ми съобщи за „дейности извън устава на ЦРУ“.
C$
	Извънредно неясният устав на ЦРУ е недвусмислен по един пункт: Управлението не може да е тайната полиция на САЩ.* Ала в хода на Студената война ЦРУ шпионира граждани, подслушва телефоните им, отваря бързата поща и заговорничи за извършването на убийство по нареждане на Белия дом.
	[* Юридическата основа за провеждането на тайни акции от Управлението зависи от законно дадените указания на Съвета за национална сигурност, от наличието на ясно разбирателство между президента и директора на разузнаването и от упражняването на поне минимален надзор от страна на Конгреса. Така описаното тристранно отношение въобще не функционира към 1973 г. Към този момент правомощията на съветника по националната сигурност — чисто административна позиция без прецедентни или законодателни основания за съществуването й — се състоят от това, до което той успее да се добере тайно.]
	Заповедта на Шлезинджър е с дата 9 май 1973 г. и влиза в сила незабавно. На същия ден _Уотъргейт_ започва да съсипва Ричард Никсън. Той е принуден да уволни дворцовата си гвардия и само генерал Алегзандър Хейг, новият шеф на личния състав в Белия дом, остава на поста си. Часове след издаването на заповедта Хейг се обажда на Колби, за да го осведоми, че министърът на правосъдието напуска, постът му се заема от секретаря по отбраната, Шлезинджър напуска ЦРУ и отива в Пентагона, а президентът иска Колби да е следващият директор на разузнаването. Правителството е в такъв безпорядък, че Колби полага клетва чак през септември. В продължение на четири месеца генерал Уолтърс е изпълняващият длъжността директор, а Колби е назначеният директор — странно положение.
	Колби вече е на петдесет и три години, с трийсет години в ССО и ЦРУ. През целия си зрял живот той е въплъщение на тайните действия. През пролетта на 1973 г. е принуден да служи на Шлезинджър като „убиец“ — привиква колегите си и им връчва писмата за уволнение. Посред всичко това най-голямата му дъщеря, в средата на двайсетте си години, линее и умира от анорексия. На 21 май Колби сяда и започва да преглежда първата компилация на престъпленията на ЦРУ, които в крайна сметка стигат до 693 потенциални нарушения. Публичните изслушвания по случая Уотъргейт в Сената започват през същата седмица. Излизат новините, че Никсън и Кисинджър подслушвали сътрудници и репортери. Обявява се назначаването на специален прокурор, който ще разследва престъпленията по _Уотъргейт_.
	През целия си живот Колби е бил дълбоко вярващ католик, човек, който вярва в последиците от смъртния грях. В този ден той за първи път научава за заговорите срещу Фидел Кастро и централната роля на Робърт Ф. Кенеди, за експериментите за контрол на съзнанието и за тайните затвори, за изпитанието на лекарства върху хора, без знанието им, като върху опитни зайчета. Подслушването и наблюдението на граждани и репортери от страна на ЦРУ не засяга съвестта му — зад това стоят ясните заповеди на трима президенти. Но той знае — като се вземе предвид насоката на периода, — че ако тези тайни се разчуят, Управлението може да бъде съсипано. Колби заключва тайните и се заема с опити да управлява ЦРУ.*
	[* Той ги споделя с четиримата членове на Конгреса, на които трябва да докладва — председателите на сенатската и конгресната подкомисии, които се занимават с бюджета на ЦРУ. От тях няма за какво да се страхува. Сенатската подкомисия се е събирала само веднъж от есента на 1970 г.]
	Под смазващата тежест на _Уотъргейт_ Белият дом се разпада, а на Колби понякога му се струва, че ЦРУ също се руши. Често се оказва добре, че Никсън не чете разузнавателните данни, с които Управлението го снабдява. Когато през 1973 г. празниците Йом Кипур и Рамадан съвпадат, Египет започва война срещу Израел и навлиза дълбоко в държана от израелците територия. В ярък контраст със солидните предвиждания за Шестдневната война през 1967 г., ЦРУ е изтълкувало погрешно надвисналата буря. „Не се покрихме със слава — казва Колби.* — В деня, преди войната да избухне, ние предсказахме, че тя няма да избухне.“
	[* Изказване на Колби, House Select Committee on Intelligence, August 4, 1975. ЦРУ е докладвало, че няма „никакви военни или политически индикатори за египетски намерения или подготовка за подновяване на военните действия с Израел“.]
	Няколко часа преди началото на войната Управлението уверява Белия дом: „Ученията са по-реалистични от обичайното. Но няма да има война.“*
	[* Цитирано при Mary О. McCarthy, „The Mission to Warn: Disaster Looms“, _Defense Intelligence Journal_, Vol. 7, №2, 1998. По време на публикацията Маккарти е старши директор за разузнавателните програми към Съвета за национална сигурност; от 1994 до 1996 г. тя е национален служител по предупреждаването.]


>>	32. „Класически фашистки идеал“

	На 7 март 1973 г. президентът Никсън се среща в Овалния кабинет с Том Папас, гръцко-американски делови магнат, политически манипулатор и приятел на ЦРУ. Папас е донесъл като подарък от лидерите на гръцката хунта 549 000 долара в брой за кампанията на Никсън през 1968 г.* Парите са били изпрани чрез КУП (Служба за военно разузнаване), гръцката разузнавателна организация. Това е една от мрачните тайни на Никсъновия Бял дом.
	[* Следното заявление на конгресмена Дон Едуардс — член на Съдебния комитет на Палатата, одобрявал импийчмънта срещу Никсън — е поместено в _Congressional Record_ през 1993 г.: „През 1968 г. гръцката диктатура прехвърли три суми в брой на обща стойност 549 000 долара за предизборния фонд на Никсън чрез разузнавателната си служба КУП _(Служба за военно разузнаване)_, основана и субсидирана от ЦРУ. Каналът беше Томас Папас, изтъкнат гръцко-американски бизнесмен, тясно свързан с ЦРУ, полковниците и кампанията на Никсън“.]
	В момента Папас има още стотици хиляди долари, които да предложи на президента — пари за купуване мълчанието на ветераните на ЦРУ, затворени заради взлома в _Уотъргейт_. Никсън му благодари многословно: „Наясно съм какво правите, за да помогнете“ — казва той.* Повечето от парите идват от членове и привърженици на „полковниците“ — гръцката хунта, взела властта през април 1967 г., начело с Георгиос Пападопулос, вербуван за агент на ЦРУ от времето на Алън Дълес и служещ за свръзка на _КУП_ с Управлението.
	[* Nixon White House Tapes, March 7, 1973, разсекретени и транскрибирани през 1998 г., National Archives. Никсън нарежда на секретарката си Роуз Мери Уудс да гарантира, че няма да има запис за посещението на Папас. „Не искам нищо да посочва, че съм му благодарил за набирането на средства за обвиняемите по _Уотъргейт_“ — казва той. И до днес никой не знае защо Белият дом е изпратил взломаджии в _Уотъргейт_. Екипът може да е търсил потвърждение, че шефът на Националния комитет на Демократическата партия Лари О’Брайън разполага със сведения за връзката Никсън-Папас — което е точно така. Папас има решаваща роля за избирането на вицепрезидента Спиро Агню за партньор на Никсън през 1968 г., а и лично е дал 100 000 долара за кампанията за преизбиране на Никсън през 1972 г. Като замяна за последното дарение Папас иска посланик Хенри Таска да остане в Гърция. Таска е може би единственият американец вън от кръга приближени на Никсън, който знае, че Папас е бил куриер на парите за кампанията на президента от гръцката хунта. Папас не е обвинен във връзка със скандала Уотъргейт: конгресните разследвания за гръцката връзка са прекратени заради националната сигурност. Той умира в имението си в Палм Бийч, Флорида, през 1988 г.]
	„Тези полковници заговорничеха от много години — казва бъдещият американски посланик в Гърция Робърт Кийли. — Те бяха фашисти. Пасваха на класическото определение на фашизма, както го знаем чрез Мусолини от 20-те години: корпоративна държава, обединяваща индустрията и профсъюзите, без парламент, влаковете се движат по разписание, строга дисциплина и цензура… почти класически фашистки идеал.“*
	[* Устна история на Кийли, FAOH.]
	Гръцките офицери и разузнавачи са работили в хармония със седем поредни резиденти в Атина.*1 Те имат голям приятел в лицето на гръцко-американския шеф на тайната служба при Ричард Хелмс — Томас Ираклис Карамесинис — и винаги са вярвали, че „Централното разузнавателно управление е ефикасен и сравнително пряк път към Белия дом“ — казва Норбърт Аншуц, най-високопоставеният американски дипломат в Атина по време на преврата през 1967 г.*2
	[*1 Сред тях са и Ал Улмър, Джон Ричардсън и Том Карамесинис, шефът на тайната служба при Хелмс, дошъл за първи път в Атина през 1947 г. През 50-те години Алън Дълес лично обгрижва краля и кралицата на Гърция и дворцовата им гвардия, докато резидентите му купуват услугите на гръцките войници и шпиони. „Ние управлявахме Гърция — заявява Хърбърт Даниел Брустър, американски дипломат, посветил кариерата си на страната от 50-те години насетне. — Контролът беше пълен“.]
	[*2 Устна история на Аншуц, FAOH.]
	Но полковниците са изненадали ЦРУ. „Единственият случай, когато видях Хелмс наистина ядосан, беше през 1967 г., когато стана превратът на гръцките полковници — казва ветеранът анализатор и шеф на текущото разузнаване Дик Леман.* — Гръцките генерали планираха преврат срещу избраното правителство, план, за който знаехме всичко и който още не беше узрял. Но една група полковници им бяха изцакали коза и действаха без предупреждение. Хелмс очакваше да бъде предупреден за преврата на генералите и когато превратът се случва, той — естествено — прецени, че това е генералският преврат, и се вбеси.“ Леман, който е чел снощните телеграми от Атина, опитва — „да успокоя Хелмс, като му изтъкна, че това е друг преврат, за който ние нямаме сведения. Това беше нова идея“.
	[* Интервю на Леман за устна история, „Mr. Current Intelligence“, _Studies in Intelligence_, Summer 2000, CIA/CSI.]
	Официалната американска политика към полковниците е хладна и дистанцирана до встъпването на Ричард Никсън в длъжност през януари 1969 г. Хунтата използва Том Папас, от двайсет години работещ с ЦРУ в Атина, като куриер, който да пъхне пари в политическата хазна на Никсън и вицепрезидента Спиро Агню — най-могъщия американец от гръцки произход в историята на Съединените щати. Плащането води до печалби. Агню пристига на официално посещение в Атина. Също и държавният секретар, секретарят по отбраната и този по търговията. Съединените щати продават танкове, самолети и артилерия на хунтата. Според Арчър К. Блъд, политически служител в американското посолство, атинската резидентура на ЦРУ твърди, че продажбата на оръжие на полковниците „ще ги върне към демокрацията“. Това е „лъжа“ — казва Блъд, — но „при изричането на нещо критично за хунтата ЦРУ избухваше в гняв“.*
	[* Устна история на Блъд, FAOH.]
	Към 1973 г. Съединените щати са единствената страна в развития свят, приятелски настроена към затварящата и изтезаваща политическите си противници хунта. „Шефът на резидентурата на ЦРУ беше заедно с тия, които направо претрепваха гърците — казва Чарлз Стюарт Кенеди, американски генерален консул в Атина.* — Аз повдигах въпроси относно човешките права, а ЦРУ ги оставяше настрана“. Управлението „беше твърде близко с лошите хора — разказва Кенеди. — Изглежда, имаше прекомерно влияние върху посланика“ — Хенри Таска, стар приятел на Ричард Никсън.
	[* Устна история на Кенеди, FAOH.]
	През пролетта на 1974 г. генерал Димитриос Йоанидис заема водещо положение като лидер на хунтата. Той работи с ЦРУ от двайсет и две години. Управлението е единственият му контакт с правителството на Съединените щати; посланикът и американските дипломати са вън от играта. Резидентът на ЦРУ Джим Потс _е_ американското правителство, поне що се отнася до хунтата. Управлението има „важен агент в Атина. Те имаха връзка с човека, който ръководеше страната“ — според Томас Бойът, вашингтонския офицер от бюрото, отговорен за Кипър.*
	[* Устна история на Бойът, FAOH.]


#	„Измамени от един пиклив генерал“

	Кипър, остров на четирийсет мили от брега на Турция и на петстотин мили от Атина, е бил разделян и завладяван от гръцки и ислямски армии от дните на пророка Мохамед. Гръцките полковници мразят ожесточено кипърския лидер архиепископ Макариос и постоянно желаят да го свалят. Заместник-началникът на мисията на ЦРУ в Кипър Уилям Кроуфърд надушва интригата им.
	„Отидох в Атина с неоспоримо според мен доказателство, че щяха да съборят къщичката от карти — спомня си той.* — Нашият резидент в Атина Джим Потс ми каза, че това било абсолютно невъзможно. Не можел да се съгласи с мен: тези хора били приятели, с които ние сме били работели от трийсет години, и нямало да направят нещо толкова глупаво.“
	[* Устна история на Кроуфърд, FAOH. Гръцките полковници имат причина да мразят Макариос. Кроуфърд разказва, че Макариос „помогна на младеж, грък от материка, който впоследствие опита да убие премиер-министъра на Гърция. Макариос му беше осигурил убежище, достъп до кипърската дипломатическа поща и фалшив паспорт, за да му даде възможност да се върне в Гърция след година тайно планиране в Кипър“.]
	Към 1974 г. Том Бойът се убеждава, че приятелите на ЦРУ в Атина искат да отстранят Макариос. Изпраща телеграма до посланик Таска. Говорете с генерал Йоанидис — пише в нея. — Кажете му — „с едносрични думи, които дори и той ще разбере“, че „Съединените щати са решително против всякакви опити на някакви елементи от гръцкото правителство, тайни или явни, да се бъркат в кипърската ситуация“. Кажете му, че „ние сме особено против всякакви опити да се събори Макариос и да се постави проатинско правителство. Защото, ако това се случи, турците ще нахлуят, а това не е добре за когото и да е от нас.“
	Но посланик Таска никога не е говорил с генерал Йоанидис. Тази роля е запазена за началника на резидентурата на ЦРУ.
	В неделя, 12 юли 1974 г., Държавният департамент получава телеграма от резидентурата на ЦРУ в Атина. Бъдете спокойни, гласи тя. Генералът и хунтата няма да правят нищо, за да свалят архиепископ Макариос. Чудесно, получихме го от надежден източник — припомня си Бойът. — Отидох си вкъщи. И към 3 часа сутринта в понеделник ми се обадиха от Оперативния център в Държавния департамент и казаха: „По-добре елате тука.“
	Хунтата е атакувала. Бойът се втурва към Държавния департамент, където служителят за свръзка разгъва два листа хартия пред него. Първият е разузнавателната сводка на ЦРУ за президента Никсън и държавния секретар Кисинджър: „Бяхме уверени от генерал Йоанидис, че Гърция няма да изкара войските си срещу Кипър.“ Вторият е телеграма от американското посолство в Кипър: „Президентският дворец е в пламъци. Кипърските части са унищожени.“
	От Анкара пристига съобщение, че турските войски са мобилизирани. Две армии от НАТО, и двете обучени и въоръжени от САЩ, ще започнат война с американски оръжия. Турците правят десант в Северен Кипър и разсичат острова на две с американски танкове и артилерия. В турския сектор има голямо клане на кипърски гърци, а в гръцкия — голямо клане на кипърски турци. През целия месец юли ЦРУ е докладвало, че гръцката армия и гръцкият народ твърдо подкрепят генерал Йоанидис. След като битката за Кипър започва, гръцката хунта пада.
	Неуспехът на ЦРУ да предупреди Вашингтон за войната е нещо необичайно. В летописите на Управлението от Корейската война насетне е имало много такива неуспехи. Само през 1974 г. левият военен преврат в Португалия и ядреният опит на Индия са пълни изненади. Но това е различно: ЦРУ действа заедно с военните, за чиито действия се очаква да информира предварително.
	„Ето ни и нас — казва Бойът години по-късно, — цялото разузнаване на Съединените щати в цялото му величие, измамени от един пиклив гръцки бригаден генерал.“


#	„Ужасната цена“

	На 8 август 1974 г. Ричард Никсън подава оставка. Последният удар е признанието му, че е заповядал на ЦРУ да възпрепятства правосъдието в името на националната сигурност.
	На следващия ден държавният секретар Кисинджър прочита извънредно съобщение от Том Бойът. Според него ЦРУ е лъгало за вършеното от него в Атина, преднамерено подвеждайки американското правителство — и тези лъжи са допринесли за започването на войната, погълнала Гърция, Турция и Кипър, война, в която загиват хиляди.
	През следващата седмица край американското посолство в Кипър избухва пистолетна стрелба и посланик Роджър П. Дейвис е убит от куршум, който разкъсва сърцето му. В Атина стотици хиляди хора потеглят към американското посолство; демонстрантите опитват да подпалят сградата. Новопристигналият посланик е Джак Кубиш, ветеран с широк опит, лично подбран от Кисинджър в деня на оставката на Никсън.
	Той моли за нов началник на резидентурата и ЦРУ изпраща Ричард Уелч, научил гръцкия си в Харвард, служил като резидент в Перу и Панама. Уелч се настанява в къщата, където са живели всичките му предшественици. Адресът е общоизвестен. „Беше много сериозен проблем — казва посланик Кубиш. — Бях уредил да отиде в друга резиденция и да живее в различна част на града, за да опита да скрие кой е и за да му дам някакво прикритие.“ Предвид антиамериканската треска в Атина това изглежда разумно. Но „нито Уелч, нито жена му изглеждаха въобще загрижени по въпроса — твърди той. — Те просто не мислеха, че в Атина има някаква истински голяма заплаха за тях.“
	Уелч и жена му отиват на коледно увеселение в резиденцията на посланика, само на няколко пресечки от къщата на ЦРУ сред хълмовете. Когато се завръщат у дома, в алеята за коли чака малък автомобил с четирима души. Трима от тях изкарват резидента от колата му. „Те изстреляли три куршума 45-и калибър в гърдите му и го убили — разказва посланик Кубиш. — Качили се в колата си и изчезнали.“ Това е първият случай на убийство на резидент в историята на ЦРУ. То обаче е част от една тенденция от миналото.
	Посланик Кубиш казва, че в Атина за първи път в живота си е видял „ужасната цена, която американското правителство трябва да плати, когато се обвърже толкова тясно… с някой репресивен режим“.* Част от тази цена е, че ЦРУ е оставено да формира външната политика на Съединените щати.
	[* Устна история на Кубиш, FAOH.]


>>	33. „ЦРУ ще бъде съсипано“

	„Нека да започна със споменаването на един проблем, който имаме във връзка с използването на засекретен материал“ — казва президентът Джералд Р. Форд, откривайки едно от първите си заседания на Съвета за национална сигурност в кабинета на Белия дом на 7 октомври 1974 г.*
	[* Изказване на Форд, National Security Council meeting minutes, October 7, 1974, GRFL.]
	Оцелелите от _Уотъргейт_ — държавният секретар Кисинджър, секретарят по отбраната Шлезинджър, заместник-директорът на разузнаването Уолтърс, амбициозният шеф на личния състав в Белия дом Доналд Ръмсфелд — са разгневени от последното изтичане на информация. Съединените щати се подготвят да доставят оръжия за милиарди долари на Израел и Египет. Вестниците са отпечатали израелския списък за покупки и американския отговор.
	„Това е нетърпимо — заявява Форд. — Обсъдил съм с Дон Ръмсфелд няколко варианта за справяне с него.“ Президентът иска до четирийсет и осем часа план как пресата да бъде спряна и да не публикува каквото знае. „Не разполагаме с инструментите, от които имаме нужда — предупреждава го Шлезинджър. — Трябва ни закон за държавната тайна, но климатът е неблагоприятен за такова нещо.“*
	[* Шлезинджър, пак там.]
	Силата на секретността е била разрушена от лъжите, изречени от президентите в името на националната сигурност. U-2 е метеорологичен самолет. Съединените щати няма да нахлуят в Куба. Нашите кораби са били нападнати в Тонкинския залив. Виетнамската война е справедлива кауза. Падането на Ричард Никсън показва, че тези благородни лъжи повече няма да вършат работа в една демокрация.
	Бил Колби с радост приема възможността да възстанови репутацията на ЦРУ пред Белия дом, понеже знае, че ударът върху секретността е заплаха за оцеляването на Управлението. Той обработва Форд, откакто е станал вицепрезидент, доставя му по куриер копия от ежедневните президентски сводки и го държи в течение за тайния проект на ЦРУ на стойност 400 милиона долара за вдигане на една потънала съветска подводница от дъното на Тихия океан (спасителната операция се проваля, когато подводницата се счупва на две). Той заявява, че иска Форд да знае „всичко, което знае президентът. Не искахме още една ситуация като тази, когато Труман не беше наясно с _Проекта Манхатън_“.*
	[* Цитат от Колби в John L. Helgerson, _Getting to Know the President: CIA Briefings of Presidential Candidates_, 1952–1992, ЦРУ/ЦИР.]
	Но президентът Форд никога не му се обажда, нито пък търси съветите му лично. Форд възстановява Съвета за национална сигурност такъв, какъвто е бил при Айзенхауер, и Колби присъства на заседанията, но никога не го приемат в Овалния кабинет насаме. Той опитва да влезе в играта по големите въпроси на деня, но си остава аутсайдер. При вратари и пазачи като Кисинджър и Хейг, по времето на Форд Колби не успява да проникне във вътрешния кръг на Белия дом. И какъвто и шанс да е имал да поправи репутацията на ЦРУ, той изчезва през декември 1974 г.
	Един репортер на _Ню Йорк Таймс_, Сиймур Хърш, е разкрил тайната за шпионирането на американци от страна на ЦРУ. Месеци репортерстване са му дали същината на историята и в петък, 20 декември 1974 г., той получава отдавна исканото интервю с Колби в главната квартира. Колби, който тайно записва разговора, опитва да убеди Хърш, че незаконното следене не е от голямо значение, дребна работа, за която по-добре да не се говори. „Мисля, че е най-добре семейните тайни да си останат такива — тайни“ — казва той на Хърш. Но признава, че се е случило. Хърш пише през цялата нощ и в събота сутрин.
	Историята излиза на 22 декември 1974 г. на първа страница в неделния брой на вестника. На цялата страница е разположено заглавието: СЪОБЩЕНО Е ЗА МАЩАБНА ОПЕРАЦИЯ НА ЦРУ В САЩ СРЕЩУ АНТИВОЕННИТЕ СИЛИ.
	Колби опитва да защити Управлението, като прехвърля въпроса за незаконното наблюдение в страната на отговорността на Джим Енгълтън, който от двайсет години отваря частна кореспонденция съвместно с ФБР. Той привиква Енгълтън на седмия етаж и го уволнява. Поставен в неудобно положение, Енгълтън прекарва остатъка от живота си в разказване на митове за своята работа. Той я обобщава, когато го питат защо ЦРУ не е изпълнило заповед на Белия дом да унищожи своите запаси от отрови — „Немислимо е секретен клон на правителството да е принуден да се съобразява с всички явни заповеди на това правителство.“*
	[* Свидетелски показания на Енгълтън, Church Committee hearings, September 23, 1975.]


#	„Ако тайните излязат наяве“

	На Бъдни вечер Колби изпраща на Кисинджър дълга бележка, в която обобщава събраните по нареждане на Шлезинджър тайни. След _Уотъргейт_ тяхното обнародване може да разбие Управлението. Кисинджър свежда всичко до една гъсто напечатана пет странична паметна бележка за президента Форд на Коледа. На Конгреса му отнема цяла година разследвания — цялата 1975-а, — за да изрови някои от фактите в тази паметна бележка.
	Кисинджър информира президента, че ЦРУ наистина е шпионирало левицата, подслушвало е вестникарски репортери и ги е поставяло под наблюдение, извършвало е незаконни претърсвания и е отваряло безброй чували с писма. Но има още много, и то по-лошо. Кисинджър не се осмелява да изложи писмено какво е научил от наречената от него „книга на ужасите“. Някои от действията на ЦРУ „бяха явно незаконни“ — предупреждава той Форд. Други „повдигат дълбоки морални въпроси“. Макар да е работил десет години в малката подкомисия за ЦРУ в Камарата на представителите, президентът Форд не е чувал дори и да се шепне за тези тайни — шпиониране в страната, контрол над съзнанието, опити за убийство. Заговорите за извършване на убийство са започнали в Белия дом при Айзенхауер, най-тачения републикански президент през XX век.
	След това в петък, 3 януари 1975 г., Форд получава още един бюлетин, този път от изпълняващия длъжността министър на правосъдието на Съединените щати Лорънс Зилберман.
	Същия ден Зилберман е научил за дебелата папка, която съдържа тайните за греховете на ЦРУ Тя лежи в сейфа в кабинета на Колби и Зилберман подозира, че в нея има доказателства за федерални престъпления. Най-висшият правоприлагащ служител в държавата е хванал в капан директора на Централното разузнаване. Той ще трябва да предаде документите или ще му бъде предявено обвинение за възпрепятстване на правосъдието. Въпросът вече не е дали Колби иска да издаде тайните. Въпросът е дали ще влезе в затвора, за да ги защити.
	Зилберман — по-късно федерален апелативен съдия и водещ на едно разгромяващо разследване на ЦРУ през 2005 г. — без малко да стане директор на Централното разузнаване в този опасен момент. „Форд ме помоли да вляза в Белия дом, за да ръководя разузнаването, но аз отказах — казва Зилберман в една устна история.* — Тогава сериозно се обсъждаше аз да стана директор на ЦРУ. Не исках да го правя по много причини.“ Той знае, че скоро върху Управлението ще се стовари страховита буря.
	[* Устна история на Зилберман, FAOH.]
	В паметната си бележка до президента от 3 януари Зилберман повдига два въпроса. Първи: „Планове за убийство на определени чужди лидери — които, най-меко казано, поставят единствени по рода си въпроси.“ Втори: „Г-н Хелмс може да е лъжесвидетелствал при потвърдителните изслушвания за назначаването му като посланик в Иран.“* Хелмс е питан под клетва за убийството на чилийския президент Алиенде. Има ли ЦРУ нещо общо с това? Не, сър — отговорил Хелмс. Заклел се да пази тайна, но и да казва истината, той в крайна сметка трябва да се изправи пред федерален съдия и да бъде обвинен в лъжа — пункт от престъплението, че не е казал на Конгреса цялата истина.
	[* Хелмс се разкъсва между истината и секретността. При свидетелстването си пред Конгреса преди назначението му за американски посланик в Иран през 1973 г. той е лъгал за извършеното и неизвършеното от ЦРУ за събаряне на избраното правителство на Чили. По време на четирите си години като посланик той е викан обратно във Вашингтон от комисии на Конгреса, криминални следователи и съвети на висшите държавни служители в Белия дом. Унизен, но непречупен, Хелмс застава пред федералния съдия във Вашингтон на 4 ноември 1977 г. и получава двегодишна условна присъда и глоба от 2000 долара вместо обвинителен акт за тежко углавно престъпление от осем точки. Той приема обвинението в даване на непълни показания пред Конгреса — невинна лъжа, пропуск. Хелмс твърди, че като директор е положил по-обвързващата клетва да пази тайните на държавата. Администрацията на Картър обмисля съдебното дело и решава да го остави да продължи. Съдът заявява, че разпоредбите на Конституцията и законите на Съединените щати са по-силни от секретността.]
	Вечерта на 3 януари Форд казва на Кисинджър, на вицепрезидента Нелсън Рокфелер и Доналд Ръмсфелд, че „ЦРУ ще бъде съсипано“, ако тайните се разчуят.*1 По обед в събота, 4 януари, Хелмс се явява в Овалния кабинет. „Честно казано, загазили сме“ — казва му Форд.*2 Президентът съобщава, че Рокфелер ще ръководи Комисия за разследване дейностите на ЦРУ в страната — но само тях. Форд се надява, че комисията ще може да се придържа към този ограничен дневен ред. „Ще бъде трагично, ако излезе извън него — казва той на Хелмс. — Би било позорно, ако общественото вълнение ни принуди да отидем по-нататък и да нарушим целостта на ЦРУ. Аз автоматично заключавам, че това, което сте свършили, е правилно, освен ако не се докаже противното.“
	[*1 Memorandum of conversation, January 3, 1975, GRFL.]
	[*2 Memorandum of conversation, January 4, 1975, GRFL. Бележки от тази среща са разсекретени през 2002 г.:
C>
	Форд: Колби е отишъл при Зилберман не само с доклада, но и с редица други твърдения.
	Рокфелер: По Ваша молба?
	Форд: Без мое знание.
	(Кисинджър описва „книгата на ужасите“.)
	Форд: Загрижени сме, че ЦРУ ще бъде съсипано… А Хелмс мисли, че Колби е направил така, че да го уволнят без предупреждение; Хелмс даде да се разбере, че ако има да се разкриват тайни, и той ще го прави.
	Кисинджър: А Колби е занесъл в Правосъдието въпроса за възможното лъжесвидетелство на Хелмс.
	Рокфелер: Това повдига истински въпроси за съждението му.
	Форд: Обсъждахме това и решихме, че не можем да го отстраним сега.
C$
	]
	Хелмс вижда какво предстои.
	„Много тайни ще излязат наяве — предупреждава той президента. — Аз не знам всичко, което е ставало в Управлението. Може би никой не знае. Но знам достатъчно, за да кажа, че ако тайните излязат наяве, аз няма да стоя настрана.“
	Хелмс подхвърля една такава тайна през оградата на Белия дом, като казва на Кисинджър, че Боби Кенеди лично е ръководел кроежите за убийството на Кастро. Кисинджър предава вестта на президента. Ужасът нараства. Форд е станал за първи път известен в цялата страна с работата си в Комисията _Уорън_. Сега разбира, че има аспекти от убийството на Кенеди, за които не е знаел, и липсващите парченца от мозайката го тормозят. Към края на живота си той нарича укриването на доказателства от комисията от страна на ЦРУ „безсъвестно“. ЦРУ „сгреши, като не ни даде всички данни, с които разполагаше — казва Форд.* — Решението им да не ни дадат цялата история не беше добро“.
	[* Устна история на Джералд Р. Форд, July 8, 2003, GRFL.]
	Белият дом е изправен сега пред осем отделни разследвания и изслушвания за ЦРУ в Конгреса. Ръмсфелд обяснява как Белият дом накрая ще ги изпревари всичките с Комисията _Рокфелер_, чиито членове ще бъдат „републиканци и десни“. Единият е вече записан в папките му: „Роналд Рейгън, политически коментатор, бивш президент на Гилдията на киноартистите и бивш губернатор на Калифорния.“
	„Какъв трябва да е окончателният доклад?“ — пита президентът. Всички присъстващи се съгласяват, че овладяването на пораженията е от най-голяма важност. „Колби трябва да бъде поставен под контрол — казва Кисинджър. — Ако той не запази мълчание, цялата тази работа бързо ще се разчуе.“
	На 16 януари 1975 г. президентът Форд дава обяд за старшите редактори и издателя на _Ню Йорк Таймс_ в Белия дом. Той казва, че решително не е от полза за националния интерес да се обсъжда миналото на ЦРУ. Заявява, че репутацията на всички президенти от Хари Труман насам може да бъде съсипана, ако станат известни най-дълбоките тайни. Какви тайни например? — пита един редактор. Убийства например! — отговаря Форд. Трудно е да се определи кое е по-странно — това, което президентът казва, или това, че репортерите успяват да запазят казаното от него непубликувано.
	Новият Конгрес, избран три месеца след оставката на Никсън, е най-либералният, който се помни. „Въпросът е как да планираме да посрещнем разследването на ЦРУ“ — казва президентът Форд на Ръмсфелд на 21 февруари*; Ръмсфелд обещава да организира „операция по ограничаване на щетите за президента“. Той се заема да определи колко от тайните на ЦРУ ще споделят Форд и Рокфелер с Капитолия — ако въобще ще го правят.
	[* Memorandum of conversation, February 21, 1975, GRFL.]
	На 28 март Шлезинджър казва на президента, че е наложително да се ограничи „популярността на операциите на ЦРУ по света“. „Вътре в ЦРУ има ожесточено разделение“ — заявява Шлезинджър, който е помогнал за насаждането му.* Тайната служба е „пълна с износени стари агенти“ — хора, които могат да издадат тайни. Колби е бил „твърде много в сътрудничество с Конгреса“. Заплахата от разкриване расте с всеки изминал ден.
	[* Memorandum of conversation, March 28, 1975, GRFL.]


>>	34. „Край на предаването от Сайгон“

	На 2 април 1975 г. Бил Колби предупреждава Белия дом, че САЩ са на път да изгубят една война.
	„Нека да схвана ситуацията — казва Кисинджър. — Има ли място, където южновиетнамците имат възможност да установят фронтова линия и да спрете северновиетнамците?“*
	[* Minutes of the Washington Special Actions Group, April 2, 1975, разсекретен на 7 септември 2004 г. Дни след разговора Камбоджа пада. Американският посланик Джон Гънтър Дийн и резидентът на ЦРУ Дейвид Уипъл разбират ситуацията по-добре от колегите си в Сайгон. „ЦРУ имаше добра представа за състоянието и идеите на _Червените кхмери_ — припомня си Дийн. — Дейвид Уипъл… ни даде документи за някои от варварските актове, извършени от _Червените кхмери_ преди април 1975 г.“ Устна история на Дийн, FAOH.]
	„Ето тук, северно от Сайгон“ — сочи Колби една линия на картата.
	„Безнадеждно е!“ — извиква Шлезинджър.
	Ще падне ли Южен Виетнам? — пита Кисинджър. За Колби това е неизбежно.
	„Мисля, че Мартин (посланик Греъм Мартин) трябва да започне да приготвя план за евакуация — казва Кисинджър. — Смятам, че сме длъжни — наш дълг е — да изведем хората, които вярваха в нас… Трябва да изведем хората, които участваха в програмата _Феникс_.“ Това е паравоенната програма за арестуване, разпити и мъчения, за чието провеждане Колби е помагал като цивилен, с ранга на посланик, от 1968 до 1971 г. По програмата _Феникс_ са убити най-малко двайсет хиляди заподозрени виетконгци.
	„Същинският въпрос сега е — заявява Колби — дали ще опитаме да създадем редут около Сайгон?“ Или да договорим споразумение, което да спаси престижа и може би живота ни, така че да евакуираме столицата без кръвопролития?
	Без преговори, казва Кисинджър — „не и докато аз съм на този пост“. Продължете доставките на оръжие за Сайгон и оставете Севера и Юга да се разберат. „Нищо не можем да спасим“ — казва той.
	„Нищо, освен човешки живот“ — отговаря Колби. Но Кисинджър е непреклонен. Той няма да преговаря за мирен край на войната.
	На 9 април Колби се връща в Белия дом да се опита да фокусира президента Форд върху факта, че комунистическите армии обкръжават столиците на Южен Виетнам, Лаос и Камбоджа. Двайсетгодишната борба на армията и разузнаването на Съединените щати отива на вятъра.
	„Комунистите са започнали нов рунд на сраженията с крайна цел Сайгон“ — съобщава Колби на президента и Съвета за национална сигурност на 9 април. Необходимо е Съединените щати да започнат да евакуират всички, които съумеят — американци и виетнамци — колкото може по-скоро, казва той. Със сигурност след падането на Сайгон ще има отмъщения. Хиляди американци и десетки хиляди техни политически, военни и разузнавателни съюзници сред южновиетнамците са изложени на риск, ако останат.
	„В момента северновиетнамците имат 18 пехотни дивизии в Южен Виетнам — докладва Колби. — Убедени сме, че Ханой ще предприеме всякакви действия, необходими за скорошното приключване на войната — вероятно до ранното лято.“ Той бърка с два месеца. Градът Сайгон, където все още работят шест хиляди американски военнослужещи, шпиони, дипломати и правителствени служители, ще падне след три седмици. Колби казва на президента, че „ние трябва да поискаме от Конгреса да отпусне пари, за да изпълним обещанието да позволим виетнамците, може би един или два милиона, да напуснат“. Това ще бъде най-голямата спешна евакуация в историята на САЩ.
	Предупреждението на Колби не прави впечатление на никого във Вашингтон — нито в Белия дом, нито в Конгреса, нито в Пентагона, нито дори в ума на американския посланик в Сайгон. Един човек разбира всичко твърде добре: резидентът в Сайгон Том Полгар.


#	„Битката беше дълга и ние загубихме“

	На 29 април 1975 г. Полгар се събужда в 4 часа сутринта от шума на ракети и артилерия.* Летището е под обстрел. Седем хеликоптера на _Еър Америка_ — рейсовете на ЦРУ в Южен Виетнам — са унищожени. Полгар има да се погрижи за стотици хора. Единият проблем са американците, които работят за него. Другият са работещите за ЦРУ виетнамци и семействата им. Те отчаяно искат да избягат, но излитането и кацането на самолети от летището е невъзможно в момента.
	[* Интервю на автора с Полгар. При заменянето на Тед Шекли на поста през януари 1972 г. Полгар командва 550 служители на ЦРУ, 200 от тях оперативни работници под прикритие. Инструкциите от Никсън и Кисинджър след Парижките мирни споразумения от 1973 г. остават постоянни: „Продължете войната с други средства, за да запазите некомунистически Виетнам.“ Полгар е бил очевидец на част от дипломацията, за която Хенри Кисинджър получава Нобеловата награда за мир. Стратегът е договорил условията на мирно споразумение и примирие със Северен Виетнам седмици преди американските президентски избори от 1972 г. — без одобрението на президента на Южен Виетнам, корумпирания Нгуен Ван Тхю. В Сайгон на един обяд, в присъствието на Кисинджър, американския посланик Елсуърт Бънкър и помощника на Кисинджър Джон Негропонте, Кисинджър лично инструктира Полгар да „окаже натиск върху Тхю“ чрез агенти на ЦРУ сред южновиетнамските военни. Полгар отговаря, че заповедта на Кисинджър е безсмислена; нещата в Сайгон вече не стават по този начин. Тя е още по-безсмислена, след като Кисинджър е пуснал историята за тайните си преговори на доверен репортер в _Нюзуик_. Журналистът я допълва с телеграма от Сайгон, а разузнавателната служба на Южен Виетнам я прехваща и дава копия на президента Тхю и на Том Полгар. Началникът на резидентурата я показва на Кисинджър, чийто отговор е: „Това има неприятния мирис на истина.“
	Бюджетът на резидентурата на ЦРУ е 30 милиона долара годишно с намаляването на американското военно присъствие през 1973 и 1974 г. Операциите на Полгар са за събиране на информация, а не са паравоенни. Служителите на ЦРУ грубо разпитват пленени комунистически войници и хора, заподозрени в шпионаж. Анализаторите на Управлението преглеждат купчини отчети от бойното поле. Началниците на подразделенията на ЦРУ във всеки от четирите военни сектора на Южен Виетнам координират стотици американски и южновиетнамски офицери. А противникът непрекъснато напредва.
	ЦРУ продължава опитите да открие полевата главна квартира на врага — американските военни го наричат _Бамбуковия Пентагон_, — но в джунглата няма нищо друго, освен палатки, тунели и упорит противник. След падането на Ричард Никсън през есента на 1974 г. Конгресът въстава срещу войната и започва да отрязва стотици милиони долари от усилията южновиетнамските военни да бъдат запазени на повърхността. Към март 1975 г. северновиетнамските войски помитат южновиетнамските дивизии и напредват към Сайгон. Неуспехът да се създаде съгласуван план за евакуацията на Сайгон води до смъртта или затварянето на хиляди виетнамци, работили за САЩ. Посланик Мартин се завръща във Вашингтон и става специален помощник на Хенри Кисинджър.]
	Полгар бързо се облича в синя риза и свободни кафеникави панталони, инстинктивно пъхва паспорта си в джоба и се втурва към американското посолство. Улиците на четиримилионния Сайгон са празни заради денонощния полицейски час. Той се обажда на посланик Мартин. Измъчван от емфизема и бронхит, Мартин може само да шепне страдалчески. Тогава Полгар се свързва с Кисинджър и с американския главнокомандващ в Пасифика и бивш директор на Агенцията за национална сигурност адмирал Ноел Гейлър. Той получава нови заповеди от Вашингтон: разширете до краен предел евакуацията на нисшия личен състав. Кисинджър не предлага повече инструкции за това кой да остане, кой да тръгне и как.
	Южновиетнамската армия се разпада в хаос. Националната полиция е разпусната. Из тихите някога улици властва анархия.
	Президентът Форд дава заповед персоналът на посолството да се сведе от 600 на 150 души. Петдесет от оставащите трябва да са от ЦРУ. Полгар някак не си представя северновиетнамците да оставят една читава резидентура на ЦРУ да продължи да работи след падането на Сайгон.
	В сградата на посолството Полгар вижда как разгневени хора мачкат и тъпчат снимки на Никсън и Кисинджър. По думите му „посолството се е превърнало в циркова арена с трийсет и три пръстена без конферансие“.
	В 11:38 ч. Форд нарежда да се затвори американската мисия в Сайгон. Сега всички американци трябва да са вън от града до мръкване. Посолството е обкръжено от хиляди изпаднали в паника виетнамци, стена от отчаяни хора. Има само един път от и към сградата — таен проход от паркинга към градината на френското посолство. Посланик Мартин го използва, за да прекара съпругата си и прислужниците им. Полгар се обажда в дома си. Прислужницата му казва, че има посетители: един заместник-премиер, тризвезден генерал, шефът на Държавната агенция за комуникационно разузнаване, началникът на протокола, висши офицери и семействата им и още много виетнамци, работили с ЦРУ.
	Три часа след като президентът Форд издава заповедта за евакуация, първите американски хеликоптери пристигат от осемдесет мили навътре в океана. Пилотите от морската пехота показват умение и храброст и превозват около хиляда американци и близо шест хиляди виетнамци. Една прочута снимка показва един от последните напускащи Сайгон хеликоптери, кацнал на покрив, докато върволица хора изкачват стълбата към безопасността. Дълги години снимката грешно е таксувана като кадър от посолството. Всъщност това е квартира на ЦРУ, а хората са приятелите на Полгар, които се катерят с мъка на борда.
	Същата вечер Полгар изгаря всички папки, телеграми и ключове за шифри. Малко след полунощ той съставя и своето прощално съобщение:
C>
	ТОВА ЩЕ Е ПОСЛЕДНОТО СЪОБЩЕНИЕ ОТ САЙГОНСКАТА РЕЗИДЕНТУРА… БИТКАТА БЕШЕ ДЪЛГА И НИЕ ЗАГУБИХМЕ… ОНЕЗИ, КОИТО НЕ СЕ УЧАТ ОТ ИСТОРИЯТА, СА ПРИНУДЕНИ ДА Я ПОВТОРЯТ. ДА СЕ НАДЯВАМЕ, ЧЕ НЯМА ДА ПРЕЖИВЕЕМ ДРУГ ВИЕТНАМ И ЧЕ СМЕ СИ НАУЧИЛИ УРОКА. КРАЙ НА ПРЕДАВАНЕТО ОТ САЙГОН.
C$
	След това той взривява машината, с която е изпратил съобщението.
	Трийсет години по-късно Полгар си спомня последните моменти от американската война във Виетнам: „Когато стъпвахме на тясната метална стълба към хеликоптерната площадка на покрива, знаехме, че оставяме хиляди хора в двора на посолството. Ние си знаехме как се чувстваме, водачи на една загубена кауза.“


#	„Петнайсет години тежка работа, които отидоха на вятъра“

	Дългата война на ЦРУ в Лаос приключва две седмици по-късно в една долина, оградена от високи варовикови скали. Комунистите са обкръжили централния пост на Управлението в Лонг Тиен. Хребетът над долината е залят от северновиетнамски войници. Десетки хиляди хора от племето хмон — бойците на ЦРУ и семействата им — се събират на примитивната самолетна писта с надеждата да излетят. Управлението няма планове за спасяването им след петнайсет години паравоенни мисии.
	В Лонг Тиен е останал един служител на ЦРУ: Джери Даниълс, някога парашутист от Монтана, известен сред хмонските си приятели като Скай. Той е на трийсет и три и е прекарал във вътрешността на страната близо десет години. Бил е водещ офицер на генерал Ван Пао, военен и политически лидер на хмон и най-голямата ценност на Управлението в Лаос от 1960 г. Даниълс е един от седемте служители от ЦРУ — сред тях Бил Леър и Тед Шекли, — наградени с Ордена на милиона слонове и на белия чадър от краля на Лаос в благодарност за работата им.
	Даниълс умолява шефът на лаоската резидентура Дан Арнолд да изпрати самолети в Лонг Тиен. „Беше наложително евакуацията да се проведе незабавно“ — казва Арнолд в една устна история.* Но самолети няма. „Разбира се, разрешението за въздушен мост трябваше да отиде до Вашингтон и това беше извършено с най-голямо предимство — разказва Арнолд. — Придвижи се от ЦРУ в Белия дом… Вашингтон нееднократно получаваше искания да уреди допълнителни ресурси за въздушния мост, защото бяхме много зле с авиацията. Проблемът беше причинен от отлагане на най-високо политическо ниво.“
	[* Устна история на Арнолд, записана от Гейл Л. Морисън. Морисън е етнограф и е прекарала девет години в записване на сведенията на американски и хмонски очевидци на падането на Лонг Тиен. Изключителната й книга се нарича _Sky Is Falling: An Oral History of the CIA’s Evacuation of the Hmongfrom Laos_ (Jefferson, NC: McFarland, 1999). Моята възстановка се опира на нейната работа, част от която са устните истории на генерал Адърхолт и капитан Нотс.]
	На 12 май 1975 г. ЦРУ изнамира последните два самолета C-46 в Тайланд. Тези машини, с големина приблизително колкото DC-3, са на _Континентал еър сървисиз_, частен доставчик на Управлението. В продължение на години стотици самолети с такива габарити са кацали с товар на пистата в Лонг Тиен. Но винаги са излитали празни, едва прехвърляйки високата планинска верига. Никой никога не е пилотирал натоварен C-46 на излитане от Лонг Тиен. Самолетите са предвидени за 35 пътници. С два пъти повече хора на борда и хиляди разправящи се, за да се доберат до всеки полет, C-46 бавно започват евакуацията.
	В Банкок сутринта на 13 май бригадният генерал от военновъздушните сили Хейни Адърхолт, началник на командването на американската военна помощ в Тайланд, получава обаждане от някакъв непознат. Генерал Адърхолт, който 20 години е работил съвместно с ЦРУ по въздушни операции, ръководи единствената останала функционираща американска военна операция в Югоизточна Азия. „Човекът не се представи с името си — спомня си генералът. — Той каза, че САЩ изоставят хмон в Лонг Тиен. Използва тази дума — _изоставят_.“ Непознатият помолил Адърхолт да изпрати един четиримоторен C-130 — товарен самолет със среден размер — за да спаси хмон. Адърхолт някак намира американски пилот, който след няколко минути е щял да излезе от салона за заминаващи на банкокското летище, и му предлага 5000 долара на ръка, за да пилотира C-130 към Лонг Тиен. След това се обажда на генерал Джордж Браун, председател на Обединения комитет на началник-щабовете, за оторизиране на мисията. Същия следобед C-130 пристига. Стотици хора от племето хмон се натоварват за няколко минути; самолетът излита и се връща на другата сутрин.
	Джери Даниълс ръководи евакуацията, служи като телохранител на генерал Ван Пао, работи като наземен контрол на самолетната писта и поддържа единствения път за снабдяване на 50 000 изпаднали в паника хора. Даниълс и Ван Пао и за миг не изоставят войските и семействата им. Когато C-130 се връща сутринта на 14 май, хиляди хора се втурват към задната товарна врата. Сцена на ярост и отчаяние. Ван Пао се добира до хеликоптерна площадка на няколко мили оттам; екипаж на ЦРУ го измъква.
	Даниълс осигурява самолет и за себе си. В полетния дневник се чете: „Всичко е в бъркотия… Излетяхме в 10,47 и така се приключи с тайната база на ЦРУ в Лонг Тиен, Лаос.“ Един нает от ЦРУ и присъствал там пилот, капитан Джак Нотс, записва аудиокасета, увековечаваща последните мигове на дългата война в Лаос. Даниълс, понесъл куфарче и каса бира _Олимпия_, се приближава към зоната за кацане в своя бяло-син _Форд Бронко_. Излиза от колата и замръзва на място. „Той няма да се качи във вертолета — казва Нотс. — Той още не иска да си тръгне. Взема си куфарчето от задната седалка и почва да говори по радиостанцията. Мотае се и мотае и най-сетне — и това е много зле, защото е бил тук толкова дълго — отдава чест. Застава мирно, все едно отдава чест на джипа. Но всъщност отдава чест на десет или петнайсет години тежка работа, които отидоха на вятъра.“
	Ричард Хелмс нарича Лаос „войната, която спечелихме“. Трудно е да се види как. Форд и Кисинджър налагат политическо уреждане, което затвърждава контрола на комунистите над страната.* „И тогава си отидохме“ — казва Дик Холм от ЦРУ, започнал трийсет и пет годишната си кариера в Управлението в Лаос. Оцелелите от племето хмон завършват в бежански лагери или в изгнание. „Начинът им на живот бе унищожен — пише Холм. — Те не ще могат да се завърнат в Лаос. Съединените щати не поеха моралната отговорност, дължима на хората, които работеха толкова тясно с нас през онези неспокойни години.“
	[* Richard L. Holms, „No Drums, No Bugles: Recollections of a Case Officer in Laos, 1962-1965“, _Studies in Intelligence_, Vol. 47, №1, Spring 2003, CIA/CSI.]
	Джери Даниълс умира от отравяне с газ в апартамента си в Банкок седем години след евакуацията на Лонг Тиен. Той е на четирийсет. Не е известно дали сам не е посегнал на живота си.


>>	35. „Неефективни и уплашени“

	ЦРУ бива разграбено като завладян град. Конгресни комисии преравят архивите му, Сенатът се фокусира върху тайните дейности, Камарата се е прицелила в неуспехите на шпионажа и анализа. По вашингтонските улици са се появили саморъчно направени плакати на Бил Колби с черепи, кръстосани кости и асо спатия. Старшите служители на Управлението се боят от лично и професионално рухване. Белият дом се опасява от политическо съсипване. На 13 октомври 1975 г. президентът и хората му се събират в Овалния кабинет, за да преценят щетите.
	„Всеки документ, който официално показва американско съучастие в убийство, е външнополитическа катастрофа“ — казва Колби на президента. „Освен това те искат да надзърнат в деликатни тайни операции“ — като Лаос. Ще се изправи ли Белият дом пред съда, за да спре Конгреса? „По-добре ще се оправим с политическа конфронтация, отколкото с правна“ — е мнението на Дон Ръмсфелд. За да се подготви за тази битка, към края на октомври 1975 г. президентът реорганизира кабинета си.
	Този ход веднага получава името _Клането в деня на Вси светии_. Джим Шлезинджър е освободен и Дон Ръмсфелд става секретар по отбраната. Дик Чейни заема мястото му като шеф на персонала в Белия дом. И с нетипичен за него макиавелистки ход Форд неутрализира един потенциално опасен опонент за президентската номинация през 1976 г. — уволнява Бил Колби и прави Джордж Хърбърт Уокър Буш следващ директор на Централното разузнаване. На пръв поглед изборът е странен.
	Буш не е генерал, адмирал или шпионин. Не знае почти нищо за разузнаването. Той е чисто и просто политик. Синът на Прескът Буш — американски патриций и сенатор от Кънектикът, добър приятел на Алън Дълес — се е преместил в Тексас да си търси щастието в петролния бизнес. Изкарва два мандата в Конгреса. Два пъти се явява на избори за Сената и губи. Бил е посланик в ООН за двайсет и два месеца, по времето на _Уотъргейт_ е неуморимият и енергичен председател на Никсъновия Републикански национален комитет. През август 1974 г. Форд е доста близо до това да направи Буш вицепрезидент. Неуспехът му да спечели поста е най-тежкият удар в неговия политически живот. Утешителната награда е избор между престижни посланически постове и той е избрал Китай. От Пекин Буш е наблюдавал през дебела призма борбите на ЦРУ, разчитайки на радиорепортажите на _Гласът на Америка_ и на изрезки от вестници от миналата седмица.
	Но политическите му инстинкти му подсказват какво може да предложи тази работа. „Да се погребе Буш в ЦРУ?“ — пита той себе си. Пише, че „това е политическо гробище“. Казва на Форд: „Виждам това като абсолютен край на всякакво политическо бъдеще.“* Перспективата го потиска. Но чувството му за благоприличие го тласва да каже „да“.
	[* George Bush, _All the Best, George Bush: My Life in Letters and Other Writings_ (New York: Scribner, 1999), pp. 195–196, 239-240; Herbert S. Parmet, _George Bush: The Life of a Lone Star Yankee_ (New York: Scribner, 1999), pp. 189–194.]
	Броени седмици след като става директор в края на януари 1976 г., Буш открива, че обича Управлението — секретността, другарството, приспособленията, международната интрига. ЦРУ за него е като студентския му клуб „Череп и кости“ с милиард долара бюджет. „Това е най-интересната работа, която съм имал“ — пише той на свой приятел през март.* За по-малко от единайсет месеца на кормилото Буш съживява духа в главната квартира, защитава ЦРУ от всички критици и умело го използва, за да изгради политическа основа за нарастващите си амбиции.
	[* Bush, _All the Best_, p. 255.]
	Извън това той свършва малко. От самото начало Буш прибързано подлага на унищожителна критика секретаря по отбраната Ръмсфелд, който контролира над 80% от бюджета на разузнаването.*1 Тези пари ми принадлежат — казва Ръмсфелд; шпионските спътници, електронното наблюдение и военното разузнаване са тактическа поддръжка за американските войници. Макар американската армия да е в пълно отстъпление, Ръмсфелд връзва ръцете на Буш. Той никак не е склонен да позволи на директора на Централното разузнаване да има думата при формирането на секретните разходи. Ръмсфелд е „параноичен“ по отношение на ЦРУ; убеден, че Управлението се е заело „да го шпионира“, той прекъсва отдавнашните канали за връзка и взаимодействие между Пентагона и ЦРУ — разказва ветеранът анализатор Джордж Карвър в интервю за устна история на Управлението.*2
	[*1 Douglas F. Garthoff, „Directors of Central Intelligence as Leaders of the U.S. Intelligence Community, 1946-2005“, 2006, CIA/CSI.]
	[*2 Интервю на Карвър за устна история, 13 май 1982 г., CIA/CSI.]
	След _Уотъргейт_ и Виетнам набирането на нови служители е извънредно трудно. Управлението се олюлява под тежестта на бюрократи на средна възраст, играещи за време; Буш тактично отстранява дванайсет от шестнайсетте най-старши служители в главната квартира в опит да освободи работно пространство. Той иска да посочи свой собствен началник на тайната служба, тъй че повиква този от времето на Колби — Бил Нелсън — и казва, че му е време да си отива. Нелсън отдава чест и си тръгва, но не преди да пусне на бюрото на Буш меморандум, с който му съобщава, че тайната служба има две хиляди служители в повече. Буш спазва традицията на Алън Дълес и укрива проучването.


#	„ЦРУ беше отрязано“

	„Периодът е бурен и тревожен за Управлението — пише Буш на президента Форд на 1 юни 1976 г.* — Интензивните разследвания от страна и на двете камари на Конгреса за повече от една година сега доведоха до значителни публични разкрития на минали и настоящи тайни операции.“ Разследванията карат Сената да създаде Комисия за надзор над разузнаването, докато Буш е директор; Камарата учредява такава година по-късно. Само ако президентът можеше да намери начин да защити ЦРУ от Конгреса, пише Буш, то тогава „тайните операции ще продължат да дават положителния принос за нашата външна политика, който са давали през последните двайсет и осем години“.
	[* Писмо на Джордж Буш до президента, 1 юни 1976 г., разсекретено на 9 август 2001 г., CIA.]
	Но при новата бдителност на Конгреса Управлението има много малко нови тайни операции в ход. В писмен отговор на въпроси от автора Буш твърди, че конгресните разследвания нанасят трайни вреди на организацията. Те „препятстваха нашите връзки по света“ — връзките на ЦРУ с чуждите разузнавателни служби, източник на толкова много от събираната от Управлението информация — и „накараха много хора в чужбина да странят от съвместната работа с ЦРУ“. Според него най-лошото от всичко е, че „те съсипаха духа на може би най-добрата група държавни служители, които тази страна притежава“.
	Продължаващите бойни неуспехи също отслабват духа на ЦРУ през 1976 г. Сред най-големите провали е този в Ангола. Два месеца след падането на Сайгон президентът Форд одобрява голяма нова операция, която да опази Ангола от комунизма. Страната е била най-голямото португалско завоевание в Африка, но лисабонските ръководители са сред най-лошите европейски колониалисти и при изтеглянето си опустошават Ангола. Страната се разпада заради войната между съперничещите си въоръжени формации.
	ЦРУ превозва по море 32 милиона в брой и оръжия за 16 милиона долара в Ангола чрез главния си съюзник — президента на Конго Мобуту. Оръжията отиват в една неуправляема банда партизани антикомунисти начело със зетя на Мобуту, свързана и с бялото южноафриканско правителство. Програмата е подпомагана от президента на Замбия Кенет Каунда, любезен политик, който отдавна получава под масата подкрепа от Съединените щати и ЦРУ. Неин координатор в Кисинджъровия Държавен департамент е един талантлив млад дипломат — Франк Г. Уизнър — младши, син и съименник на покойния шеф на тайните операции.
	„Бяхме изтласкани от Виетнам — казва Уизнър.* — От страна на администрацията имаше искрена загриженост, че сега Съединените щати ще бъдат подложени на изпитание“ от силите на комунизма по целия свят. „Щяхме ли да гледаме нова, както изглежда, водена от комунистите офанзива да се настанява, да овладее богатата на петрол Ангола и да доведе Студената война в Южна Африка — или щяхме да опитаме да я спрем?“
	[* Устна история на Франк Г. Уизнър — младши, FAOH. В началото той си спомня: „Аз пораснах по време на Втората световна война и имам жив спомен за баща, който отива на война… Като дете съм се срещал с генерал Маршал, с Алън Дълес, а като малко момче познавах между другото много държавни секретари и секретари по отбраната… Имам много, много ярки спомени от края на войната, от началото на следвоенния период, от започването на Студената война, от усилени размишления, плод на времето… Баща ми доста години беше началник на тайната служба на ЦРУ. Спомням си избухването на Корейската война, края й, кризата във Вашингтон през годините на Маккарти, изграждането на НАТО и Суецката криза. Бях ученик в Англия и се чувствах, все едно съм на фронта… Когато дойдох във Вашингтон по време на администрацията на Кенеди, за да постъпя на работа в дипломатическата служба, вече бях живял в много буквален смисъл живота на международен експерт“.]
	„Нямаше да сме в състояние да отскочим до Конгреса — след Виетнам — и да кажем: «Вижте, хайде да изпратим на Мобуту американски военни инструктори и снаряжение», така че Кисинджър и президентът решиха да отидат в Управлението.“ Но подкрепяните от ЦРУ в Ангола войски се колебаят и противниците им, силно подпомагани от Москва и Хавана, овладяват столицата. Кисинджър поръчва секретна помощ за още 28 милиона долара. В бюджета на ЦРУ за непредвидени случаи обаче не са останали пари. В началото на краткия престой на Буш в ЦРУ Конгресът публично забранява секретната подкрепа за анголските партизани и убива операцията. Никога дотогава не се е случвало нещо подобно. „ЦРУ беше отрязано, а ние бяхме изтласкани“ — казва Уизнър.


#	„Чувствам се прецакан“

	В деня на двестагодишнината от обявяването на независимостта, 4 юли 1976 г., Буш се готви за среща с губернатора на Джорджия в един хотел в Хърши, Пенсилвания.* Той показва необичайна отзивчивост, когато Джими Картър иска разузнавателна информация от ЦРУ още преди да е спечелил номинацията за президент от Демократическата партия. Никой кандидат не е отправял подобно искане толкова рано в надпреварата. Буш и неговият заместник на Националното разузнаване Дик Леман — който толкова се е разстройвал да гледа как Алън Дълес претегля докладите на ръка, вместо да ги чете — намират Картър за крайно заинтересуван. Дискусията им се простира от шпионските спътници до бъдещето на управлението на бялото малцинство в Южноафриканската република. Споразумяват се, че срещите могат да продължат по-късно през юли в дома на Картър, в селището Плейнс в Джорджия.
	[* Срещите Буш — Картър са дадени в подробности в документите от CREST и при John L. Helgerson, _Getting to Know the President: CIA Briefings of Presidential Candidates_, 1952–1992, CIA/CSI.]
	Директорът едва смогва да се добере дотам. Реактивният самолет _Гълфстрийм_ на ЦРУ не може да се справи с чимовете по пистата в Плейнс. Управлението търси логистична подкрепа от Пентагона и научава, че Буш ще трябва да вземе хеликоптер до полето Питърсън. Екипажът на ЦРУ преглежда картите си. Къде, по дяволите, е полето Питърсън? Още един телефонен разговор до Плейнс и разбират: „нивата на Питърсън“ са четирийсетте акра на някакъв фермер край градчето.
	Шестчасовата сесия засяга Ливан, Ирак, Сирия, Египет, Либия, Родезия и Ангола. Китай отнема половин час. Съветският съюз — десет пъти повече. Хората от ЦРУ говорят целия следобед и вечерта. Картър, който е бил ядрен инженер във флота, схваща тайните тънкости на американския стратегически арсенал. Той особено се интересува от данните за съветските оръжия, добити от шпионските спътници, и разбира, че събраната от тях разузнавателна информация ще играе жизненоважна роля в контрола на въоръжаването. Той научава, че Съветите никога няма да разкрият картите си с точно изявление за размера на своите ядрени сили; американската страна ще трябва да седне на масата на преговорите и да каже на Съветите колко ракети имат те и колко имаме ние. Това кара Картър да се замисли: идеята, че Съветите лъжат, изглежда, е нова за него.
	Буш го уверява, че фотографиите от шпионските спътници от първо поколение са дали на президентите Никсън и Форд информацията, потребна за прокарването на САЛТ — Договора за ограничаване на стратегическите въоръжения, и за следене отблизо дали Съветите ще го спазват. През същото лято ще се появи ново поколение сателити. Те носят кодовото име _Ключалка_ и предоставят телевизионни образи в реално време вместо бавно проявяващи се снимки. Отделът на ЦРУ за наука и технологии работи от години върху _Ключалка_ и пробивът е голям.
	Кандидат-вицепрезидентът на Картър — сенаторът от Минесота Уолтър Мондейл, пита за тайните операции и за връзките на Управлението с чуждите разузнавателни служби. Мондейл е бил член на Комисията _Чърч_, сенатската експертна група, която разследва ЦРУ.* Окончателният й доклад е излязъл два месеца по-рано. Днес комисията се помни основно с изказването на председателя й, че ЦРУ е „непокорен слон“ — изявление, което е доста встрани от същината, понеже оневинява президентите, яздили същия слон. Буш, гневен заради самото съществуване на Комисията _Чърч_, отказва да отговори на въпросите на Мондейл.
	[* Комисията достига задънена улица при опита си да разследва „предполагаемите планове за убийство“, без да се заеме с факта, че те са били заповядвани от президенти. Трайните приноси на комисията са записите на дадените пред него показания — повечето от които са засекретени до края на Студената война — и една много компетентна история на ЦРУ. Конгресната комисия се разпада в атмосфера на вражда; финалният вариант на доклада изтича до пресата, но никога не е публикуван официално. Първият истински опит за надзор от Конгреса не е успешен. „Когато свърши, беше ли нещо по-различно от медиен цирк? — казва през 1987 г. за Комисията _Чърч_ Джон Хортън, ветеран от ЦРУ с четирийсет години стаж и човек с широки възгледи. — Кого изобщо е убило ЦРУ? Никого, поне доколкото мога да кажа аз. Но можеше да се помисли, че само с това се занимаваме“.]
	Две седмици по-късно заедно с Буш в Плейнс са осем служители на ЦРУ, насядали в кръг в дневната на Картър, докато дъщеря му и котката й влизат и излизат. За изненада на хората от ЦРУ, той сякаш има много нюансирано разбиране за света. Когато Картър и Форд се сблъскват в първите телевизионни президентски дебати след времето на Кенеди и Никсън, губернаторът сверява външнополитическия часовник на президента. Освен това той удря тежко Управлението с думите: „Нашата система на управление — въпреки Виетнам, Камбоджа, ЦРУ, _Уотъргейт_ — си остава най-добрата система за управление на Земята.“
	На 19 ноември 1976 г. се провежда още една неловка среща между Буш и новоизбрания президент Картър в Плейнс. „Буш искаше да бъде оставен в ЦРУ — спомня си Картър.* — Ако се бях съгласил с това, той никога нямаше да стане президент. Кариерата му щеше да се насочи по съвсем различен път!“
	[* Helgerson, _Getting to Know the President._.]
	Бележката на Буш за срещата сочи, че той е разкрил на новоизбрания президент няколко текущи операции, включително финансовата подкрепа на ЦРУ за държавни глави като краля на Йордания Хюсеин и президента на Конго Мобуту, както и за силни хора като Мануел Нориега, бъдещия диктатор на Панама.* Буш забелязва, че Картър изглежда странно разсеян. Впечатлението му е правилно. Новоизбраният президент намира субсидиите за чужди лидери осъдителни.
	[* George Bush, „Subject: Meeting in Plains, Georgia, November 19, 1976“, CIA/FOIA. Буш казва на Картър за „неразрешено от съда електронно следене на американски граждани“, за контактите на ЦРУ с Организацията за освобождение на Палестина (ООП) и за неразрешения случай на Николай Шадрин, работил за ЦРУ съветски беглец — или може би двоен агент, — убит във Виена преди единайсет месеца. Операцията на ЦРУ във Виена има и друг аспект, за който Буш не споменава. След убийството на Ричард Уелч през декември 1975 г. Бил Колби в едно от последните си действия като директор нарежда да се проведат директни тайни разговори между ЦРУ и съветски разузнавачи във Виена. Той иска да знае дали Москва е имала пръст в убийството, което би било нарушение на неписаните правила на Студената война. Той иска разговорите и заради самите тях. Двете страни не са имали канал за връзка на най-високо равнище. Всяка от тях намира разговорите полезни. Връзката остава открита до края на Студената война.]
	Към края на 1976 г. Буш е в лоши отношения с някои от бившите си почитатели в Управлението. Той е взел дръзкото политическо решение да възложи на един екип от неоконсервативни идеолози — Дик Леман ги нарича „бесни крайнодесни“ — да пренапише оценките на ЦРУ за съветските въоръжени сили.*
	[* Интервю на Леман за устна история, „Mr. Current Intelligence“, _Studies in Intelligence_, Summer 2000, CIA/CSI.]
	Уилям Дж. Кейси, най-гласовитият член на президентския Консултативен съвет по разузнаване, е поговорил с някои от приятелите и познатите си в разузнавателната общност. Те са убедени, че ЦРУ опасно подценява съветската ядрена мощ. Кейси и колегите му от Консултативния съвет настояват пред президента Форд да възложи на външна група да напише своя оценка за Съветите. Екипът, чиито членове са дълбоко разочаровани от намаляване на напрежението и са грижливо подбрани от републиканската десница, включва генерал Даниел О. Греъм, водещият защитник на ракетната отбрана, и Пол Уолфовиц, загубил илюзиите си участник в преговорите за контрол на въоръженията и бъдещ заместник-секретар по отбраната. През май 1976 г. Буш одобрява „Отбор Б“ с жизнерадостната бележчица: „Изстрелваме ги! Окей, Дж. Б.“*
	[* Bush notation, George Carver memo, May 26, 1976, CIA/CREST. (Непреводима игра на думи — на английски подписът е: „О. К. G. В.“, което се възприема като „КГБ“. — Бел.прев.).]
	Дебатът е много технически, но същността му се свежда до единствения въпрос: какво крои Москва? „Отбор Б“ описва един Съветски съюз в разгара на огромно увеличаване на въоръжените сили — когато той всъщност орязва военните си разходи. Хората от отбора драматично преувеличават точността на съветските междуконтинентални балистични ракети. Те удвояват броя на строящите се от Съветския съюз стратегически бомбардировачи със среден обсег на действие Ту-26. Неведнъж предупреждават за опасности, които така и не се случват, за заплахи, които не съществуват, за технологии, които не са създадени, и най-ужасяващото от всичко — за призрака на някаква тайна съветска стратегия за водене и спечелване на ядрена война. После, през декември 1976 г., те избирателно споделят откритията си със симпатизиращи репортери и коментатори. „Б — отборът беше извън контрол — казва Леман — и от тях изтичаше информация навсякъде.“
	Създаденото от „Отбор Б“ вълнение продължава с години, довежда до грамаден ръст в разходите на Пентагона за въоръжение и води пряко до избирането на Роналд Рейгън в челото на списъка на фаворитите за президентска номинация на Републиканската партия. След края на Студената война Управлението подлага изводите на „Отбор Б“ на проверка.* Всеки един от тях е погрешен. Става дума за същите неща като ракетното изоставане или изоставането с бомбардировачите.
	[* Raymond L. Garthoff, „Estimating Soviet Military Intentions and Capabilities“, Gerald K. Haines and Robert E. Leggett (eds.), _Watching the Bear: Essays on CIA’s Analysis of the Soviet Union_, CIA/CSI.]
	„Чувствам се прецакан“ — казва Буш на Форд, Кисинджър и Ръмсфелд на последното заседание на Съвета за национална сигурност при отиващата си администрация.
	Разузнавателният анализ се е корумпирал — още един инструмент за извличане на политическа изгода — и никога вече няма да възвърне почтеността си. От 1969 г. нататък оценките на ЦРУ биват откровено политизирани — откакто президентът Никсън принуждава Управлението да промени гледището си за способността да нанесат първия ядрен удар. „Гледам на това почти като на повратна точка, от която всичко тръгна надолу — казва в интервю за устна история на ЦРУ Абът Смит, който ръководи Службата за национални преценки на Управлението при Никсън. — Администрацията на Никсън действително бе първата, при която разузнаването беше просто още една форма на политиката. Това неминуемо щеше да причини катастрофа и мисля, че я причини.“ Джон Хьойзинха, който наследява Смит през 1971 г., се изразява още по-недвусмислено пред историците на ЦРУ, а истинността на мислите му отеква през следващите десетилетия и през XXI век:
C>
	Вижте, в ретроспектива аз наистина не вярвам, че една разузнавателна организация при това правителство е в състояние да предостави честен аналитичен продукт, без да рискува политическото му оспорване. Изобщо смятам, че тенденцията разузнаването да се третира политически се задълбочаваше през целия период. И това беше главно по въпроси като Югоизточна Азия и увеличаването на съветските стратегически сили, които предизвикваха крайно политическо разделение. Смятам, че от днешна гледна точка може би е наивно да се вярва в това, в което повечето от нас са вярвали едно време… че можеш да предоставиш честен аналитичен продукт и той да се приеме за чиста монета… Според мен с течение на времето разузнаването имаше сравнително слабо влияние върху политиката, която водехме. Относително никакво. При определени специфични условия може би някакви прозрения или предоставени факти имаха ефект върху това, което правехме. Но само при много ограничен кръг обстоятелства. Като цяло разузнавателната работа не изменяше предварителните убеждения, с които политическите лидери встъпваха в длъжност. Те си носеха багажа и малко или повече оставаха с него. В идеалния случай се предполагаше, че… сериозният разузнавателен анализ може… да подкрепи политическата страна да преразгледа предубежденията си, да направи воденето на политиката по-умело, по-близко до реалностите в света. Това бяха големите амбиции, които — мисля — никога не се осъществиха.*
C$
	[* Robert M. Hathaway and Russell Jack Smith, „Richard Helms as Director of Central Intelligence“, 1993, CIA/CSI, разсекретено през февруари 2007 г.]

	Такива мисли не безпокоят директора на Централното разузнаване и бъдещ президент на Съединените щати.


#	„Какво велико нещо е ЦРУ“

	На сбогуване със служителите в главната квартира на ЦРУ Буш излиза с оптимистично благодарствено обръщение, какъвто обичай има. „Надявам се в идните години да намеря начин да накарам американския народ да разбере по-добре какво велико нещо е ЦРУ“ — пише той.* Буш е последният директор на Централното разузнаване, който получава от хората си в главната квартира нещо, наподобяващо пълна подкрепа. В техните очи най-голямата му заслуга е, че се е опитал да спаси тайната служба. Но за негов срам, в крайна сметка е оставил политиците да покорят ЦРУ.
	[* Bush address, CIA headquarters, January 19, 1977.]
	„Не намирам спад в качеството на разузнавателния анализ — казва Кисинджър на последната им среща преди встъпването в длъжност на Джими Картър. — Но за тайните действия важи противното. Ние вече не сме способни да правим това.“
	„Прав си, Хенри — казва Джордж Хърбърт Уокър Буш, един от най-големите насърчители, които ЦРУ някога е имало. — Ние сме едновременно неефективни и изплашени.“


>	Част пета
>	„Победа без радост“
>	ЦРУ при Картър, Рейгън и Джордж Х. У. Буш (1977–1993 г.)


>>	36. „Той иска да разруши системата им“

	По време на президентската надпревара Джими Картър е заклеймил ЦРУ като позор за нацията. Веднъж дошъл на власт, той стига до подписването на почти толкова заповеди за тайни действия, колкото Никсън и Форд.* Разликата е, че го прави в името на човешките права. Проблемът е да се впрегнат атрофираните сили на Управлението за нова мисия.
	[* При все че няма разсекретена точна бройка, „администрацията на Картър… се възползваше често от програми за тайни действия“ — казва заместник-директорът на Централното разузнаване при Картър Франк Карлучи. Устна история на Карлучи, FAOH.]
	Неговото търсене на нов директор на Централното разузнаване потръгва зле. Томас Л. Хюз, бившият началник на Бюрото за разузнаване и проучвания на Държавния департамент, отклонява тази чест. Вместо него е избран авторът на речите на Кенеди — Тед Соренсен. „Донякъде за моя изненада, Картър ми се обади и ме попита дали бих отишъл до Плейнс — спомня си Соренсен. — Имах брат, който беше работил дълги години под прикритие за ЦРУ. Отидох там и водих кратък разговор с Картър и още на другия ден той ме запозна с работата.“* Но по време на Втората световна война той е отказал да служи в армията по религиозни съображения и номинацията му отпада — първият такъв случай в историята на ЦРУ.
	[* Интервю на автора със Соренсен. Брат му Томас Соренсен е работил за ЦРУ през 50-те години. Томас е бил третият човек в Американската информационна агенция (ЮСИА) под началството на Кенеди и Едуард Р. Мъроу; той е връзката на ЮСИА с Ричард Хелмс и слива новините с пропагандата, докато Тед пише речи в Белия дом на Кенеди.]
	„Картър въобще не ме подкрепи, докато висях там“ — с горчивина си припомня Соренсен.
	При третия опит новият президент избира почти непознат човек — адмирал Стансфийлд Търнър, командир на Южния фланг на НАТО с база в Неапол, Италия. Търнър ще е третият адмирал в историята на ЦРУ, който ще открие, че то е труден за управляване кораб. Той е първият, който признава, че не е запознат с Управлението. Но скоро утвърждава властта си.


#	„Това не е правилният начин да се играе играта“

	„Много хора си мислят, че президентът Картър ме е привикал и ми е казал: «Разчисти това място и го приведи в ред.» Той никога не е правил това“ — казва Търнър.* — От самото начало беше силно заинтересуван да разполага с добро разузнаване. Той искаше да разбере механизма — от нашите сателити до нашите шпиони и до методите ни за анализиране на случващото се. Той изключително много подкрепяше разузнавателните операции. Същевременно аз напълно съзнавах, че — просто заради характера му — ние ще работим в рамките на законите на Съединените американски щати. Знаех също, че има етични граници на това, което президентът Картър би поискал от нас да направим, и когато идваше моментът да си задам въпроса дали ще доближим тези граници, аз отивах при него и получавах решенията му по въпроса. Почти винаги тези решения бяха да се продължи.
	[* Интервю на автора с Търнър.]
	Администрацията на Картър не беше предубедена към тайните операции. Самото ЦРУ имаше проблем с тайните действия, защото се намираше в състояние на шок заради понесените критики.
	Тайната служба доста рано изправя Търнър пред дилема на живот и смърт — „Дойдоха при мен и ми казаха: «Имаме един агент. Почти е приет в тази терористична организация, но те са поискали от него още едно нещо като доказателство за верността му. Той трябва да убие един от членовете на правителството. Разрешаваме ли му да направи това?» И аз казах: «Не, изтегляме го.» Знаете, това е компромис. Може би той щеше да спаси няколко човешки живота. Но аз не можех да направя Съединените щати съучастник в убийство, за да се възползвам от тази възможност. Това беше истинският живот, но това беше и репутацията на нашата страна. И аз помислих, че това не е правилният начин да се играе играта.“
	Търнър бързо схваща същината на конфликта между шпионите и машинарията. Той набляга в полза на машините над хората, отдавайки много от времето и енергията си на опити да подобри глобалното покритие на американските разузнавателни спътници. Старае се да организира „разузнавателната общност“ като конфедерация чрез създаване на координиращ щаб и единен бюджет. Онези, които служат на каузата, са ужасени от безпорядъка. „Отговарях за събирането на разузнавателната информация от хора — спомня си Джон Холдридж, който е бил заместник на Буш в мисията в Пекин, преди да влезе в щаба на разузнавателната общност. — Гледах фантастичните операции, които ми бяха представени, и се чудех кой, по дяволите, ги е измислил. Те изглеждаха ужасно непрактични и неработещи.“*
	[* Устна история на Холдридж, FAOH.]
	И анализаторите не получават високи оценки. Самият президент Картър се изказва, че е озадачен от факта, че ежедневните сводки на ЦРУ са рекапитулация на това, което е прочел във вестниците. Той и Търнър се чудят защо преценките на Управлението изглеждат повърхностни и неуместни. От самото начало Управлението удря на камък с новия президент.


#	„Картър беше променил утвърдените правила“

	Новият екип по националната сигурност на Картър има петима най-високопоставени членове с четири различни програми. Президентът и вицепрезидентът мечтаят за нова американска външна политика, основана на човешките права. Държавният секретар Сайръс Ванс мисли, че контролът над въоръженията е най-важен. Секретарят по отбраната Харолд Браун опитва да произведе ново поколение военна и разузнавателна технология за няколко милиарда долара по-малко, отколкото планира Пентагонът. Съветникът по националната сигурност Збигнев Бжежински е ястребът сред тези бухали и гълъби. Мисленето му е оформено от вековните изпитания на Варшава, причинени от Москва. Иска да помогне на Съединените щати да спечелят сърца и умове в Източна Европа. Той впряга тази амбиция в президентската външна политика и опитва да удари Съветите там, където са най-слаби.
	През 1975 г. в Хелзинки президентът Форд и съветският лидер Леонид Брежнев са подписали споразумение, поощряващо „свободното движение на хора и идеи“. Форд и Кисинджър гледат на това само като на фасада. Но други са напълно сериозни: цяло поколение дисиденти в Русия и Източна Европа, на които им е омръзнала злата баналност на съветската държава.
	Бжежински нарежда — и Картър одобрява — редица тайни действия на ЦРУ, насочени към Москва, Варшава и Прага. Те заповядват на Управлението да публикува книги и да субсидира печатането и разпространението на списания и вестници в Полша и Чехословакия, да подпомага разпространението на произведенията на дисидентите в Съветския съюз, да подкрепя политическата дейност на украинците и други съветски етнически малцинства, да даде факс машини и касети в ръцете на свободомислещи хора зад Желязната завеса. Те искат да разрушат контрола над информацията, който е в основата на потисничеството в комунистическия свят.
	Поведената от Джими Картър политическа война открива нов фронт в Студената война, казва Боб Гейтс, по това време анализатор на Съветския съюз при сътрудниците на Бжежински в Съвета за национална сигурност. „Чрез своята политика по човешките права той стана първият президент след Труман, който пряко оспорва легитимността на съветското управление в очите на собствения му народ. И Съветите веднага разпознаха в това фундаментално предизвикателство: те вярваха, че той иска да разруши системата им.“*
	[* Robert М. Gates, _From the Shadows: The Ultimate Insider’s Story of Five Presidents and How They Won the Cold War_ (New York: Simon and Schuster, 1996), p. 95.]
	Целите на Картър са по-скромни: той иска да измени съветската система, а не да я премахне. Но тайната служба на Управлението не желае да се заеме със задачата. Белият дом се сблъсква със съпротива срещу заповедите си за увеличаване на тайните действия от страна на шефовете на съветския и източноевропейския отдел. Те имат основание: трябва да пазят ценен агент във Варшава и не искат той да бъде застрашен от идеалите на Белия дом за човешките права. Един полски полковник, Ришард Куклински, предоставя на Съединените щати поглед върху съветските въоръжени сили.* Той е най-високопоставеният източник на Управлението зад Желязната завеса. „Самият полковник Куклински никога не е бил агент на ЦРУ в тесния смисъл на думата — казва Бжежински. — Той беше доброволец. Действаше сам.“ Тайно е предложил услугите си на Съединените щати при свое посещение в Хамбург. Връзката с него е трудна; цели шест месеца преминават в мълчание. Но когато Куклински пътува из скандинавските страни и Западна Европа, той винаги оставя по нещо. През 1977 и 1978 г., докато не попада под подозрение и под наблюдение във Варшава, той доставя информация, която разкрива как Съветите ще поставят всички източноевропейски армии под контрола на Кремъл, ако избухне война. Той разказва на Управлението как Москва ще води тази война в Западна Европа; съветските планове съдържат употребата на четирийсет тактически ядрени оръжия само срещу Хамбург.
	[* Според Бжежински „полковник Куклински доброволно започна да сътрудничи на САЩ, подчертавайки, че желае да сътрудничи с американската армия като полски офицер. Той помогна много на Съединените щати да разберат по-добре от дотогава военните планове на Варшавския договор, съветските планове за внезапно масирано нападение срещу Западна Европа — сред тях имаше и малко известен план за използване на ядрено оръжие от първия ден на атаката срещу Западна Европа. Ще ви дам един конкретен пример. На втория ден от атаката срещу Западна Европа съветските военни планове предвиждаха използването на четирийсет тактически ядрени заряда само срещу Хамбург, в Западна Германия. Тъй че това беше изключително важен принос за попълване на големите празнини в разбирането ни за съветското военно планиране. И доколкото Управлението беше каналът, предоставящ връзката с него, това беше успех за разузнаването, въпреки че самият полковник Куклински никога не е бил агент на ЦРУ в тесния смисъл на думата. Той беше доброволец. Действаше сам. Всъщност не е получавал инструкции“. Интервю на автора с Бжежински.]
	Освободен от параноята на Енгълтъновата ера, съветският отдел започва да вербува истински шпиони зад Желязната завеса. „Бяхме се отдалечили от всички величави и славни традиции на ССО и станахме шпионска служба, заета със събирането на разузнавателна информация от чужбина — казва Хавиланд Смит от ЦРУ. — За Бога, та ние можехме да идем в Източен Берлин и да не ни хванат. Можехме да вербуваме източноевропейци. Следяхме и вербувахме съветски граждани. Единственото нещо, което липсва, е, че нямаме нищо за съветските намерения. И не знам как разбирате това. А това е _уставът на тайната служба_. Ако бяхме съумели да вербуваме някой член на Политбюро, щяхме да сме постигнали всичко.“*
	[* Интервю на автора със Смит. Призован във войската от Дартмут в началото на Корейската война и обучен от армията на руски, Смит се фокусира върху съветската цел от резидентурите в Прага, Берлин и Бейрут в края на 50-те и през 60-те години. Той лично завербува и направлява шестима източноевропейци и обучава стотици млади служители на ЦРУ на правилата на шпиониране в столиците на Студената война, без да ви хванат. През 1975 г., когато Енгълтън е принуден да се пенсионира, Смит и колегите му започват да набират първите съветски граждани.
	Най-значителната му вербовка е Сергей Федоренко, причислен към Контрола над оръжията в ООН в Ню Йорк. Инженер по обучение и член на съветския елит по рождение, Федоренко е млад и амбициозен. Той обича да пие. Има красива жена и любовница в предградията северно от Ню Йорк.
	„Вижте, аз съм мошеник — казва Смит. — Това ми е природата и подготовката. Човек не «вербува» съветските хора. Един съветски човек сам се вербува. Става както когато се гласите, за да впечатлите някоя жена. Всеки трябва да намери в другия нещо привлекателно. В много отношения е прелъстяване… Ето как аз вербувах човека. И знаете ли какво? Оказа се, че е с научно образование и че е работил по съветските ракети.“
	Федоренко дава списък на съветската делегация в ООН в Ню Йорк, като включва в него и имената и легендите на офицерите от КГБ, представящи се за дипломати. Заради изключителната си работа Смит е поставен начело на отдела за контратерористични действия. Но когато трябва да се избира водещ офицер, който да се оправя с Федоренко в Ню Йорк, ЦРУ има много малко възможности. Хората в отдел Съветски съюз/Източна Европа, които владеят добре руски, са много малко. Главната квартира подбира трийсет и четири годишен алкохолик, който става предател на ЦРУ. През 1954 г. е бил само момче, което се спуска по реката Иравади в Бирма заедно с баща си, когато открива, че той работи за Управлението. Бил е чиновник в архива в продължение на пет години през 60-те, докато опитва да вземе колежанска диплома. Най-накрая, през 1967 г., става член на тайната служба. Женен е за служителка на ЦРУ и изобщо за Управлението. Името му е Олдрич Еймс.]
	В края на 70-те години Политбюро представлява една корумпирана и грохнала геронтокрация. Империята му е застрашително разпростряна отвъд възможностите си, умираща отвътре. Политически амбициозният ръководител на съветското разузнаване Юрий Андропов е създал лъжлив образ на Съветския съюз като свръхсила за пред своите кретащи началници в Кремъл. Но съветското потьомкинско село измамва и ЦРУ. „Още през 1978 година преценявахме, че съветската икономика е в сериозно затруднение — казва адмирал Търнър. — Ние не направихме скока, който трябваше да направим, който аз трябваше да направя — че икономическото затруднение ще доведе до политическо затруднение. Мислехме, че те ще затегнат коланите под властта на някакъв сталинистки режим и ще продължат да маршируват напред.“
	Инстинктивното решение на Джими Картър да утвърждава принципите на човешките права като международен стандарт се разглежда от много членове на тайни служби като благочестив акт. Това, че скромно мобилизира ЦРУ за изучаване на тази малка пукнатина в бронята на Желязната завеса, е едно предпазливо предизвикателство пред Кремъл. Все пак той ускорява началото на края на Съветския съюз. „Всъщност Картър беше променил утвърдените правила на Студената война“ — прави извод Боб Гейтс.


#	„От конфликт между черни и бели в конфликт между червени и бели“

	Президентът Картър опитва да използва ЦРУ и за да отслаби апартейда в ЮАР. Позицията му променя хода на трийсет години външна политика през Студената война.
	На 8 февруари 1977 г. в Ситуационната стая на Белия дом президентският екип по националната сигурност се съгласява, че е време Съединените щати да опитат да променят расисткия режим в Южноафриканската република. „Има възможност да превърнем това от конфликт между черни и бели в конфликт между червени и бели — казва Бжежински.* — Ако това е началото на един продължителен и труден исторически процес, в наш интерес е да ускорим този процес.“ Въпросът не е в расата, а в това да се застане от правилната страна на историята. Изпълняващият длъжността директор на Централното разузнаване Ено Кнохе казва: „Ние се стремим към изменения на основните им позиции. Това ще изисква много внимателно наблюдение.“ С други думи, на Съединените щати ще се наложи да започнат да шпионират ЮАР. На 3 март 1977 г. на официално заседание на Съвета за национална сигурност Картър нарежда на ЦРУ да проучи как върху Южноафриканската република и расисткия й съюзник Родезия може да се окаже икономически и политически натиск.
	[* „Subject: South Africa and Rhodesia“, Special Coordination Committee Meeting, February 8, 1977, и National Security Council meeting minutes, March 3, 1977, JCL.]
	Проблемът бе, че „никой не искаше да обръща внимание на Африка — казва Франк Карлучи, заместник-директор на Централното разузнаване при Картър.* — Ние твърде много се бяхме фокусирали върху Съветския съюз. Една от основните цели на поддържането на резиденти в Африка беше да опитаме и да вербуваме разположените там съветски граждани. Това беше приоритет номер едно.“
	[* Устна история на Карлучи, FAOH.]
	Съветите поддържат най-силния враг на апартейда — Африканския национален конгрес. Лидерът на АНК Нелсън Мандела е арестуван и затворен през 1962 г. отчасти благодарение на ЦРУ. Управлението е работило в най-пълна хармония с южноафриканското Бюро за държавна сигурност (БДС). Офицерите на ЦРУ са стояли „рамо до рамо с полицията по сигурността в ЮАР — казва Джери Госънс, резидент за четири африкански страни при президентите Никсън, Форд и Картър. — Говореше се, че те са предали на властите самия Мандела.“*
	[* Интервю на автора с Госънс. Роден в Тексас и отгледан в Бейрут, Госънс постъпва в ЦРУ през 60-те години и работи под дълбоко прикритие в Близкия изток като търговски пътник на _Евинруд_, производителя на извънбордови мотори, преди да влезе в африканския отдел. Стотици млади и амбициозни мъже и неколцина жени от ЦРУ се борят за надмощие срещу съветските, китайските и източногерманските шпиони в Африка през 60-те и 70-те години. „Ние бяхме млади хора, които желаеха да се завират в ужасни места — казва Госънс. — Бяхме ориентирани към шпионажа много преди останалите от Управлението да бъдат. Шефът на отдела ни казваше: «Дайте ми 25 000 долара и мога да наема всеки африкански президент.» Но ние не бяхме в играта за такива дела. Работата ни беше да шпионираме. А Африка все още бе толкова нестабилно място, където се твореше историята. Операциите можеха да започнат по случайност. Отивате с посланика да видите президента. Член на екипа му казва: «Вижте, имам счупена камера _Пентакс_. Не мога да открия резервни части.» Правите му услуга. Приключвате, разглеждайки президентските архиви“.]
	През 1977 г. Госънс започва работа по Ян Смит — твърдо убедения в превъзходството на бялата раса ръководител на Родезия, както и по проамериканския президент на Замбия Кенет Каунда. Като резидент в столицата Лусака Госънс редовно се среща с Каунда и неговата служба за сигурност. Започва да си създава представа за черните и белите въоръжени сили, изправени едни срещу други из цяла Южна Африка: „Нужно ни беше да знаем колко са тези от Съветския съюз, чехите, източногерманците и севернокорейците, които доставят оръжие и са инструктори. Могат ли да надделеят над родезийците? Необходимо беше наши хора да проникнат в правителствата на държавите по фронтовата линия.“
	След това, през 1978 г., Госънс става новият шеф на резидентурата в Претория. Заповедите му от Вашингтон са да шпионира бялото правителство в Южноафриканската република. Сега ЦРУ е част от амбициозно американско усилие по изтласкване на Съветите от Южна Африка, като същевременно се спечелва подкрепата на черните африкански правителства.
	„За първи път в историята — казва той — бях инструктиран да започна едностранни операции срещу БДС. Пристигнаха нови хора, които бяха необявени пред правителството. Получих нови цели в южноафриканските въоръжени сили, ядрената им програма и политиката им vis-a-vis в Родезия. Посолството беше изцяло заето с въпроса — какво възнамерява правителството на ЮАР?“ За две години ЦРУ започва да събира разузнавателна информация за апартейдните режими. Тогава тайната полиция в Родезия арестува трима служители на Управлението, които поради несръчност попадат в капан. Южноафриканското разузнаване разкрива четвърти. Франк Г. Уизнър — младши, който отива в Замбия като нов американски посланик, си спомня: „Моята най-голяма криза, най-трудният ми момент дойде в резултат на шпионски скандал с един офицер на ЦРУ.“*
	[* Устна история на Уизнър, FAOH.]
	Изпаднала в паника от провалените мисии, главната квартира на Управлението започва да закрива операции и да изтегля шпионите си. Усилията на ЦРУ да изпълни президентската политика за човешките права се оказват недостатъчни.


#	„Те са своеобразна култура“

	Нравите на Картъровата администрация не са добри за духа в главната квартира на ЦРУ. Адмирал Търнър опитва да се придържа към обещанието на Картър никога да не лъже американския народ. Това е дилема за началника на тайната разузнавателна служба, чиито оперативни работници разчитат на измамата, за да успеят. И малкото доверие, което е имал Търнър в тайната служба, постоянно бива съсипвано от подривни действия.
	През 1978 г. американският посланик в Югославия Лорънс Игълбъргър, който по-късно ще стане държавен секретар в първата администрация на Буш, се натъква на директива от тайната служба в главната квартира до всички началници на резидентури по света. Зад гърба на Търнър някой с много висок чин е изпратил инструкции важните операции да се пазят в тайна от посланиците в чужбина. Посланието е в пряко нарушение на действащи президентски заповеди отпреди седемнайсет години.
	„Попитах моя резидент дали това е вярно — казва Игълбъргър. — Той отговори — да, вярно е. Аз казах: «Добре, искам да изпратите съобщение до адмирал Търнър.» То беше кратко: «Вие сте извън работата в Югославия, докато тази заповед не бъде отменена. С това искам да кажа: няма да идвате в службата и няма да работите в Белград или в Югославия; просто ще затворите дюкяна».“*
	[* Устна история на Игълбъргър, FAOH.]
	Търнър е последовател на „Християнската наука“*1, който пие гореща вода с лимон вместо кафе или чай. Старите момчета предпочитат във водата им да има уиски. Те презират Търнър на думи и на дело. Години по-късно той пише, че враговете му в тайната служба опитвали да го дискредитират чрез дезинформационни кампании — „едно от основните им умения“.*2 Главна сред тези кампании е задържалата се четвърт век история, че Търнър е еднолично отговорен за унищожаването на тайната служба през 70-те. Първите големи съкращения са заповядани от Никсън. Джеймс Шлезинджър е отстранил хиляда оперативни агенти. Джордж Буш, при управлението на Форд, е предпочел да игнорира препоръката на собствения си началник на секретните акции, че още 2000 трябва да си ходят. Търнър завършва със съкращаването точно на 825, като започва с петте процента с най-слаби резултати. Той има подкрепата на президента. „Бяхме наясно, че част от неквалифицирания и некомпетентен персонал, уволнен от него, е дълбоко недоволен, но аз изцяло одобрявах“ — пише Джими Картър до автора.
	[*1 Направление в протестантското християнство, създадено в САЩ в края на XIX век от Маргарет К. Еди; стреми се да обедини основите на християнството с постиженията на тогавашната наука. — Бел.прев.]
	[*2 Stansfield Turner, _Burn Before Reading: Presidents, CIA Directors, and Secret Intelligence_ (New York: Hyperion, 2005), p. 187.]
	Старите момчета се съпротивляват упорито на Търнър, когато той избира Джон Макмахън да води тайната служба. Макмахън не е един от тях. Той е започнал с разнасяне на куфари за Алън Дълес, а сега ръководи директората на Управлението за науката и технологиите, клона, който произвежда хардуера и софтуера на шпионажа. Той казва на Търнър: „Не, аз съм неправилният човек за това. Те са своеобразна култура. Работят най-добре със свои хора и трябва да разбирате мисленето им. За последен път се занимавах с тях в началото на петдесетте години в Германия. А времената се промениха.“*
	[* Интервю на автора c Макмахън.]
	През януари 1978 г., след като се противи половин година, Макмахън става третият шеф на тайната служба за осемнайсет месеца. Три седмици след заемането на поста той е призован да се яви на първото заседание на Комисията за надзор над разузнаването в новата Камара на представителите. Тайната служба въстава. „Говорим за апоплексия, те откачиха напълно — казва Макмахън.*1 — Но това, което знаех, беше, че конгресмените не разбираха ЦРУ или тайните операции, а аз щях да ида и да ги ограмотявам.“ Той събира в една пазарска чанта шпионски прибори и джаджи — миниатюрни камери, аудио бръмбари и тем подобни — и отива на Хълма.*2 „Казах — нека ви разкажа какво е да се действа в Москва. (Макмахън не е стъпвал в Москва през живота си.) Така, ето част от оборудването, което използваме. И започнах да ги вадя. А те гледаха всичките тези машинки… и просто бяха омагьосани.“ Смаяната комисия дава на шпионите много по-голям бюджет от поискания от президента. Възстановяването на секретната служба, опустошена и деморализирана от удари още от годините на Никсън, започва точно тогава, през есента на 1978 г.
	[*1 Пак там.]
	[*2 Става дума за Капитолийския хълм във Вашингтон, на който е разположен Конгресът на САЩ. — Бел.прев.]
	Но в крепостта на американското разузнаване настроението остава мрачно.
	„Въпреки сегашните (и утежняващи се) проблеми с духа предполагам, че ЦРУ все ще излезе с някои творчески идеи — казва на Бжежински неговата връзка с Управлението на 5 февруари 1979 г.* — Обаче не бива да се самозалъгваме: съществувалите някога в ЦРУ възможности са много _малки_ точно сега, а служителите, предразположени да поемат обичайните за свършването на работата рискове, са много малко.“
	[* Memorandum for Zbigniew Brzezinsky, „Subject: Covert Action Possibilities in Selected (заличено.) Regions“, February 5, 1979, NSC, JCL. Все пак има тайна операция, започнала при Картър и донесла резултат петнайсет години по-късно. Тя е насочена към разкриването на връзките между трафикантите на кокаин и правителството на Колумбия. „През 1977 г. шефът на резидентурата на ЦРУ дойде при мен с план за участието на ЦРУ в работа срещу наркотиците — разказва Робърт У. Дрекслър, тогава заместник-шеф на мисия в американското посолство в Богота. — Не трябваше да става известен на Администрацията за преследване на наркотиците (DEA). Аз го одобрих и го започнахме. Всъщност беше много добра операция, в която използвахме малък брой доверени колумбийски служители на закона, които можехме да наблюдаваме отблизо, за да сме сигурни, че не са насочени срещу нас или корумпирани, както и че ще го забележим, ако стане; в тази операция събирахме разузнавателна информация за контактите между трафикантите на наркотици и високопоставени колумбийски държавни служители. Идеята беше всичко това да се представи във Вашингтон. Програмата проработи много добре. Събраната информация беше ужасяваща, понеже представяше в подробности бързото разпростиране на корупцията.“ През 1994 и 1995 г. тази операция кулминира в подкрепения от ЦРУ разгром на един от големите колумбийски кокаинови кланове — картела Кали, постигнат заедно с DEA.]
	През същата тази седмица светът започва да се срутва върху ЦРУ.


#	„Спорт, в който бяхме зрители“

	На 11 февруари 1979 г. армията на шаха се дезинтегрира и контролът над Техеран е поет от един фанатичен аятолах. Три дни по-късно на няколкостотин мили в източна посока става убийство, което ще стовари върху САЩ също толкова тежко бреме. Американският посланик в Афганистан Адолф Дъбс — Спайк, е грабнат от улиците на Кабул, отвлечен от афгански бунтовници срещу просъветския марионетен режим и убит, когато придружаваната от съветски инструктори афганистанска полиция напада хотела, където го държат. Това е ясен знак, че Афганистан се изплъзва от контрол. Ислямските бунтовници, подкрепяни от Пакистан, набират инерция за революция срещу безбожното правителство в страната си. Гериатричните водачи на Съветския съюз гледат със страх в южна посока. В съветските централноазиатски републики живеят над четирийсет милиона мюсюлмани. Съветите виждат, че пламъците на ислямския фундаментализъм се носят към тяхната граница. На разширено заседание на Политбюро, което започва на 17 март, шефът на съветското разузнаване Юрий Андропов декларира: „Ние не можем да загубим Афганистан.“
	През следващите девет месеца ЦРУ не съумява да предупреди президента на Съединените щати за една инвазия, която променя лицето на света.* Управлението е добре запознато със съветските възможности. От съветските намерения то не разбира нищо.
	[* Въпреки че почти всички свидетелства за неуспеха да се предупреди за съветското нахлуване в Афганистан са засекретени, Дъглас Макийкин, заместник-директорът на разузнаването от 1993 до 1995 г., публикува през 2002 г. оценка за представянето на ЦРУ, като основава работата си на секретни документи и на своя опит от първа ръка като един от най-добрите съветски анализатори на Управлението. Douglas MacEachin, „Predicting the Soviet Invasion of Afghanistan: The Intelligence Community’s Record“, Center for the Study of Intelligence, 2002, CIA/CSI. Моят разказ за провала се опира до голяма степен на тази работа, както и на интервюта с Бжежински и Гейтс.]
	„Съветите няма да имат никакво желание да вкарат в Афганистан голям брой сухопътни войски“ — уверено заявява на 23 март 1979 г. _Нешънъл Интелиджънс Дейли_, свръхсекретният бюлетин на ЦРУ за Белия дом, Пентагона и Държавния департамент. Същата седмица трийсет хиляди съветски войници започват да се разгръщат край афганистанската граница в камиони, танкове и бронетранспортьори.
	През юли и август нападенията на афганските бунтовници зачестяват, гарнизоните на афганистанската армия започват да се бунтуват, а Москва праща един въздушнопреносим батальон във военновъздушната база Баграм край Кабул. Подтикван от Бжежински, президентът Картър подписва заповед до ЦРУ за секретни действия по снабдяването на афганските въстаници с медицинска помощ, пари и пропаганда. Съветите изпращат в Кабул тринайсет генерали, водени от главнокомандващия съветската сухопътна армия. Въпреки това на 24 август ЦРУ уверява президента, че „влошаващата се ситуация не предвещава увеличаване на съветското военно участие под формата на непосредствено влизане в битка“.*
	[* Gates, _From the Shadows_, p. 132. Въпреки че Гейтс не го казва така, точно този пасаж очевидно се е появил в дневната сводка за президента.]
	На 14 септември адмирал Търнър казва на президента, че „съветските ръководители може би са на прага на вземането на решение да вкарат свои войски, за да предотвратят падането на режима“ в Афганистан — но постепенно, с малобройни групи военни съветници и няколко хиляди бойци. Неуверено в тази оценка, ЦРУ впряга всичките си специалисти и всички елементи на американското военно разузнаване, записи от електронно подслушване и информация от шпионски спътници, за да бъдат прегледани сведенията по всички правила. На 28 септември експертите единодушно стигат до извод, че Москва няма да нахлуе в Афганистан.
	Съветските войски продължават да пристигат. На 8 декември в Баграм каца втори въздушнопреносим батальон. _Нешънъл Интелиджънс Дейли_ преценява тяхното присъствие като ход за укрепване на отбраната срещу бунтовнически нападения над въздушната база. Следващата седмица шефът на резидентурата на ЦРУ докладва по сведения от втора ръка, че по улиците на града са забелязани командоси от съветските специални части.
	В понеделник сутринта, 17 декември, адмирал Търнър отива в Белия дом на среща на най-старшите президентски сътрудници — Специалния координационен комитет. Сред присъстващите са вицепрезидентът Уолтър Мондейл, Збигнев Бжежински, секретарят по отбраната Харолд Браун и заместник държавният секретар Уорън Кристофър. Търнър им докладва, че в момента в авиобазата в Баграм има 5300 съветски войници, а освен това два нови съветски командни пункта от северната страна на афганистанската граница. След това заявява: „ЦРУ не вижда в това ударно увеличаване на военните части.“* То е „може би свързано със съветското усещане за разложението на афганската армия и за необходимостта тя да бъде заздравена в даден момент“. Думата _нахлуване_ не се отронва от устните му.
	[* „Subject: Iran“, Special Coordination Committee, December 17, 1979, National Security Archive collection.]
	Най-добрите съветски анализатори в ЦРУ — сред тях и Дъг Макийкин, по-късно заместник-директор по разузнаването — работят денонощно, за да подредят за президента познанията си. На 19 декември те излизат с последната си официална преценка. „Темпът на съветското разгръщане не предполага… спешност — казват те.* — Анти бунтовнически операции на цялата територия на страната биха наложили мобилизацията на много повече редовни сухопътни части.“ Накратко, Съветите нямат намерение да нападат.
	[* Докладът до президента от 19 декември 1979 г. е цитиран в _The Soviet Invasion of Afghanistan_, засекретена история на ЦРУ, цитирана в „Predicting the Soviet Invasion“ на Макийкин.]
	Три дни по-късно вицеадмирал Боби Рей Инман, директор на Агенцията за национална сигурност — американската империя за електронно подслушване, получава от мястото телеграма — светкавица: нахлуването в Афганистан е предстоящо. Всъщност то вече е в ход. Над стохилядна съветска армия овладява страната. Картър незабавно подписва заповед до ЦРУ за тайна операция по въоръжаването на афганистанската съпротива и Управлението се заема с изграждането на канал за доставки на оръжие през целия свят. Но съветската окупация е свършен факт.
	ЦРУ не само пропуска инвазията — то отказва да признае, че я е пропуснало. Защо някой с нормален разсъдък би нахлул в Афганистан — гробище за завоеватели от две хиляди години насам? Не липсата на разузнавателна информация е причина за провала. Причина е липсата на въображение.
	Така съветското нашествие става за Съединените щати „спорт, в който бяхме зрители“, както пише повече от двайсет години по-късно звездата на анализа в Управлението Дъг Макийкин. „САЩ можеха да вдигат много шум от местата за публиката, но не можеха да въздействат кой знае колко върху терена. Те трябваше да почакат до следващия рунд на Голямата игра.“*
	[* MacEachin, „Predicting the Soviet Invasion“.]


>>	37. „Ние просто си спяхме“

	Откакто ЦРУ е гарантирало трона му през 1953 г., шахът на Иран е центърът на американската външна политика в Близкия изток. „Иска ми се по света да имаше малко повече лидери с неговата далновидност — размишлява президентът Никсън през април 1971 г. — И с неговото умение да управлява, нека си го кажем, една в основата си истинска диктатура по мек начин.“*
	[* Nixon to Haig and ambassador Douglas MacArthur II, April 8, 1971, FRUS, 1969–1976, Vol. E-4, Documents on Iran and Iraq, разсекретен на 12 септември 2006 г.]
	Никсън може би не е имал намерението да отправя послание чрез изпращането на Ричард Хелмс за американски посланик в Иран през 1973 г. Но точно това се получава. „Ние бяхме изумени, че Белият дом изпрати човек, който, в крайна сметка, има такива връзки с ЦРУ, смятано от всеки иранец отговорно за падането на Мосадък — казва Хенри Прехт, главният политически служител в американското посолство. — Струваше ни се, че е изоставена всякаква преструвка за някаква американска неутралност и се признава официално, че шахът е наша марионетка.“*
	[* Устна история на Прехт, FAOH. През септември 1979 г. Прехт очаква операция в една вашингтонска болница: „Преди да вляза в операционната зала, погледнах и видях друг човек, който си чакаше реда. Беше Лой Хендерсън, посланик през 1953 г. при свалянето на Мосадък. Помислих си: «Свидетел и на раждането, и на смъртта.» След като вече можех да ходя, отидох в стаята му… Попитах го що за човек е бил [шахът.] по онова време в Иран. Хендерсън каза: «Не играеше важна роля. Беше незначителен. Беше слаб човек. И все пак трябваше да работим с него.» Така той потвърди подозренията ми — че шахът е станал важен поради засилването на Иран от ръста на приходите от петрола и поради ласкателството на Никсън и Кисинджър, както и на други чужди лидери“.]
	На 31 декември 1977 г., вдигайки тост за шаха на бляскава държавна вечеря, президентът Картър нарича монархията „остров на стабилност в едно море от безредие“ — възглед, който е бил подкрепян и повтарян от шпионите и анализаторите на ЦРУ през изтеклите петнайсет години.* Всъщност точно този израз използва шахът, за да опише сам себе си.
	[* Използваната от президента Картър фраза има ирански произход. В паметна бележка от октомври 1969 г. Кисинджър пише на Никсън, че шахът „е наистина обвързан със Запада и усеща добрата работа, която върши в Иран — той нарича страната «остров на стабилността» — като важна услуга за свободния свят“. Kissinger to Nixon, October 21, 1968, FRUS, 1969–1976, Vol. E-4, разсекретен на 12 септември 2006 г.]
	Но когато Хауърд Харт, един от най-смелите офицери, произлезли от тайните служби, идва в Техеран няколко седмици по-късно и се залавя с това, което умее най-добре — да дебне из улиците и да докладва какъв е истинският живот, той достига до обратното заключение. Неговият доклад е толкова песимистичен, че началниците му го укриват. Той е в пряко противоречие с всичко, което ЦРУ е казвало за шаха от 60-те години нататък.
	Управлението не е съобщавало нищо, което да подскаже, че шахът е в беда. На него му липсва способността да постави под въпрос собствените си доклади от последните двайсет и пет години. През август 1978 г. Управлението уверява Белия дом, че Иран в никакъв случай не е пред революция. Няколко седмици по-късно по улиците има бунтове. Докато те се разрастват, водещите анализатори на ЦРУ изпращат на адмирал Търнър за подпис чернова за Националната разузнавателна оценка. Според нея шахът може да оцелее още десет години. А може и да не се задържи. Търнър прочита това, намира го непотребно и го слага настрани.
	На 16 януари 1979 г. шахът бяга от Техеран. Няколко дни по-късно погледът на Хауърд Харт към улиците става окончателно по-мрачен.*
	[* Бележки на Харт, Miller Center of Public Affairs, University of Virginia, September 7, 2005.]
	Той попада в засада на въоръжена банда привърженици на аятолах Рухола Мусави Хомейни, седемдесет и седем годишен религиозен фанатик, който подготвя завръщането си от изгнание в Техеран. Харт е син на инвестиционен банкер; прекарал е като малко момче три години в японски пленнически лагер във Филипините през Втората световна война. Сега отново е пленник. Задържалите го се държат грубо с него, инсценират съдебен процес, обявяват го за шпионин на ЦРУ и се готвят да го екзекутират на място. Обявявайки своята невинност, молейки за живота си и готвейки се да умре, Харт поисква да види най-близкия молла. Идва млад духовник и вижда русия, синеок и мускулест шпионин в клещите на пристрастно правосъдие.
	„Казах: «Това е грешно — не е разрешено никъде в Свещения Коран».“ — спомня си Харт. Моллата размисля по въпроса и се съгласява. Харт е освободен.


#	„Не разбрахме кой е Хомейни“

	След няколко дни, на 1 февруари 1979 г., народната революция, свалила шаха от Пауновия трон, отваря пътя за връщането на Хомейни в Техеран. Хиляди американци, включително повечето от персонала на посолството, са евакуирани, когато хаосът по улиците нараства. Все още светският премиер-министър държи властта заедно с Революционния съвет и ЦРУ опитва да работи с него, да му влияе и да го мобилизира срещу Саддам Хюсеин. „Много, много деликатни секретни разговори бяха проведени на ниво министър-председател — казва Брус Ленгън, _шарже д’афер_ в американското посолство. — Стигнахме дотам, че седнахме с тях и им дадохме много секретни разузнавателни данни за Ирак.“*
	[* Устна история на Ленгън, FAOH.]
	Ленгън е бил най-младият служител в американското посолство в Техеран през 1953 г. През 1979 г. е най-старшият. Междувременно върволицата резиденти и посланици са станали твърде интимни с шаха, твърде обичат шампанското и хайвера му. „Платихме си за това — казва Ленгън. — Ние сме там, за да разберем как мислят хората, защо мислят така и защо се държат така. И ако ни е твърде удобно да вярваме в нещо, което съответства на намеренията ни — е, тогава сме я загазили страхотно.“*
	[* Пак там.]
	Идеята, че религията ще е водеща политическа сила в края на двайсети век, е неразбираема. Малцина в ЦРУ вярват, че някакъв стар духовник може да вземе властта и да обяви Иран за ислямска република. „Не разбирахме кой е Хомейни и подкрепата, която имаше движението му“ — казва Търнър, — или какво може да означава за Съединените щати неговият възглед за света от VII век.
	„Ние просто си спяхме“ — казва той.*
	[* Turner, _Burn Before Reading: Presidents, CIA Directors, and Secret Intelligence_ (New York: Hyperion, 2005), p. 180.]
	На 18 март 1979 г. Хауърд Харт, вече изпълняващ длъжността резидент, има среща в 2 часа през нощта с високопоставен офицер от САВАК, бруталната тайна полиция на шаха, който е служил лоялно на резидентурата като агент и информатор. След като му дава пари и фалшиви документи, за да му помогне да избяга от Техеран, Харт се натъква на кордон от Революционните гвардейци на Хомейни. Те яростно налитат на бой с крясъци: „ЦРУ! ЦРУ!“ Паднал по гръб, Харт изважда пистолета и ги убива с два изстрела. След много години той си спомня искрящия в очите им фанатизъм, който вижда. Това е лицето на свещената война. „Като държава нямахме представа — размишлява той — какво, по дяволите, е това.“*
	[* Бележки на Харт, Miller Center, September 7, 2005., Greg Miller, „In from the Cold, to a Cold Shoulder“, _Los Angeles Times_, May 19, 2005.]


#	„Беше повече от обида“

	Иранците от всякаква черга — и образованият елит, и бесните радикали, смятат, че ЦРУ е всемогъща сила с безгранична власт над живота им. Те не биха повярвали на истината: през лятото на 1979 г. резидентурата наброява четири човека, като и четиримата са новодошли в Иран. Хауърд Харт се е върнал в главната квартира през юли, оставяйки нов резидент — изкаралия последните тринайсет години в Япония Том Ахърн; опитният водещ офицер Малкълм Калп; техника по комуникациите Фил Уорд; и трийсет и две годишния ветеран от морската пехота Уилям Дж. Дохърти, постъпил в ЦРУ преди девет месеца. Дохърти е извършил седемдесет и шест бойни полета по време на Виетнамската война. Техеран е първата му работа за Управлението.
	„Знаех малко за Иран — спомня си той. — Още по-малко знаех за иранците. Цялото ми запознаване със страната, вън от вечерните телевизионни новини и триседмичния курс по странознание в Държавния департамент, се състоеше от наученото през петте седмици четене на оперативни документи на бюрото.“*
	[* William J. Daugherty, „А First Tour Like No Other“, _Studies in Intelligence_, Spring 1998, CIA/CSI.]
	Пет месеца по-рано тълпа ирански марксисти е нахлула в американското посолство. Последователите на аятолаха контраатакуват, изхвърлят комунистите и освобождават американците. Никой не смята, че може да се случи отново. „Не се притеснявайте за друга атака срещу посолството — успокоява шефът на иранското подразделение в главната квартира на Управлението в Техеран. — Единственото нещо, което може да предизвика атака, би било ако пуснете шаха да влезе в САЩ — а никой в този град не е толкова глупав да го направи.“*
	[* William J. Daugherty, _In the Shadow of the Ayatollah: A CIA Hostage in Iran_ (Annapolis, MD: Naval Institute Press), p. 3.]
	На 21 октомври 1979 г. Дохърти онемява при новата телеграма от главната квартира. „Не можех да повярвам на това, което четях“ — спомня си той.
	Под интензивен политически натиск от приятели на шаха — особено Хенри Кисинджър — президентът Картър, противно на по-добрата си преценка, е решил да допусне монарха в изгнание в Съединените щати за медицинско лечение. Президентът се е измъчвал за това решение, страхувайки се, че в отговор американци могат да бъдат взети за заложници. „Изкрещях: _Разкарайте_ шаха! За него е все едно дали играе тенис в Акапулко или в Калифорния — спомня си Картър.* — Какво ще правим, ако хванат двайсет от нашите морски пехотинци и убиват по един всяка сутрин на изгрев-слънце? Ще воюваме ли с Иран?“
	[* Интервю на Джими Картър, Jimmy Carter Oralk History Project, Miller Center, November 29, 1982.]
	Никой в Белия дом не се замисля да запита Управлението за мнението му.
	Две седмици по-късно група ирански студенти, всичките последователи на аятолаха, завземат американското посолство. Те задържат трийсет и трима заложници за остатъка на Картъровата администрация — 444 дни и нощи. Дохърти изкарва последните седмици на 1979 г. в строг тъмничен затвор. Припомня си шест разпита между 29 ноември и 14 декември, водени от Хосеин Шейх ал Еслами — бъдещ заместник външен министър на Иран; те започват през нощта и продължават до сутринта. След полунощ на 2 декември Хосеин му връчва телеграма. „Реших, че животът ми е свършил — пише той в мемоар за служебния дневник на ЦРУ. — Телеграмата съдържаше истинското ми име и ясно заявяваше, че трябва да бъда зачислен към резидентурата в Техеран. Тя споменаваше и специалната програма, по която съм постъпил в Управлението преди 10 месеца. Когато погледнах към Хосеин и неговите мръсници, те се хилеха като три Чеширски котки.“
	Разпитвалите го „казват, че знаят, че аз съм начело на цялата шпионска мрежа на ЦРУ в Близкия изток, че аз съм бил планирал убийството на Хомейни и че съм бил подбуждал кюрдите да въстанат срещу правителството в Техеран. Обвиниха ме, че съм опитвал да унищожа страната им — спомня си Дохърти. — За тези иранци бе немислимо, че ЦРУ ще изпрати на толкова важно място като Иран някой, който толкова слабо познава местните култура и език. Това беше толкова необяснимо за тях, че седмици по-късно, когато най-накрая разбраха истината, те бяха лично засегнати. Беше им достатъчно трудно да приемат, че ЦРУ е поставило неопитен служител в страната им. Но беше повече от обида, че този служител не говори езика или не познава обичаите, културата и историята на страната им“.*
	[* Daugherty, „А First Tour Like No Other“.]
	След края на всеки нощен разпит Дохърти спи неспокойно на пенокаучукова подложка в кабинета на резидента. Докато стотици хиляди иранци пеят из улиците около заградения със стени американски комплекс, той мечтае да прелети с боен самолет над широките булеварди и да изпепели тълпите с напалм.
	ЦРУ не може да направи нищо, за да освободи него и останалите заложници в американското посолство. Но през януари 1980 г. Управлението изпълнява класическа шпионска операция, за да измъкне шестима служители на Държавния департамент, успели да се укрият в другия край на града в канадското посолство.
	Операцията е дело на Тони Мендес от ЦРУ, чиито специалности са фалшификацията и дегизирането. Мендес и екипът му са хората, усъвършенствали маските от тип _Мисията невъзможна_, позволяващи на бели да се дегизират като африканци, араби и азиатци.* Той е рядък образец на интуитивен гений в ЦРУ.
	[* Интервю на автора c Мендес; Tim Weiner, „Master Creator of Ghosts Is Honored by C.I.A.“, _The New York Times_, September 19, 1997. Виж също и Antonio J. Mendez, „А Classic Case of Deception“, _Studies in Intelligence_, Winter 1999–2000, CIA/CSI.]
	Като прикритие за мисията в Иран Мендес създава _Студио Шест_, фалшива продуцентска компания от Холивуд; наема офиси в Лос Анджелис; най-накрая пуска във _Варайъти_ и _Холивуд Рипортър_ реклами от по цяла страница, в които обявява предстоящото заснемане на научнофантастичния филм „Арго“ в Иран. Сценарият за филма — и за операцията — включва документи и маски за шестимата американци. Въоръжен с тесте фалшиви паспорти и с фалшива реклама, той получава от съответните власти разрешение за влизане в Иран, пристига с граждански полет от Бон, настанява се в техеранския Шератон, прави резервации до Цюрих за следващия понеделник в Суисеър и хваща такси до канадското посолство, за да се срещне с шестимата американци. Мендес реализира операция _Арго_ без затруднение. Докато се качват на борда на _Суисеър_, един от освободените от него американци го бута по ръката и казва: „Вие сте уредил всичко, нали?“ Човекът сочи към изписаното на носа на самолета име на швейцарския кантон Ааргау.
	„За нас това бе знак, че всичко ще е наред — спомня си Мендес. — Изчакахме самолетът да отлети и да напусне иранското въздушно пространство, преди да вдигнем палци и да си поръчаме _Блъди Мери_.“


#	„Акт на отмъщение“

	Останалите пленници не са освободени с подобна магия. На силите за специални операции на Пентагона е поверена _Пустиня Едно_ — мисията от април 1980 г. за спасяване на заложниците в американското посолство. „Тя разчиташе твърде много на ЦРУ“ — казва Антъни Куейнтън, главният координатор на правителството по контратероризма през 1978–1981 г.* Управлението предоставя информация за вероятното разположение на заложниците в комплекса на посолството. Пилотите му вкарват незабелязано малък самолет в иранската пустиня, за да тестват мястото за кацане на мисията. Хауърд Харт помага за създаването на крайно усложнения план за измъкване на заложниците и извеждането им на свобода. Операцията завършва с катастрофа; осем командоси загиват в иранската пустош след сблъсъка на хеликоптер с транспортен самолет.
	[* Устна история на Куейнтън, FAOH.]
	Животът на заложниците става много по-лош. Бил Дохърти е изведен от посолството и хвърлен в затвора. Изкарва по-голямата част от следващите девет месеца в единична килия, която едва побира неговата фигура от метър и осемдесет. Излиза малко над шейсет килограма. Той и останалите най-накрая са освободени със съгласието на иранското правителство в момента, в който президентът Картър напуска Белия дом. Освобождаването им няма нищо общо с тайните акции или с американското разузнаване. То е политически ход, предназначен да унижи Съединените щати.
	На следващия ден гражданинът Джими Картър се среща с освободените американци във военна база в Германия. „Още имам снимката пъхната някъде — спомня си Дохърти. — Бившият президент изглежда неловко, а аз изглеждам като навъсен труп.“*
	[* Daugherty, „А First Tour Like No Other“.]
	Вземането на заложниците е „акт на отмъщение“ за преврата на ЦРУ от 1953 г. в Иран — пише Кен Полак, ветеран анализатор на Близкия изток в ЦРУ.* Но наследството на тази стара операция е по-голямо от изпитанието на американците. Фанатизмът на иранската революция ще преследва следващите четирима президенти на Съединените щати и ще убие стотици американци в Близкия изток. Блясъкът от славата на тайните агенти от най-голямото поколение на ЦРУ ще се превърне в трагичен пожар за наследниците им.
	[* Kenneth M. Pollack, _The Persian Puzzle: The Conflict Between Iran and America_ (Mew York: Random House, 2004), pp. 128–180.]


>>	38. „Пират на свободна практика“

	На 4 октомври 1980 г. директорът на Централното разузнаване и трима от помощниците му отиват с кола до Уексфорд — милионерско имение в коневъдния район на Вирджиния, бивша собственост на Джон и Джаки Кенеди. Отишли са да представят информационна сводка на републиканския кандидат за президент Роналд Рейгън. Той се е съгласил да отдели на ЦРУ един час от времето си.
	Адмирал Търнър разполага с петнайсет минути, за да докладва за съвсем скорошното нахлуване на Саддам Хюсеин в Иран. Още петнайсет минути за вече деветмесечната съветска окупация на Афганистан и доставките на оръжие от ЦРУ в подкрепа на афганската съпротива. Боб Еймс, експертът на ЦРУ за Близкия изток, представя за петнайсет минути кралството Саудитска Арабия и теокрацията на аятолах Хомейни. Членове на Рейгъновия антураж, опиянени от перспективите за сигурна победа в идващите избори, влизат и излизат от стаята като герои от ексцентрична комедия. Часът свършва светкавично.
	Рейгън не знае за ЦРУ повече от наученото от филмите. Но той обещава да му даде пълна свобода на действие — и удържа на думата си. Избраният за работата човек е блестящият и непочтен организатор на кампанията му Уилям Дж. Кейси.
	Кейси, запленен от спомените за дните си като шеф на ССО в Лондон, окачва на стената на своя кабинет в главната квартира портрет с автограф на Бил Донован-Дивия и през следващите шест години Донован го съзерцава отвисоко. В една глобална и тоталитарна война — казвал е Дивия Бил — разузнаването трябва да е глобално и тоталитарно. Това е _кредото_ на Бил Кейси. Той си поставя за цел да възроди войнствения дух в ЦРУ. „Представата му за това как се води война срещу тоталитарна държава е очевидно формирана по време на Втората световна война — разказва Боб Гейтс, служил шест години под негово ръководство. — В тази война няма задръжки. В нея всичко е позволено.“*
	[* Интервю на автора c Гейтс.]
	Кейси иска да стане държавен секретар, но идеята ужасява приближените на Рейгън. Става дума за външността му. Кейси не е държавник: изглежда като разхвърлян креват, мърмори неразбираемо и яде като невидял. Бъдещата първа дама не може да понесе мисълта за Кейси, разсипващ храна по дрехите си на официална вечеря. Усещайки противопоставянето, Кейси е огорчен, но постига неформална сделка с Рейгън: ще приеме ЦРУ, но трябва да има ранг на министър — първият директор с такова положение — и възможността да вижда президента лично. Той ще използва тази власт не само за да прилага американската външна политика, но и за да я формира, сякаш все пак е държавният секретар. На Кейси му трябват само няколко минути с президента, намигане, кимване и си тръгва.
	Кейси е очарователен негодник, старомоден спекулант от Уолстрийт, направил състояние от продажбата на стратегии за укриване на данъци. Талантът му е да натиска правилата почти до точката на пречупване. „За Бога, трябва да се отървем от адвокатите!“ — измърморва веднъж той на Уилям Уебстър, Рейгъновия директор на ФБР. „Не мисля, че искаше да каже «изхвърлете Конституцията на боклука» — твърди Уебстър, юрист до мозъка на костите си. — Но усещаше ограниченията на закона. Искаше да се освободи от тях.“*
	[* Интервю на автора с Уебстър.]
	Рейгън му има доверие. Други — не. „Бях напълно изненадан, когато президентът Рейгън избра Кейси — казва Джералд Р. Форд. — Той нямаше квалификацията да бъде начело на ЦРУ.“*1 Директорът на ЦРУ при Форд се съгласява напълно. „Кейси беше неподходящ избор“ — твърди Джордж X. У. Буш.*2
	[*1 Устна история на Форд при Deborah Hart Strober and Gerald S. Strober, Reagan: The Man and His Presidency (Boston: Houghton Mifflin, 1998), p. 72.]
	[*2 Цитат от Буш при John Helgerson, „CIA Briefings of Presidential Candidates“, May 1996, CIA/CSI. Два други погледа към човека и работата: Лорънс Зилберман — федералният съдия, водил през 2005 г. разследването на работата на ЦРУ по оръжията за масово поразяване в Ирак — е съпредседател на Рейгъновата група по външната политика през 1980 г. „Наистина бих се съгласил да съм директор на ЦРУ, което беше обсъждано — казва Зилберман. — Но Кейси… претендираше повече, макар че смятах неразумно поставянето на ръководителя на предизборна кампания на тази работа.“ Лорънс Игълбъргър, служил като държавен секретар при президента Буш през 1992 г., заявява по-директно: „Или премахвате секретната страна на ЦРУ, което не бих желал да се случва, или просто трябва да сте много, много внимателни за човека, когото правите директор на ЦРУ, а това означава, че не назначавате Бил Кейси.“ Интервюта за FAOH.]
	Но Кейси вярва, че той е причината за избирането на Рейгън, както и че те двамата имат да играят историческа роля. Подобно на Рейгън, Кейси има големи планове. Като Никсън вярва, че ако нещо е тайно, то е законно. Като Буш смята, че ЦРУ въплъщава най-добрите американски ценности. И, подобно на Съветите, си запазва правото да лъже и мами.
	Годините на Рейгън започват с множество нови тайни операции, одобрени от малката Група за планиране по националната сигурност, заседаваща в Ситуационната стая в мазето на Белия дом. Групата е лабораторията за секретни акции по времето на Рейгън. В началото членовете й са президентът; вицепрезидентът Буш; държавният секретар Алегзандър М. Хейг — младши; секретарят по отбраната Каспар У. Уайнбъргър; съветникът по националната сигурност и председателят на Обединените началник-щабове; посланикът в ООН Джийн Къркпатрик; нейният близък приятел Бил Кейси. Кейси овладява първото съвещание и през първите два месеца на новата администрация групата му дава зелена светлина за широкообхватни тайни операции, насочени към Централна Америка, Никарагуа, Куба, Северна и Южна Африка.
	На 30 март 1981 г. един побъркан стреля в президента от вашингтонски тротоар. В този ден Рейгън е много близо до смъртта — факт, който американският народ не научава никога.
	Когато Ал Хейг — пресипнал, изпотен, треперещ — се вкопчва в трибуната на залата за пресконференции на Белия дом с побелели пръсти и обявява, че отговаря за положението, той не вдъхва доверие. Възстановяването на президента е бавно и болезнено. Такова е и залязването на Хейг. През цялата 1981 г. „имаше фундаментален проблем — казва вицеадмирал Джон Пойндекстър, тогава на работа в Съвета за национална сигурност. — Кой щеше да отговаря за външната политика?“* Въпросът никога не получава отговор, тъй като Рейгъновият екип по националната сигурност е постоянно във война със себе си, разкъсван от остри лични и политически съперничества. Държавният департамент и Пентагонът се сражават като две враждебни армии. Шестима души служат като съветници по националната сигурност в продължение на осем бурни години. Рейгън нито веднъж не опитва да спре забиването на нож в гърба.
	[* Устна история на Пойндекстър при Strober and Strober, _Reagan: The Man and His Presidency_ (Boston: Houghton Mifflin, 1998), p. 111.]
	Надделява Кейси. Когато Джордж П. Шулц поема от Хейг длъжността държавен секретар, той е шокиран, откривайки Кейси да осъществява безконтролно планове като този за нахлуването на 175 подкрепени от ЦРУ корейски командоси в Суринам, на североизточния бряг на Южна Америка. „Идеята беше несериозна — казва Шулц, който спира операцията.*1 — Шантаво. Бях потресен да открия, че се предлага такъв безумен план.“ Той бързо разбира, че „ЦРУ и Бил Кейси бяха неконтролируеми като «прасе върху ледена пързалка» и можеха да са самонадеяни в същата степен, в която лъжеха себе си“.*2
	[*1 George P. Shultz, _Turmoil and Triumph: My Years as Secretary of State_ (New York: Scribner, 1993), pp. 294–297.]
	[*2 Ibid., p. 84.]


#	„Общност с наочници“

	Бил Кейси е не по-малко умен, способен и вдъхновяващ лидер от другите, управлявали ЦРУ. Той е също така „пират на свободна практика“ — казва адмирал Боби Рей Инман, директор на Агенцията за национална сигурност, когато президентът Рейгън му нарежда да бъде вторият човек след Кейси през 1981 г.*
	[* Интервю на автора c Инман.]
	„Кейси ми каза много пряко, че не желае да бъде традиционният директор на разузнаването — твърди Инман. — Той искаше да бъде разузнавачът на президента и щеше да управлява тайната служба на ЦРУ.“*
	[* Свидетелски показания на Инман, Nomination of Robert М. Gates to Be Director of Central Intelligence, U.S. Senate, Select Committee on Intelligence, 102nd Congress, 1st Session, September 20, 1991, Vol. 1, p. 926.]
	Кейси вярва, че тайната служба е станала „общност с наочници, живееща с легендите и постиженията на предшествениците си от 50-те и 60-те години“ — казва първият му началник на персонала Боб Гейтс.* Тя се нуждае от свежа кръв. Кейси не дава и пет пари за организационната схема на ЦРУ — той протяга ръка дълбоко в недрата на Управлението или извън него, за да открие хора, които да следват нарежданията му.
	[* Robert M. Gates, _From the Shadows: The Ultimate Insider’s Story of Five Presidents and How They Won the Cold War_ (New York: Simon and Schuster, 1996), p. 209.]
	Ето защо избутва Джон Макмахън от мястото му на началник на тайната служба. „Гледаше на мен като на препятствие, когато се стигнеше до секретни действия — аз нямах такъв жар в работата — казва Макмахън. — Той знаеше, че ще оказвам възпиращо действие на това, което той или Управлението може да поискат да направят.“*
	[* Интервю на автора c Макмахън. Когато Макмахън е назначен да стресне анализаторите в директората по разузнаването, той открива, че цялата структура се нуждае от преобразуване. „Ако поисках да знам какво става в някоя страна, трябваше да питам три различни служби — казва Макмахън. — Имаше служба за военно разузнаване, служба за икономическо разузнаване и служба за политическо разузнаване. Тъй че ако кажех: «Какво става в Мексико?» — имах данни от три различни служби и трябваше да ги интегрирам и да правя анализа“.]
	Кейси замества ветерана с трийсетгодишен стаж със стария си приятел Макс Хюгел, набирал средства и печелил гласове за Рейгън. Хюгел е цапнат в устата делови могул, започнал след войната в Япония като търговец на коли втора употреба. Той не знае нищо за ЦРУ, което веднага става ясно. Дребен мъж с тупирана коса, веднъж той се появява на работа в открит до пъпа светлолилав гащеризон, а в посивяващите косми на гърдите му се гушат златни верижки. Тайните оперативни работници на ЦРУ, и на служба, и пенсионираните, се разбунтуват срещу него до един. Изнамират мръсотии за Хюгел, предават ги на _Уошингтън Поуст_ и го принуждават да напусне за по-малко от два месеца. Замества го Джон Стейн, който е помогнал на Мобуту да вземе властта и е създал камбоджанската резидентура по време на Виетнамската война. Скоро и Стейн, петият поред нов началник на тайните акции за пет години, се оказва твърде предпазлив за вкуса на Кейси. Той е изгонен, за да отвори място за един наистина дързък таен оперативен агент — Клеър Джордж. След като е изхвърлил Макмахън от тайната служба, Кейси му заповядва да преобразува директората по разузнаването и да раздруса анализаторите му. Макмахън започва първата голяма реорганизация на директората за трийсет години.
	Но това е нищо, сравнено с направеното от Боб Гейтс, когато заменя Макмахън в началото на 1982 г. Трийсет и осем годишният Гейтс е постигнал издигането си с една паметна бележка до Кейси. „ЦРУ бавно се превръща в Министерството на земеделието“ — пише той.* ЦРУ страда от „напреднал стадий на бюрократична атеросклероза“. Стаите са пълни с тромави посредствености, броящи дните до пенсионирането — и те са главната причина за „падането на качеството на нашето събиране на разузнавателна информация и на анализа през последните петнайсет години“.
	[* Gates, _From the Shadows_, pp. 223–224.]
	Гейтс заявява на анализаторите на ЦРУ, че са „ограничени, самодоволни, арогантни“ хора; работата им е „ирелевантна, безинтересна, идваща твърде късно, за да е от полза, твърде ограничена, лишена от въображение, твърде често направо сбъркана“; редиците им са пълни с аматьори, които „се преструват на експерти“.* Пропуснали са почти всички важни събития в Съветския съюз и успехите му в Третия свят през изминалото десетилетие. Време е да се стегнат или да си ходят.
	[* Nomination of Robert M. Gates, 1991, Vol. III, pp. 7–23.]
	Да се стегнат, означава да се строят в редичка. Когато Кейси не е съгласен с анализаторите си, което се случва често, той пренаписва заключенията им, за да отразяват неговите възгледи. Когато казва на президента: „Ето какво мисли ЦРУ“, това означава „Ето какво мисля аз“. Той прогонва от ЦРУ самостоятелно мислещите, неугодничещи анализатори, като един от последните напуснали е Дик Леман, началникът на актуалното разузнаване, който е изтърпял Алън Дълес, когато старецът преценява работата му по тежестта й, а не като чете съдържанието. „Работата за Кейси беше изпитание за всички отчасти заради растящата му капризност, отчасти заради десните му тенденции — казва Леман. — Възприемаше аргументи, но трябваха страшно много аргументи.“*
	[* Интервю на Леман за устна история, „Mr. Current Intelligence“, Summer 2000, CIA/CSI.]
	Като във вестник, подчинен на предразсъдъците на издателя си, аналитичната способност на Управлението се превръща в мнението на един човек. „Разузнавателната информация на ЦРУ в много случаи беше просто идеологията на Бил Кейси“ — разказва държавният секретар Шулц.*
	[* Интервю на автора с Шулц. През лятото на 1982 г. държавният секретар Шулц започва да обядва веднъж седмично с Бил Кейси. След като изминава по-голямата част от годината, Кейси и Шулц, приятели от едно десетилетие, откриват, че не могат да се понасят. „Имаше твърде много ангажименти — казва Шулц. — Грешка е ЦРУ да има дневен ред. Те трябва да дават разузнавателна информация. Ако имат дневен ред, тази информация може да бъде преиначена.“ От 1985 до 1987 г. заместник държавният секретар Джон Уайтхед и заместник-директорът на ЦРУ Боб Гейтс провеждат срещите. Уайтхед е ужасен „колко малко помощ получавам от ЦРУ за разбирането на ставащото в страните, в които имахме интереси и където имаше проблеми… Анализите бяха плитки, съдържаха много малко от това, което бих нарекъл информация, и често бяха неверни… Мислех, че самата организация някак се е влошила, така че информацията, която получаваше, и системата за събирането й не бяха вече много продуктивни“. Устна история на Уайтхед, FAOH.
	В картата на света на Управлението се увеличават зеещите празноти. „Главното ми притеснение в този момент е относно адекватността на разузнаването ни… из целия свят — казва пророчески адмирал Инман точно преди да отиде в главната квартира на Кейси през 1981 г. — Нямаме база данни за частите на света, които бяха изоставени през 60-те години, когато бяхме фокусирани изцяло върху Югоизточна Азия. Нямаше много притеснения за страните в Централна Америка, Карибите, Латинска Америка, Африка. Вярвам, че вероятността през това десетилетие да срещнем доста проблеми в посочените райони е много голяма.“ Bobby R. Inman, „Managing Intelligence for Effective Use“, Center for Information Policy Research, Harvard University, December 1980.]


#	„Аз ще се погрижа за Централна Америка“

	След публичното осъждане на всичко, олицетворявано от Джими Картър, Рейгън и Кейси използват седем големи програми за тайни действия, започнати от него. Доставките на оръжие за Афганистан и програмите за политическа война, които да подкрепят дисидентите в Съветския съюз, Полша и Чехословакия, ще се окажат сред най-важните операции на ЦРУ за Студената война. Но Кейси е по-заинтересуван от една истинска война в задния двор на САЩ.
	„В някакъв момент — твърди Клеър Джордж — Кейси е успокоил Роналд Рейгън: «Аз ще се погрижа за Централна Америка. Просто ми я оставете».“*
	[* Свидетелски показания на Клеър Джордж, Nomination of Robert M. Gates, 1991, Vol. II, p. 96.]
	През 1980 г. президентът Картър е одобрил три малки програми за тайни акции в Централна Америка. Те са насочени към сандинистите — левичарите, взели властта в Никарагуа и измъкнали страната от бруталното четирийсет и три годишно управление на дясната диктатура на семейство Сомоса. Сандинистката микстура от национализъм, теология на освобождението* и марксизъм става все по-близка до кубинската. Секретните действия на Картър задължават ЦРУ да подкрепя проамерикански политически партии, църковни групи, селски кооперации и съюзи срещу разпространението на социализма на сандинистите.
	[* „Теологията на освобождението“ е възникнало в Латинска Америка течение сред част от духовенството, което се придържа към постулата, че поведението на развитите държави е основна причина за бедността в т.нар. Трети свят. Приема се, че възниква на конференция на южноамериканските епископи в Меделин (Колумбия) през 1968 г. Основен текст е книгата на перуанския свещеник и богослов Густаво Гутиерес _Teologia de la liberation_ (1971). — Бел.прев.]
	Кейси превръща малокалибрените операции в огромна паравоенна програма. През март 1981 г. президентът Рейгън разрешава на ЦРУ да предостави оръжие и пари „за спиране на подкрепяни от чужбина подривна дейност и тероризъм“ в Централна Америка. Белият дом и Управлението обясняват на Конгреса, че целта е защитата на Салвадор, управляван от десни политици и техните ескадрони на смъртта, чрез прекъсване на никарагуанските доставки на оръжие за левите. Това е добре пресметната хитрост.* Истинският план е в Хондурас да се въоръжат и обучат никарагуанци — _контрите_, — които да отвоюват страната от сандинистите.
	[* Американският посланик в Никарагуа от 1982 до 1984 г. Антъни Куейнтън знае, че операцията е шарлатания. „Белият дом се беше отказал от всякакъв диалог. Подстрекаван от шефа на ЦРУ Бил Кейси, той вярваше, че единственият начин за разрешаване на проблема е да се изгонят сандинистите. Средството да се постигне това беше една сложна програма за тайни действия. Първоначално беше представена на Конгреса по крайно нечестен начин. Администрацията твърдеше, че агресивното отношение ще направи живота на сандинистите неудобен, ще препятства консолидирането на властта им и ще ги доведе до масата за преговори. Те щели да видят, че ако не преговарят, ще има неприемливи загуби за икономиката им. ЦРУ твърдеше, че това бил единственият начин да бъдат убедени да променят политиката си. Както с други тайни операции в други части на света, изглежда, нямаше обещания незабавен ефект.“ Устна история на Куейнтън, FAOH.]
	Кейси убеждава президента, че малката армия на ЦРУ може да завземе Никарагуа с щурм. Той предупреждава Рейгън, че ако те се провалят, армия от латиноамерикански левичари може да напредне от Централна Америка на север към Тексас. Анализаторите на ЦРУ опитват да го оборят — _контрите_ няма да победят, твърдят те; те нямат подкрепа сред народа. Кейси прави така, че докладите на отрицателите никога да не достигнат Белия дом. За да ги неутрализира, той изгражда Централноамериканската специална група с нейна собствена „военна стая“, в която служителите от тайните акции подправят отчетите, надуват заплахите, преувеличават перспективите за успех и напомпват докладите от мястото. Гейтс казва, че в продължение на години безрезултатно „се разправял с Кейси“ за военната стая.*
	[* Gates, _From the Shadows_, pp. 242–248.]
	Кейси задейства плановете си с подбирането на Дуейн Кларидж за шеф на Латиноамериканския отдел на тайната служба. Почти на петдесет, здрав пияч и пушач на пури въпреки ранен сърдечен пристъп, той никога не е работил в Латинска Америка, не говори испански и не знае почти нищо за региона. Кейси каза: „Отдели месец или два и в общи линии измисли какво ще правиш за Централна Америка — спомня си Кларидж. — Това беше целият му подход. И не беше кой знае каква философия да разбереш какво трябва да се прави.“ Клардиж разказва, че се явил с план от две точки: „Да водя война в Никарагуа и да започна да убивам кубинци.“ Кейси искаше да чуе точно това и каза: „Окей, започвайте и го направете.“*
	[* Интервю на Кларидж за сериала на _Си Ен Ен_ „Студената война“, 1998 г. Транскрипцията от Архива за национална сигурност е достъпна онлайн на адрес: http://www2.gwu.edu/-nsarchiv/coldwar/interviews/episodel8/clarridgel.html. „Латиноамериканският отдел винаги е бил изолирана част от Управлението; беше почти като малко феодално владение — разказва Кларидж в друга устна история. — Тъй че главното нещо беше да повлека отдела със себе си. След няколко седмици се върнах и казах на Кейси: «Ето какво трябва да направим: защо да не пренесем войната в Никарагуа…?» Точно това искаше да чуе той.“ Strober and Strober, _Reagan: The Man and His Presidency_, p. 165.]
	Посланикът на Рейгън в Никарагуа Антъни Куейнтън пристига за да поеме поста си в деня на стартовия изстрел. „Тайната война започна на 15 март 1982 г., когато ЦРУ, ползвайки никарагуански агенти, взриви мостовете, които свързваха Никарагуа и Хондурас — разказва той. — Слязох от самолета с жена си под огъня на фотографски светкавици и микрофони и бях запитан какво мисля за случилото се тази сутрин, за взривяването на мостовете и за това как то ще засегне отношенията между САЩ и Никарагуа. Не ми беше казано, че събитието ще стане в същия ден. ЦРУ си имаше свой собствен процес на планиране.“*
	[* Устна история на Куейнтън, FAOH. В годините на Рейгън посланиците много рядко говорят публично, когато ЦРУ създава външнополитически бъркотии. В един от многото случаи на публични излагания при войната в Централна Америка ЦРУ тихо предлага на Държавния департамент истинска находка. Управлението е получило сведения от деветнайсетгодишен никарагуанец, заловен в Салвадор. Той заявява, че бил обучен за въстанически действия от кубински войници в Етиопия. Имал да разкаже страхотна история. Би ли бил Държавният департамент заинтересуван да го представи на публиката във Вашингтон? По настояване на ЦРУ Държавният департамент организира поверителна среща за четирима доверени репортери. Представител на пресата придружава репортерите в малка стая, след което въвежда в нея никарагуанеца, който заявява: „Аз бях изтезаван от ЦРУ. Те опитаха да ме накарат да кажа, че съм бил изпратен в Салвадор. Аз съм патриотичен никарагуанец. Никога не съм бил в Етиопия.“ ЦРУ се оказва засегнато от един хитър тийнейджър.
	Уникалният „процес на планиране“ на Управлението за малко да приключи кариерите на сенаторите Гари Харт и Уилям Коен, последният — бъдещ секретар по отбраната. Те се разминават със смъртта по време на проучвателна мисия в Никарагуа, когато самолет на ЦРУ, току-що пуснал две петстотинфунтови бомби, се разбива във VIP салона на международното летище в Манагуа. „Това създаде много негативно отношение у двамата сенатори, що се отнася до качеството на тайните операции на ЦРУ“ — казва посланик Куейнтън.]
	Тайната война не остава задълго тайна.* На 21 декември 1982 г. Конгресът приема закон, който ограничава ЦРУ до заявената от него задача — прекъсване притока на комунистически оръжия в Централна Америка. На Управлението е забранено да ползва средствата си, за да прогони сандинистите. Президентът Рейгън остава верен на легендата, поддържайки фикцията, че Съединените щати не искат да свалят никарагуанския режим, давайки гаранциите си пред съвместна сесия на двете камари на Конгреса. Това е първият път, в който обичаният президент излъгва Конгреса, за да защити операциите на ЦРУ, но не и последният.
	[* ЦРУ не може да спечели тази война независимо от одобрението на Конгреса. „Нямахме капацитета да изградим отново паравоенните си възможности, за да водим война в Никарагуа — казва Джон Макмахън. — Управлението не беше подготвено — особено като личен състав — да води война или да обучава други да го правят.“ Интервю на автора с Макмахън.]


#	„Майната му на Конгреса“

	Конгресът дава на Кейси нови стотици милиони долари за тайната служба по време на първите му две години във властта. Разходите за американското разузнаване, погребани сред сметките на Пентагона, надхвърлят 30 милиарда долара, а бюджетът на Управлението надвишава 3 милиарда. Парите претоварват амбицията на ЦРУ и размаха на тайните акции.
	Кейси използва част от неочаквания късмет, за да наеме близо две хиляди нови попълнения за тайната служба, спирайки съкращенията, извършени при президентите Никсън, Форд и Картър. Новаците знаят далеч по-малко за света от предшествениците си. За тях е много по-малко вероятно да са служили в армията или да са живели в чужбина. Те са „неопровержимо доказателство, че ЦРУ вече не привлича най-умните хора на страната — казва Кларидж — шпиони — юпита, които се интересуват повече от плана си за пенсиониране и от вноските за здравната осигуровка, отколкото от защитата на демокрацията“.*
	[* Duane R. Clarridge with Digby Diehl, _A Spy for All Seasons: My Life in the CIA_ (New York: Scribner, 1997), pp. 303–318.]
	Конгресът енергично подкрепя едно по-голямо, по-умело, по-силно, по-умно ЦРУ.* Но той не стои зад война в Централна Америка. Американският народ също. Рейгън никога не се постарава да обясни защо войната е нещо хубаво. А и повечето американци не биха одобрили някои от съюзниците на ЦРУ — лидерите на Националната гвардия на никарагуанската диктатура, ударните части от аржентинската военна хунта, полковниците — убийци от хондураската армия и командирите на ескадроните на смъртта от Гватемала.
	[* Сенатът е избрал Кейси с 95:0 гласа, а Конгресът му дава стотици милиони долари в края на 1981 г. „Искаха ние да имаме възможност да покриваме тайно целия свят, за да предоставяме информация за намеренията и предупреждение — казва Джон Макмахън. — Искаха от нас да имаме добра инфраструктура за секретни действия. Хубавото на добрата тайна операция е, че лицето, вербувано да предоставя информация за ставащото в дадено правителство, често е влиятелно — и можете да го използвате като агент за тайни операции. Ако е външният министър, той може тънко да повлияе на страната, за да подкрепи тя гласуване в ООН, или пък да каже дори неща за САЩ. Ето как нашият потенциал за тайни акции започна да се възстановява много сериозно.“ Интервю на автора с Макмахън.]
	Пълномощията на Конгреса да надзирава ЦРУ бавно са еволюирали в работеща система през 1981 г. Към тогавашния момент се приема, че две специални Комисии по разузнаването, едната в Сената, другата в Камарата, трябва да получават и преглеждат президентските планове за тайни действия. Тези юзди никога не забавят Кейси. „Кейси беше виновен за пренебрежителното си отношение към Конгреса от деня, в който положи клетва“ — казва Боб Гейтс*1. Призован да свидетелства, той мърмори и замазва работите, а понякога и лъже през зъби. „Надявам се, че това ще спре копелетата!“ — изрича той на излизане от едно изслушване*2. Много от старшите служители на Кейси научават тънкото изкуство да дават показания по начини, които са „особено уклончиви“, по думите на неговия началник на специалната група за Централна Америка Алън Файърс*3. Други се опъват. Адмирал Инман подава оставка като заместник-директор на Кейси след петнайсет месеца, тъй като „го хванах да ме лъже в редица случаи“.*4
	[*1 Gates, _From the Shadows_, p. 213.]
	[*2 Бари Голдуотър от Аризона, победеният републикански кандидат-президент от 1964 г., е председател на Сенатския комисия по разузнаването от 1981 до 1984 г. Кейси е толкова пестелив откъм истината, че Голдуотър изисква от Държавния департамент придружители, които да го съпровождат до масата за даване на показания като свидетели на фактите. Един от тези придружители, посланик Денис Кукс, чува Кейси да измърморва изречението при излизането си от стаята за изслушване. Устна история на Кукс, FAOH.]
	[*3 Свидетелски показания на Файърс, Joint Hearings, Iran-Contra Investigation, Washington, D.C., 1988 г.]
	[*4 Интервю на Инман в Stansfield Turner, _Burn Before Reading: Presidents, CIA Directors, and Secret Intelligence_ (New York: Hyperion, 2005), pp. 196–201.]
	Лъжите на Кейси са предназначени да разхлабят стягащата се юридическа каишка. Ако Конгресът няма да финансира операциите на ЦРУ в Централна Америка, той ще работи покрай закона, търсейки частни финансисти или някой чужд властник, за да му дадат парите.*
	[* През 1984 г., когато Конгресът спира парите на Управлението за _контрите_, войната затихва и се провеждат избори. ЦРУ предоставя пари и пропаганда за Артуро Крус — старши, бивш посланик в Съединените щати и легитимният водач на политическата опозиция срещу сандинистите. Но лидерът на последните Даниел Ортега бие Крус с две на едно. В момента, в който пиша, Ортега бе преизбран, а Никарагуа остава една от най-бедните и изолирани страни в Западното полукълбо. „Войната беше ненужна, безчовечна и неразумна — заявява Крус, след като Рейгън и Кейси са мъртви. — Трябва да кажем, че всички ние направихме огромни грешки“.]
	Въпреки откритото презрение на Кейси Комисиите по разузнаването на Конгреса му дават голяма власт по силата на „пълномощията със световен обхват“ — подписани от президента Рейгън разрешения, които осигуряват тайни кампании срещу реални и предполагаеми заплахи из целия свят.* Много от операциите на ЦРУ са замислени от Кейси като велики проекти за подсилването на някой американски съюзник или за обезкървяване на някой американски враг. Но те се свеждат до даването на оръжия на военни диктатори. Една от първите такива операции започва 10 дни след като Кейси встъпва в длъжност. Тя продължава десет години.
	[* Устна история на Кукс, FAOH.]
	През януари 1981 г. с такова пълномощие от ЦРУ се изисква да направи нещо относно либийския диктатор Муамар Кадафи, който служи като временен оръжеен склад за радикалните движения в Европа и Африка. В търсене на база за операции срещу Либия ЦРУ решава да контролира управлението на нейната съседка Чад, една от най-бедните и изолирани страни на Африка. Агентът в тази мисия е Хисен Хабре, министър на отбраната на Чад, който е скъсал с правителството си и се е укрил с около две хиляди бойци в Западен Судан. „В резултат от решението на Кейси американската помощ започна да тече — казва посланик Дон Норланд, най-старшият американски дипломат, акредитиран в Чад в началото на Рейгъновата ера. — ЦРУ беше дълбоко замесено в цялата операция. Хабре получаваше пряка и непряка помощ.“*
	[* Устна история на Норланд, FAOH.]
	Официалната външна политика на Съединените щати е налагането на мирно разрешение на конфликта между групировките в Чад.* Хабре е извършил безброй жестокости срещу собствения си народ; би могъл да управлява само с груба сила. ЦРУ, знаейки малко за него и за историята му, го подпомага да вземе властта в Чад през 1982 г. Управлението го подкрепя, тъй като е враг на Кадафи.
	[* „Ние бихме желали да видим мирно разрешение на борбата на групировките в Чад“ — твърди документ на Държавния департамент от 17 ноември 1981 г. Трудно е да се разбере как въоръжаването до зъби на една групировка от ЦРУ допринася за целта. „Lybian Threat to Sudan“, Department of State, разсекретено на 30 юли 2002 г.]
	Самолетите на ЦРУ пренасят оръжията до Северна Африка на партиди, координирани от Съвета за национална сигурност. Това е първата голяма тайна операция, при която младият подполковник от персонала на СНС Оливър Норт привлича вниманието на Бил Кейси. Дейвид Блейкмор, военен помощник в чадската операция, получава настоятелно обаждане от Норт една петъчна вечер в края на 1981 г. „Попита за забавянето в доставката на оръжието до Чад. Искаше да види, че започва веднага. Отговорих: «Да, полковник Норт, чудесно. Известили сме Конгреса и трябва да чакаме толкова и толкова дни и ще започне. Наясно сме със спешността». Отговорът на Норт беше: «Майната му на Конгреса. Изпращайте нещата веднага.» И ние го направихме.“* Хиляди загиват, докато Хабре и частите му се бият за контрол над Чад. Със засилването на сблъсъците Управлението го въоръжава с ракети _Стингър_, най-доброто носимо на рамо противосамолетно оръжие. Според посланик Норланд на Съединените щати е струвало „може би половин милиард долара, за да го поставят на власт и да го държат на власт осем години“. Американската подкрепа за Чад — политиката на Кейси — е била, казва той, „лошо решение“. Но малцина американци въобще са чували за страната, а още по-малко са загрижени за съдбата й. И още по-малко знаят, че през 80-те години съюзникът на ЦРУ Хабре получава пряка подкрепа от Саддам Хюсеин.
	[* Устна история на Блейкмор, FAOH.]
	В навечерието на Войната в Залива срещу Ирак от 1991 г. Управлението разбира, че около дузина от изпратените от него в Чад _Стингъри_ липсват, че за тях не се знае нищо — и вероятно са в ръцете на Саддам. Когато държавният секретар Джеймс А. Бейкър III научава за това, той е втрещен. Бейкър е отговарял за персонала на Белия дом при започването на секретната акция, но е загубил следите им. Той се пита гласно: „За какъв дявол дадохме на Чад ракети _Стингър_?“*
	[* Устна история на Ричард Богосян, FAOH. Богосян, американски посланик в Судан по време на Войната в Залива през 1991 г., е свидетел на въпроса на Бейкър. Отговорът — твърди Джеймс К. Бишоп, главният служител в Държавния департамент по военните и разузнавателните дела в Африка — е, че Хабре е „враг на нашия враг… Разбрахме пълната му история по-късно“. Устна история на Бишоп, FAOH. „Разузнаването ни за най-важните за нас части на Африка не беше добро — разказва Бишоп през 80-те години. — Информацията от човешки източници в Африка не беше особено качествена. Агентите бяха използвани основно срещу «главния враг» — Съветите, вербувани в стил «игра на котка и мишка» от съмнителна важност за националния интерес“.]


#	„Един прекрасен ден Съединените щати няма да са тук“

	Най-голямата оръжейна мисия на ЦРУ е глобалната мрежа за доставки за _муджахидините_, свещените войни на Афганистан, които се сражават със сто и десет хилядната съветска окупационна армия.* Тя е започнала при Джими Картър през януари 1980 г. Тъй като е идея на Картър, Кейси не я приема от все сърце — поне не отначало. Но той скоро вижда възможността, която му се предоставя.
	[* Малцина американци — наистина много малко — предугаждат съветското нашествие. „Спомням си как още през август 1979 г. писах доклади за Бжежински, като твърдях, че равнището на присъствие на съветските военни инструктори в Афганистан към момента предсказва някакво голямо военно ангажиране там — заяви в интервю с автора Уилям Одъм, тогава старши военен помощник в Белия дом (по-късно Одъм ще стане тризвезден генерал и ще управлява Агенцията за национална сигурност при президента Рейгън). — Що се отнася до точния момент и деня, когато се случи, това е друга работа. За света и за много хора в администрацията на Картър беше изненада.“ Съветското нахлуване в Афганистан започва по време на коледните празници през 1979 г., а ЦРУ не дава на президента на САЩ почти никакво предупреждение. Картър, в невъзможност да помогне на отвлечените в Иран американци, одобрява план за подкрепа на афганците в съпротивата им срещу бруталната съветска инвазия. През януари 1980 г. той заповядва на ЦРУ да достави на Пакистан произведени в съветския блок оръжия от резервите на американските съюзници. Пакистанското разузнаване трябва да ги предаде на неколцина афгански въстанически водачи. „Два дни след съветското нахлуване в Афганистан предадох на президента на САЩ паметна бележка, която, ако си спомням добре, започваше с думите: «Сега имаме възможност да дадем на Съветския съюз неговия Виетнам» — разказа Бжежински в интервю с автора. — По-нататък се говореше, че това е агресивен акт, който заплашва стабилността на региона и — потенциално — дори позицията ни в Персийския залив, както и че трябва да направим, каквото можем, за да натикаме Съветите в блатото, помагайки на муджахидините. И президентът го одобри. Създаде се една неформална коалиция за предоставяне на подкрепа, която включваше нас, пакистанците, саудитците, китайците, египтяните и британците. Целта на подкрепата съответстваше на първите думи на записката до президента.“ Забележките на Хауърд Харт са от речта му пред Miller Center of Public Affairs, Университет на Вирджиния, 7 септември 2005 г.]
	„Аз бях първият началник на резидентура, изпратен в чужбина с великолепната заповед: «Убивай съветски войници» — казва Хауърд Харт, пристигнал в Пакистан през 1981 г. — Представете си! Хареса ми.“ Целта е благородна. Но мисията не е освобождаването на Афганистан. Никой не вярва, че афганците могат въобще да победят.
	В началото саудитците харчат за подкрепа на бунтовниците колкото ЦРУ, долар за долар. Китайците вкарват оръжия за милиони долари, също както и египтяните, и британците. Управлението координира доставките. Харт ги предава на пакистанското разузнаване. Пакистанците прибират голяма част, преди да ги предадат на политическите лидери на афганската съпротива в Пешавар, източно от прохода Хайбер, а последните също складират дела си, преди оръжията въобще да достигнат Афганистан.
	„Не се опитвахме да казваме на афганските въстаници как да водят войната — разказва Джон Макмахън. — Но когато видяхме някои от съветските успехи срещу муджахидините, аз се убедих, че не всички предоставяни от нас оръжия стигат до ръцете на афганските стрелци.“ Ето защо той отива в Пакистан и свиква среща на седмината водачи на бунтовническите групи — от обутите в мокасини парижки емигранти до тромавите планинци. „Казах им, че съм загрижен, че отклоняват оръжията, като или ги складират за по-късно, или «не дай Боже, ги продавате». Те се засмяха. И казаха: «Напълно сте прав! Складираме си оръжие. Понеже един прекрасен ден Съединените щати няма да са тук и ние ще бъдем оставени да водим борбата си сами».“
	Шефовете на пакистанското разузнаване, които скъпернически отпускат по малко от оръжието и парите на ЦРУ, покровителстват най-боеспособните афгански групи. Тези групи се оказват и най-ревностните ислямисти. Никой не си представя, че свещените войни могат да обърнат своя _джихад_ срещу Съединените щати.
	„При тайните действия — казва Макмахън — винаги трябва да мислиш за края на играта, преди да я започнеш. А ние невинаги правим това.“*
	[* Интервю на автора с Макмахън.]


#	„Брилянтен план“

	През май 1981 г. Съветите претеглят реториката и реалността на администрацията на Рейгън и започват да се боят от изненадваща атака от страна на Съединените щати. Те влизат в състояние на глобална ядрена готовност, което продължава две години. Свръхсилите са били твърде близо до започната по случайност ядрена война, без ЦРУ въобще да го разбере — прави извод Боб Гейтс десетилетие по-късно. „Тогава не схванахме нарастващото отчаяние на хората в Кремъл… колко сиви, изолирани и погълнати от себе си са били; колко параноични и страхливи са били“ — казва Гейтс, най-изтъкнатият съветски анализатор на Управлението и най-ревностният панегирист на представянето му в тази сфера.*
	[* Gates, _From the Shadows_, p. 258. Какво наистина става в Москва? Кейси иска да достави разузнавателна информация за важните фигури в Политбюро, за съветското население, за малцинствата и дисидентите, за всекидневието в империята на злото. Но след като ЦРУ не може да даде въпросната информация чрез шпионаж, той остава верен на предубежденията си. Посланик Уорън Цимерман е бил заместник-началник на мисията в Москва от 1981 до 1984 г. и в продължение на тези четири години Кейси и ЦРУ хвърлят на боклука неукрасените му доклади за колабиращата съветска империя. Когато пристигнах — спомня си Цимерман, — съветският лидер Леонид Брежнев „вече беше в деменция, заваляше думите, задрямваше, напиваше се“. След като Брежнев умира, страната за кратко е ръководена от Юрий Андропов, началника на съветското разузнаване, който също умира, а после от Константин Черненко, друг вожд на прага на смъртта. Политбюро, машината за вземане на решения в Москва, е „напълно парализиран, неефективен политически апарат“, воден от „банда 70–80 годишни мъже, някои от които не са излизали от Съветския съюз, казва Цимерман. — Възгледът им за Съединените щати беше изцяло стереотипен, основан на прочетеното в ужасните им вестници и списания“. Те имат „само най-елементарни познания и разбиране за САЩ“. Американското разбиране за ставащото в Съветския съюз не е много по-добро. Гериатричните генерали и корумпираните апаратчици от старата гвардия на КПСС едва кретат през последните си дни, съветската икономика рухва от разходите по поддържането на една армия на световно равнище, реколтите изгниват на полето поради липса на гориво за транспорт, който да откара храните от колхозите на пазара — и малко от тези факти стигат до колективното съзнание на ЦРУ. Управлението не пресмята и равновесието на страха. Всяка изпратена на Белия дом национална разузнавателна преценка на съветските стратегически сили за 1974–1986 г. надценява степента, в която Москва модернизира ядрената си мощ.
	Кулминацията на незабелязаната ядрена криза от 1982 и 1983 г. идва, когато Рейгън обявява, че Съединените щати ще изградят система за противоракетна отбрана — „Звездни войни“, която да удари и унищожи съветските ядрени оръжия по време на полета. Страната няма — и двайсет и пет години по-късно все още няма — технологията, която Рейгън си представя. Администрацията на Рейгън подпира Инициативата за стратегическа отбрана с енергична контра пропагандна кампания, за да убеди Съветите, че „Звездни войни“ се основават на истинска научна работа, и за да притъпи световните критики към визионерския план. Програмата за информационна война кара Съветите да изтръпнат. „Те бяха истински изплашени — казва Цимерман. — Приемаха — колкото и да е чудно, — че можем да го направим. Както се оказа, ние бяхме подправили опитите си, а те повярваха.“ От своя страна Съветите преувеличават силата си — в политическите лъжи към народа, в официалните заявления на Политбюро — и ЦРУ им вярва. Устна история на Цимерман, FAOH.
	Действията на Управлението по отношение на съветските ядрени оръжия и оръжейни изследвания са улеснени от операция, ръководена от Джим Олсън, по-късно шеф на контраразузнаването на ЦРУ. По време на администрацията на Картър, както си спомня Олсън, новите спътници за снимково разузнаване _Ключалка_ засичат прокопаването на канал покрай една магистрала на излизане от Москва и поставянето на кабел в него. Линията стига до център за изследване и развиване на ядрените оръжия край столицата. Тя е маркирана от капаци към подземния канал. Олсън отива в Москва след продължителна подготовка с подземен макет в естествен размер, откъсва се от преследвачите си от КГБ, дегизира се, отваря един канал, влиза под земята и слага записващо устройство на кабела. Черпането от извора продължава почти пет години — и след това лентите не фиксират повече нищо. James М. Olson, _Fair Play: The Moral Dilemmas of Spying_ (Washington, DC: Potomac, 2006), pp. 9–11.]
	Ако Съветите са подслушали разговора между френския президент Франсоа Митеран и президента Рейгън, проведен същото лято, са щели да имат основателна причина да се боят.
	През юли 1981 г. на една икономическа конференция на най-високо равнище в Отава Митеран дръпва Рейгън настрана. Действащите като шпиони преводачи предават: френското разузнаване контролира изменник от КГБ — полковник Владимир Ветров, и Митеран смята, че Съединените щати трябва да погледнат работата му. Неговата папка с кодовото име _Досие Феъруел_ е предадена на вицепрезидента Буш и на Бил Кейси.* Шест месеца са нужни на хората от Съвета за национална сигурност и от ЦРУ, за да осъзнаят значението й. Междувременно Ветров е полудял и е убил свой колега от КГБ. Той е арестуван, разпитан и екзекутиран.
	[* Gus W. Weiss, „The Farewell Dossier“, Studies in Intelligence, Vol. 39, №5, 1996, CIA/CSI. Вайс е служещ от Съвета за национална сигурност, който измисля ключови елементи от плана за атака.]
	_Досието Феъруел_ съдържа четири хиляди документа, които дават детайли за десетгодишната работа на едно подразделение в Дирекцията за наука и технология на КГБ. Групата се нарича _Линия X_. Тя работи с всички важни разузнавателни служби в Източна Европа. Тя краде американско ноу-хау — особено софтуер, сфера, в която Съединените щати имат десетгодишна преднина пред Съветите. Усилията на КГБ за кражба на технологии се простират от най-обикновените международни търговски панаири до драматичното скачване на космическите кораби _Аполо_ и _Съюз_ през 1975 г.
	Досието съдържа улики, че Съветите са копирали американски софтуер за самолетни радарни системи. То говори за амбициите на съветските военни учени да достигнат до ново поколение военни самолети и до вечно изплъзващата се цел — защитата срещу балистични ракети. Досието идентифицира десетки съветски разузнавачи, внедрени да крадат технологии в Съединените щати и в Западна Европа.
	САЩ отвръщат на удара. „Беше брилянтен план — казва Ричард Алън, първият съветник по национална сигурност на Рейгън, чиито подчинени са го създали.* — Започнахме да пробутваме на Съветите некачествена технология, дефектна компютърна технология, дефектна технология за сондиране за петрол. Пробутахме им много, оставихме ги да крадат неща, които вземаха с удоволствие.“ Представяйки се за служители — изменници от американския военнопромишлен комплекс, хора от ФБР дават кавалкада троянски коне на съветските шпиони. Сред бомбите със закъснител има компютърни чипове за оръжейни системи, план за космическа совалка, инженерни проекти за химически заводи и турбини по последна дума на техниката.
	[* Richard Allen, Miller Center of Public Affairs, University of Virginia, Проект за устна история на Роналд Рейгън, 28 май 2002 г.]
	Съветите опитват да построят тръбопровод за природен газ от Сибир до Източна Европа. Те се нуждаят от компютри, които да контролират манометрите и клапите му. Търсят софтуера на свободния пазар в САЩ. Вашингтон отхвърля молбата, но едва забележимо посочва канадска компания, която може и да има исканото от Москва. Съветите изпращат офицер от _Линия X_, който да открадне софтуера. ЦРУ и канадците се наговарят да допуснат кражбата. Няколко месеца софтуерът работи отлично. След това бавно започва да повишава налягането в тръбопровода. Експлозията в сибирската пустош струва на Москва милиони, които тя трудно може да си позволи.
	Мълчаливата атака срещу съветските военни и инженерни програми продължава една година. Кейси я завършва, като изпраща Джон Макмахън в Западна Европа, за да предаде на приятелските разузнавателни служби около двеста съветски офицери и агенти, посочени в _Досието Феъруел_.
	Операцията използва почти всички достъпни на ЦРУ оръжия — психологическа война, саботаж, икономическа война, стратегическа измама, контраразузнаване, кибервойна — всичко това в сътрудничество със Съвета за национална сигурност, Пентагона и ФБР. Тя разрушава активен съветски шпионски екип, нанася щети на съветската икономика и дестабилизира съветската държава. Успехът е страхотен. При друго развитие програмата би могла да бъде сметната за терористичен акт.


>>	39. „По опасен начин“

	В продължение на повече от десетилетие терористи са отвличали самолети, вземали са заложници и са убивали американски посланици. Нито ЦРУ, нито друго подразделение на американското правителство има ясна представа какво да направи по въпроса.
	В последната неделя на 1981 г. Антъни Кеуйнтън, тогава все още координатор на правителството по контратероризма, получава важно телефонно обаждане от държавния секретар Хейг: в понеделник в един часа Куейнтън трябва да представи на Белия дом работата си. „Представих сводката на президента, към когото се присъединиха вицепрезидентът, директорът на ЦРУ, директорът на ФБР и някои членове на Съвета за национална сигурност — разказва посланик Куейнтън. — След няколко желирани бонбона президентът задряма. Това само по себе си бе доста смущаващо.“*
	[* Устна история на Куейнтън, FAOH.]
	Същата седмица Хейг обявява, че международният тероризъм ще измести човешките права като проблем номер едно за Съединените щати. Скоро след това заявява, че Съветите тайно направляват мръсната работа на най-лошите терористи по света.* Той иска от ЦРУ да потвърди това дръзко изказване. Кейси е съгласен с Хейг, но няма факти, с които да го докаже. Анализаторите на Управлението не могат да ги набавят въпреки ожесточените ругатни от страна на шефа. Поставено под натиск, ЦРУ извършва измама — заключенията на Кейси са едва-едва прикачени към анализ, който не може да ги подкрепи. Опитът да се хвърли вината върху Кремъл е неразбиране на истинската природа на терора в Близкия изток.
	[* След края на Студената война се появиха доказателства за пряка съветска подкрепа за Уади Хадад, палестински терорист — ренегат, загинал през 1978 г. Обвинението на Хейг остава недоказано.]
	Някога ЦРУ е имало един изключително ценен източник: Али Хасан Саламе, началник на разузнаването на Организацията за освобождение на Палестина (ООП) и съучастник в убийството на 11 израелски атлети на Олимпийските игри в Мюнхен през 1972 г.*1 Предложената от него информация е маслинова клонка, протегната към САЩ от председателя на ООП Ясер Арафат. Водещ офицер на Саламе е Боб Еймс, работил из улиците на Бейрут, преди да се издигне до заместник-шеф на близкоизточния отдел на тайната служба.*2 През 1973 г. Саламе и Еймс се споразумяват, че ООП няма да напада американци. В продължение на четири години ООП и ЦРУ споделят информация за общите си врагове в арабския свят. По това време докладите на ЦРУ за тероризма в Близкия изток са по-добри откогато и да било по-рано или по-късно. Те показват разбиране, че тероризмът надскача държавната подкрепа, че е вкоренен в гнева на прогонените. Проучване на Управлението от април 1976 г. заключава, че „вълната на бъдещето“ е „развитието на сложна база за подкрепа на транснационална терористична дейност, която като цяло е независима от контрола на доминираната от държавата международна система и не й се подчинява“.*3
	[*1 На 2 март 1973 г. — в деня, в който Бил Колби поема тайната служба на ЦРУ — ООП, врязала се в съзнанието на американците преди шест месеца с убийството на 11 израелски атлети на Олимпийските игри в Мюнхен, отвлича американския посланик в Судан и заместника му. Те са похитени на прием в саудитското посолство в Хартум, столицата на Судан. Ударът е последица от преврата срещу току-що огласения като платен агент на ЦРУ премиер-министър на Судан. „Вписването на министър-председателя във ведомостта ни за заплатите си беше просто викане на белята и напълно ненужно — твърди координаторът по антитерористичните действия на Рейгън Робърт Оукли от Държавния департамент. — Като го поставихме в платежния списък на ЦРУ, ние го корумпирахме и го направихме много уязвим.“ Похитителите в Хартум искат САЩ да освободят осъдения убиец на Боби Кенеди — палестинеца Сирхан Сирхан. Президентът Никсън, отговаряйки набързо на репортерски въпрос същия ден, заявява, че Съединените щати няма да преговарят с терористи. По заповед на Ясер Арафат палестинците хладнокръвно убиват двамата дипломати.
	ЦРУ не може да отговори, тъй като американското правителство няма политика, съгласно която да го направлява. ООП е действала девет години, финансирана главно от правителството на Саудитска Арабия и емирите на Кувейт. Обзетостта на ЦРУ и на американското правителство изобщо от идеята за държавно субсидирания тероризъм се запазва и след Студената война. Това прави много по-трудно за американците двайсет години по-късно да разберат възхода на един богат, живял в Судан саудитец — самопровъзгласилият се принц Осама Бин Ладен — не държавно подкрепян терорист, а терорист, който субсидира дадена държава. Първите движения в посока на мирен процес в Близкия изток след войната Йом Кипур от 1973 г. отвеждат ЦРУ в нова и неизследвана територия. Заместник-директорът на Централното разузнаване Върнън Уолтърс отлита тайно до Мароко, за да се срещне с Али Хайан Саламе. Инициатор на срещата е Ясер Арафат; той изпраща сигнал, че желае да бъде третиран като държавен ръководител, а не като терорист без държава. След войната Йом Кипур той иска ООП да преговаря за Западния бряг. Иска и да установи палестинска власт. Арафат опитва и да се представи като умерения глас на палестинските аспирации. Уолтърс си спомня: „Кисинджър каза: «Не мога да изпратя някой друг, тъй като това ще са преговори и еврейската общност в САЩ ще откачи. Но вие сте разузнавателен контакт.» Възразих му: «Д-р Кисинджър, аз съм заместник-директор на ЦРУ. Вероятно съм шести или седми номер в списъка им за ликвидации.» Той ми отговори: «Аз съм номер едно. Ето защо отивате вие».“ Срещата е плодоносна. ЦРУ открива канал за връзки с ООП на високо равнище. След като Саламе се завръща от Мароко в ливанската си база и влиза в контакт с резидентурата на ЦРУ в Бейрут, шефът на разузнаването на ООП започва да се среща редовно с Боб Еймс. Устна история на Уолтърс, FAOH.
	Не всички вярват на купуваната от ЦРУ в Бейрут информация. „Бяха пленници на калпавите си доклади“ — твърди Толкът Сийли, пристигнал като американски посланик в Ливан след убийството на предшественика му Франсис Мелой, извършено при представянето на акредитивните писма през 1976 г. Каналът на Саламе работи пет години — до убийството му от израелското разузнаване през 1978 г. Този контакт е кулминацията в разбирането на ЦРУ за корените на гнева в арабския свят, момент на проумяване кои са палестинците и какво искат — единственият и изключителен триумф от периода на Бил Колби като директор на Централното разузнаване. Устна история на Сийли, FAOH; интервю на автора с Колби.]
	[*2 Еймс е бил „изключително талантлив“, казва Боб Гейтс в интервю с автора. „Винаги смятах, че най-доброто ми кадрово решение за целия ми престой в Управлението е привличането на Боб Еймс от тайната служба, за да бъде начело на анализаторската служба на ЦРУ, която работи за Близкия изток. Твърде иронично, след всички изкарани в Управлението години, работейки в опасни операции из Близкия изток, рискувайки живота си, той бе убит като шеф на отдела за анализи, когато беше в Бейрут по време на посещението си в посолството. Тъй че когато бе убит, той работеше за мен, а не за тайната служба. Често съм си мислил, че ако Боб Еймс беше останал жив, Съединените щати може и да не се бяха намесили в Ливан и ходът на историята там може и да се беше променил донякъде“.]
	[*3 Timothy Naftali, _Blind Spot: The Secret History of American Counterterrorism_ (New York: Basic, 2005), p. 85.]
	Този начин на мислене изчезва от донесенията на Управлението след 1978 г., когато израелското разузнаване убива Саламе като отмъщение за Мюнхен. Той не се появява до следващото поколение. Когато президентът Рейгън встъпва в длъжност, ЦРУ почти няма надеждни източници за тероризма в Близкия изток.


#	„Твърде малко разузнавателна информация за дълго време“

	На 16 юли 1982 г., петък, деня, в който полага клетва като държавен секретар, Джордж Шулц се сблъсква с международна криза в Ливан. Второто телефонно обаждане от кабинета му за деня е до Боб Еймс, който е станал водещият анализатор на ЦРУ за арабските страни.
	Еймс е най-влиятелният служител на ЦРУ от своето поколение — „изключително талантлив“ човек, казва Боб Гейтс. Висок, красив, със слабост към ръчно изработените каубойски ботуши, той работи лично с Арафат, йорданския крал Хюсеин и ливанските лидери. Сред завербуваните от него е политическият главатар от Бейрут Башир Джемайел, християнин — маронит, най-високопоставеният източник на Управлението в Ливан.
	Маронитската мрежа на Управлението е водещата сила в Бейрут. Облягането на нея заслепява ЦРУ за факта колко силно мнозинството от ливанците ненавижда властта на маронитското малцинство. Този гняв е главната причина за разтърсилата страната гражданска война, отворила пътя за израелското нахлуване от юни 1982 г.
	През август държавата се разпада — мюсюлмани срещу християни, мюсюлмани срещу мюсюлмани. Джемайел, със силната подкрепа на Съединените щати и Израел, е избран за президент от ливанския парламент. ЦРУ още веднъж има държавен глава за свой щатен служител. Джемайел лично уверява Управлението, че американците ще бъдат в безопасност в Ливан след изтеглянето на въоръжените части на ООП и прекратяването на бруталния израелски обстрел на Бейрут.
	На 1 септември президентът Рейгън представя политическа стратегия, която ще трансформира Близкия изток. Тя е сглобена тайно от малък екип с участието на Боб Еймс. Успехът й зависи от хармонично сближаване, при което Израел, Ливан, Сирия, Йордания и ООП си сътрудничат по указанието на САЩ. Стратегията изтрайва две седмици.
	На 14 септември президентът Джемайел е убит, когато бомба разрушава щабквартирата му. За отмъщение маронитските съюзници на ЦРУ, насърчавани от израелските войски, избиват около седемстотин палестински бежанци, озовали се в копторите на Бейрут. Жени и деца са погребани под камъните. Заради убийствата и предизвиканата от тях гневна реакция президентът Рейгън изпраща контингент американски морски пехотинци като мироопазваща сила. Обаче няма мир, който да бъде пазен.
	При десанта на морските пехотинци „хората от Управлението се заеха да възстановят някои от разстроените си мрежи“ — разказва Робърт С. Дийон, американският посланик в Ливан.* — Те останаха обвързани — вероятно по опасен начин — с маронитите.
	[* Устна история на Дилън, FAOH.]
	Докато ЦРУ се бъхти да се възстанови в Бейрут, то не вижда една нова, изгряваща от развалините сила. Един убиец, Имад Муния, главатар на терористичната група _Хизбула_ — „Партията на Бог“ — събира пари и експлозиви и обучава престъпниците си за поредица бомбени атентати и отвличания, които ще парализират САЩ за години. Той докладва в Техеран, където аятолах Хомейни е създал _Служба за освободителните движения_, която да подпомага месианското му видение за завоюване на Ирак, завземане на светилището в Кербала и настъпление към Йерусалим през река Йордан.
	Името на Муния е забравено днес, но той беше Осама Бин Ладен на 80-те, страшното лице на терора. Докато пиша тези редове, все още е на свобода.
	В неделя, 17 април 1983 г., Боб Еймс отлита в Бейрут, отбива се в американското посолство по пътя си от летището, след което вечеря с трима колеги в дома на заместник резидента Джим Люис, оцелял една година в ханойския _Хилтън_ след залавянето му в планините на Лаос преди петнайсет години.
	Еймс не е бил в Бейрут в продължение на пет години. „Беше развеселен, че е отново тук“ — казва Сюзан Морган от ЦРУ, седяла на масата в неделя вечер.* Завърнал се е, за да опита да възстанови загубеното от Управлението с убийството на Джемайел.
	[* Susan M. Morgan, „Beirut Diary“, _Studies in Intelligence_, Summer 1983, CIA/CSI. Наскоро разсекретеният отчет от първа ръка на Морган убедително оборва няколко публикувани версии за атентата в посолството в Бейрут, особено тази на Боб Баер от ЦРУ, според когото ръката на Еймс била открита на стотици метри нататък в пристанището на Бейрут.]
	В понеделник сутринта Еймс се обажда на Морган и я кани на вечеря същия ден в хотел _Мейфлауър_. След това тя отива на обяд в Сидон, южно от Бейрут. Докато вдигат чиниите от масата, келнерката споменава, че по радиото имало съобщение за експлозия в американското посолство. Морган се завръща в Бейрут замаяна, едва виждайки разрушените от офанзивата на израелската армия села. За да стигне до посолството, трябва да мине през полицейски кордон на Крайбрежния булевард. Сградата е унищожена. Еймс и колегите му са били убити веднага от ударната вълна и са погребани под камъка, желязото и пепелта. Откриват го сред развалините в 2,30 сутринта. Морган измъква паспорта, портфейла и брачната му халка.
	Загинали са шейсет и трима души, сред тях седемнайсет американци, включително шефът на бейрутската резидентура Кен Хаас, ветеран от резидентурата в Техеран; заместникът му Джим Люис и една секретарка, Филис Филачи, която се е закалила през годините, прекарани в провинциите на Южен Виетнам. Общо седем служители и помощен персонал са убити — това е най-смъртоносният ден в историята на ЦРУ. Взривът е работа на подкрепяния от Иран Имад Муния.
	Заличаването на бейрутската резидентура и смъртта на Робърт Еймс унищожават способността на Управлението да събира информация в Ливан и в голяма част от Близкия изток, „оставяйки ни с твърде малко разузнавателна информация за дълго време след това — казва Сам Люис, американски посланик в Израел тогава.* — Станахме прекалено зависими от израелското разузнаване“. ЦРУ ще вижда ислямската заплаха в Близкия изток през израелска призма за остатъка на Студената война.
	[* Устна история на Люис, FAOH.]
	Сега Бейрут е бойно поле за САЩ. Но докладите на Управлението, съставяни без източници, нямат никакво политическо отражение. Американските морски пехотинци вземат страната на християните, американските самолети хвърлят бомби срещу мюсюлманите, а американските кораби изстрелват еднотонни снаряди по хълмовете на Ливан, без да знаят какво удрят. Белият дом е тръгнал на война в Близкия изток без представа в какво се замесва.
	На 23 октомври 1983 г. терористите на Муния докарват камион — бомба в американските казарми на международното летище в Бейрут и убиват 241 морски пехотинци. Експлозията се оценява в килотона — мерната единица, използвана при тактическите ядрени оръжия.


#	„Все едно действахме в тъмното“

	Трийсет и шест часа след атентата срещу казармите, докато в Бейрут все още броят мъртвите и ранените, Белият дом, Пентагонът и ЦРУ отклоняват вниманието на нацията към едно малко неприятно марксистко въстание в Гренада — мъничък остров в Карибско море, залят от бригада кубински военни строители. Лидерът на острова Морис Бишоп е убит в борбата за власт и смъртта му предоставя „оправдание за заемане с проблема“ — казва Дуейн Кларидж, началник на Латиноамериканския отдел и един от главните автори на плана за инвазията в Гренада.
	„Разузнаването ни за Гренада беше калпаво — разказва Кларидж. — Все едно действахме в тъмното.“* Това допринася за объркаността на операцията, при която загиват деветнайсет американци, а най-малко двайсет и един пациенти в психиатрична болница са убити при американско бомбардировъчно нападение.
	[* Интервю на Кларидж за сериала на Си Ен Ен „Студената война“, 1998 г., транскрипция от Архива за национална сигурност, достъпна онлайн на адрес: http://www2.gwu.edu/-nsarchiv/coldwar/interviews/episode-18/clarridge1.html]
	ЦРУ организира своята част от нахлуването от хотел в Барбадос. Заместникът на Кларидж връчва на колегата си от Държавния департамент Тони Гилеспи предложението на Управлението за ново правителство на Гренада. „ЦРУ имаха план да сформират правителство — спомня си Гилеспи. — Това беше някакъв строго секретен списък, с всевъзможни кодови думи.“* Той го подхвърля на най-опитните американски дипломати в региона. Те го погледнаха и само вдигнаха ръце. Думите им бяха: „Това са някои от най-лошите типове на Карибите. Не ви трябват в близост до острова.“ Списъкът включва „най-лошите негодници… трафиканти на наркотици и мошеници“. Въпросните мерзавци са платените осведомители на ЦРУ. Както Алън Дълес е оценявал работата на анализаторите си не по значението й, а по теглото на доклада, неговите наследници определят стойността на секретната информация според цената й. Това е правилото в Бейрут, в Барбадос и по целия свят.
	[* Устна история на Гилеспи, FAOH.]
	Приятните резонанси от освобождаването на Гренада са заглъхнали към 26 февруари 1984 г., когато последният американски морски пехотинец напуска Бейрут, като изпращането им е обречено на провал заради почти пълната липса на точна разузнавателна информация. Мисията е оставила 260 мъртви американски войници и шпиони и враговете на САЩ на власт.
	Кейси дълго се е оглеждал за нов резидент, който да има смелостта да възстанови „зрението“ на ЦРУ в Ливан. Единственият кандидат е опитният, но остаряващ Бил Бъкли, служил по-рано в Бейрут, но с вече компрометирано прикритие. Кейси решава, че си струва риска да го върне.
	Осемнайсет дни след извеждането на последния морски пехотинец от Ливан Бъкли е отвлечен на път за работа. Той е в неприятелски ръце.


>>	40. „Той рискуваше много“

	Управлението има известен опит със заложници. Един от служителите му току-що е бил освободен от четирийсетдневен тежък плен.
	Тимъти Уелс, раняван в бой трийсет и четири годишен ветеран от Виетнам, е изпратен в Адис Абеба, столицата на Етиопия, през 1983 г. Страната е контролирана от марксисткия диктатор Хайле Менгисту Мариам, чиято предоставена от Москва придворна гвардия е командвана от източногермански разузнавачи. Това е второто назначение на Уелс в ЦРУ. Наредено му е да предизвика политическо раздвижване. „Имаше президентско решение, подписано от Роналд Рейгън — казва Уелс. — То беше заповед. Бях там, за да помогна да се свали проклетото правителство.“*
	[* Интервю на автора с Уелс.]
	Десет години по-рано, когато Уелс е бил морски пехотинец от охраната на американското посолство в Хартум, палестински стрелци отвличат посланика и заминаващия си шарже д’афер на един прием. Президентът Никсън прави прибързано изказване в стил „никакви отстъпки“. Председателят на ООП Ясер Арафат отговаря с разрешение за убийството на американците. Разтърсващият опит кара Уелс да промени живота си. Той се завръща в Съединените щати, отива в колеж и постъпва в ЦРУ. Изкарва осемнайсет месеца обучение за тайната служба и пристига в Етиопия след двегодишен престой в Уганда. Назначен е под прикритието на търговски служител от Държавния департамент. Тогава търговията на Съединените щати с Етиопия е малка. Менгисту е в списъка на Белия дом за най-търсените злодеи.
	При президента Картър ЦРУ има микроскопичен проект за тайни действия — финансова подкрепа за емигрантска група с името _Етиопски народен демократичен съюз_. При президента Рейгън програмата става начинание за милиарди долари, провеждано без ограничения. Уелс наследява мрежа от етиопски интелектуалци, професори и бизнесмени, за която подозира, че е проникната от силите за сигурност на Менгисту. Задачата му е да снабдява хората с пари и пропаганда, сътворена от работещ с Управлението бивш етиопски министър на отбраната. Плакати, памфлети и стикери пристигат в дипломатическите пратки в посолството, където персоналът от ЦРУ надхвърля хората от Държавния департамент в съотношение две към едно.
	Уелс е наясно, че е следен. Но продължава с работата. „Изненадан съм, че им отне толкова време да ме хванат“ — разказва той.
	На 20 декември 1983 г. главорезите на Менгисту нахлуват на среща, организирана от Уелс в един от заможните квартали, и арестуват трима водачи на опозицията — 78-годишен помощник на бившия император Хайле Селасие; петдесетгодишен бизнесмен и неговата племенница — учен биолог. Уелс се крие два дни и две нощи в гардероба, където са пропагандните материали. Тогава го открива придворната гвардия на Менгисту. Те връзват Уелс, довеждат тримата дисиденти обратно в къщата и започват да ги изтезават. Уелс чува писъците им и признава, че е служител на ЦРУ Похитителите завързват очите му, хвърлят го в кола и го откарват. На Бъдни вечер го отвеждат в тайна квартира южно от града, в място, наречено Назрет. Следващите пет седмици Уелс е разпитван и бит. Черепът му е пукнат, а раменете — изкълчени.
	„За да спаси задника си, този американец поставя остатъка от организацията в опасност, предава я“ — казва Джоузеф П. О’Нийл, заместник-началник на мисията в американското посолство.* Като следствие множество етиопци са затворени, изтезавани или убити.
	[* Устна история на О’Нийл, FAOH.]
	В края на седемте седмици мъчение чрез израелското посолство в Найроби етиопците изпращат съобщение, че са задържали служител на ЦРУ. Същия ден президентът Рейгън изпраща своя посланик с извънредни пълномощия — генерал Върнън Уолтърс, който тогава е в Африка, да освободи Уелс.
	На 3 февруари 1983 г. бившият заместник-директор на разузнаването, шейсет и седем годишен и обременен с подагра, се смъква тромаво от самолета в Адис Абеба, строполява се в една кола и стига до посолството, задъхвайки се в разредения въздух на 8300 фута надморска височина.* „Какво ще кажете на Менгисту?“ — пита О’Нийл. Уолтърс отговаря: „Президентът на Съединените щати иска обратно господин Тимъти Уелс.“ Той няма намерение да преговаря.
	[* Около 2490 м. над морското равнище. — Бел.прев.]
	Уолтърс отива в президентския дворец в Асмара, където Менгисту му чете тричасова лекция по етиопска история. Уелс е освободен на следващия ден. Косата му е посивяла. Разкрил е на неприятеля идентичността на още четирима души от резидентурата на ЦРУ.
C>
	КОНТРАРЕВОЛЮЦИОННИ ЕЛЕМЕНТИ СА ЗАЛОВЕНИ НА МЕСТОПРЕСТЪПЛЕНИЕТО
C$
	Обявява сутрешното заглавие в _Етиопиан Хералд_, англоезичния вестник в столицата. То е отпечатано на първа страница покрай снимката на осемнайсет ужасени етиопци, застанали пред маса, отрупана с оръжия, листовки и касети. Повечето — ако не и всички — от хората на снимката по-късно умират в затвор.
	Уелс се завръща във Вашингтон с реактивен самолет _Лиър_. Група служители на ЦРУ посрещат самолета. Това не е празненство за „добре дошъл“. Подозират го в измяна. Отвеждат го в тайна квартира в предградията на Вирджиния и го разпитват в продължение на шест седмици. „Ако бях искал да остана пленник, щях да остана в Етиопия“ — заявява им Уелс.
	„Исках да постъпя в Управлението, понеже те се грижат за хората си — казва той. — Не се погрижиха за мен по никакъв начин или под никаква форма. Смятаха ме за предател. Бях помолен да напусна. Това бе унищожително за мен.“ Болката остава и след повече от двайсет години.
	„Администрацията на Рейгън предприе тайна операция, започната в много малък мащаб при Картър, и я превърна в дейност, която да се провежда в Етиопия — твърди Дейвид Корн, американският шарже д’афер в Адис Абеба при вземането на Уелс за заложник. — Това бе нещо, за което не вярвах, че може да мине незабелязано, и се опитах да го спра. Бях уверен, че при практикувания от страна на етиопското правителство надзор над нас то ще бъде разкрито. То беше разкрито.“*
	[* Интервю на автора с Корн и устната му история. Устна история на Корн, FAOH.]


#	„Що за разузнавателно управление ръководите?“

	На 7 март 1984 г. е отвлечен Джереми Левин, шефът на бюрото на _Си Ен Ен_ в Бейрут. На 16 март изчезва Бил Бъкли, началникът на резидентурата на ЦРУ. На 8 март преподобният Бенджамин Уиър, презвитериански мисионер, изчезва от улиците на града. През годините на Рейгън общо 14 американци са взети за заложници в Бейрут.
	Бъкли обаче е винаги на първо място в мислите на Кейси, и то с основание, тъй като директорът е лично отговорен за трудното му положение. Кейси пуска на президента Рейгън запис, на който се чува изтезаването на Бъкли. Според всички сведения това има силен ефект.
	ЦРУ излиза с поне дванайсет плана за освобождаването му, но никога не разполага с достатъчно разузнавателна информация, за да ги изпълни. В безсилието си тайната служба се заема с опит за отвличането на Имад Муния. „Президентът одобри препоръката на директора на Централното разузнаване Кейси Муния да бъде отвлечен“ — твърди правителственият координатор по контратероризма Робърт Оукли.* ЦРУ смята, че той е в Париж. Предупредени от Управлението, френски разузнавачи нахлуват в хотелската стая, в която им е казано, че ще го открият. На мястото, където се предполага, че се намира двайсет и пет годишният ливански терорист, те намират петдесетгодишен испански турист.
	[* Устна история на Оукли, FAOH.]
	Един от многото източници, които парижката резидентура на ЦРУ е вербувала в името на контратероризма, е иранският измамник Манушер Горбанифар: мошеник, бивш агент на САВАК — тайната полиция на шаха. Дебел, оплешивяващ, с козя брадичка, облечен в луксозни костюми, с поне три фалшиви паспорта, Горбанифар е избягал от Иран след падането на стария режим. Оттогава продава съмнителна информация на ЦРУ и на израелското разузнаване. Той предсказва събитията, след като са се случили; информацията му е внимателно измайсторена, за да води до плащания в брой. Един ден след отвличането на Бъкли Горбанифар се среща с хора от ЦРУ в Париж и им казва, че притежава информация, която може да го освободи. Управлението го подлага на три последователни теста с детектора на лъжата. При последния той се издънва на всеки въпрос, с изключение на името и националността. На 25 юли 1984 г. ЦРУ официално удостоверява, че Горбанифар е завършен лъжец — „фалшификатор на информация и вредител“ — и издава за него рядко използваното клеймо, заповед, която посочва, че той не съобщава истината и че на думата му никога не бива да се вярва. Въпреки това на 19 ноември 1984 г. Горбанифар примамва ветерана от ЦРУ Тед Шекли на тридневна среща в четиризвезден хотел в Хамбург.
	След безжалостно амбициозен възход до второто място в тайните служби преди пет години Шекли е бил принуден от адмирал Търнър да се пенсионира за голямо облекчение на някои от колегите си от ЦРУ. Името му е станало синоним на професионална непочтеност в Управлението. Сега той работи като частен разузнавателен посредник — продавач на тайни като Горбанифар. На срещи с различни ирански емигранти се е представял като емисар на президента на Съединените щати.
	Шекли слуша с интерес, докато Горбанифар обсъжда начините за освобождаване на американските заложници. Може би с таен откуп, с предаване на пари в брой. А може и да е доходоносно. САЩ могат да изпратят оръжия на Иран чрез търговската фирма _Стар Лайн_, ръководена от Горбанифар съвместно с израелското разузнаване. Продажбата на оръжия ще породи благосклонност в Техеран, ще даде милиони на участващите в нея търговци и голяма сума за освобождаването на Бил Бъкли и останалите американски заложници. Шекли докладва за разговора на вездесъщия Върнън Уолтърс, който пък предава доклада на контратерористичния цар Робърт Оукли.
	На 3 декември 1984 г. е отвлечен Питър Килбърн, библиотекар в Американския университет в Бейрут. Във Вашингтон семействата на заложниците умоляват Белия дом да направи нещо. Молбите им нараняват президента, който постоянно пита Кейси какво прави ЦРУ, за да ги освободи. „Рейгън беше загрижен за съдбата на заложниците и не можеше да разбере защо ЦРУ не е в състояние да ги открие и освободи — казва Боб Гейтс. — Той все повече и повече притискаше Кейси да ги намери. Трудно беше да се устои на натиска на Рейгън. Нямаше крясъци или тежки обвинения — нищо в стила на Джонсън или Никсън. Просто критичен поглед, внушение за болка и молбата: «Ние просто трябва да измъкнем тези хора» — повтаряна почти ежедневно, седмица след седмица, месец след месец. Подразбираше се обвинението: _Що за разузнавателно управление ръководите, ако не можете да откриете и спасите тези американци?“_*
	[* Robert М. Gates, _From the Shadows: The Ultimate Insider’s Story of Five Presidents and How They Won the Cold War_ (New York: Simon and Schuster, 1996), p. 397.]


#	„Сами си го бяхме направили“

	През декември 1984 г., докато Вашингтон се подготвя за второто встъпване в длъжност на Рейгън, предложението на Горбанифар за улесняване на изгодната сделка „оръжия срещу заложници“ все още е в сила. Кейси го поддържа. Същия месец той официално предлага ЦРУ да финансира войната си в Централна Америка с пари от чужбина. В продължение на половин година той е пробутвал идеята на Белия дом.
	Конгресът забранява финансиране за войната от американска страна непосредствено преди деня на изборите през 1984 г. Две издънки в тайната служба са довели до спирането. Най-напред е фиаското с комиксите. Откакто Кейси е изчерпал малкия запас паравоенна опитност на ЦРУ в Централна Америка: „Управлението трябваше да се пресяга навън и да въвежда хора, които да могат да водят войната за него — казва заместник-директорът на разузнаването Джон Макмахън. — Това се правеше главно чрез пенсионирани военни от специалните части, които бяха научили занаята си във Виетнам.“* Един от тези ветерани притежава стар комикс, използван за обучаване на виетнамските селяни — как да завземат дадено село, като убият кмета, началника на полицията и милицията. ЦРУ го превежда на испански и го раздава на _контрите_. Това скоро става известно, като няколко високопоставени служители на ЦРУ смятат, че „някой предприема тайна операция срещу нас — казва Макмахън. — Това беше абсурдно. И излезе, че ние сами си го бяхме направили“. Кейси наказва с мъмрене петима старши служители за книжката с комиксите. Трима от тях отказват да подпишат заповедите. Неподчинението им остава ненаказано.
	[* Интервю на автора с Макмахън.]
	След това идват мините. Искайки да унищожи останките от икономиката на Никарагуа, Кейси е наредил миниране на никарагуанското пристанище Коринто — акт на война. Това е внезапно хрумване на Дуейн Кларидж, породено от отчаянието след пресъхването на средствата за _контрите_. „Една вечер си седях вкъщи — на чаша джин, да съм честен — и си казах: по дяволите, мините трябва да са решението!“ — разказва Кларидж.* Управлението ги прави евтиничко, от канализационни тръби. Кейси е уведомил Конгреса за минирането с недоловимото си мърморене. Когато сенаторът Бари Голдуотър, републиканският председател на Комисията по разузнаването, вдига врява за работата, служителите на ЦРУ го изкарват тъп пияница.
	[* Интервю на Кларидж за сериала на _Си Ен Ен_ „Студената война“, 1998 г., транскрипция в Архива за национална сигурност, достъпна онлайн на адрес: http://www2.gwu.edu/-nsarchiv/coldwar/interviews/episode-18/clarridge1.html. Покойният сенатор Даниел Патрик Мойнихан, по онова време началник от квотата на демократите в Комисията по разузнаването, описа злепоставянето на сенатор Голдуотър от страна на ЦРУ в интервю с автора. През 1982 г., докато орязва средствата за контрите, Конгресът одобрява тайна операция на ЦРУ за употребата на повече от 2 милиона долара за избирането на християндемократа Хосе Наполеон Дуарте за президент на Салвадор, обезсилвайки кандидатурата на командира на ескадроните на смъртта Роберто д’Обюсон.]
	Конгресът, нащрек заради методите на Кейси, специално е забранил на Управлението да иска пари от трети страни, за да заобиколи забраната за оказване помощ на _контрите_. Въпреки това Кейси урежда Саудитска Арабия да налее 32 милиона долара, а Тайван още 2 милиона, като парите текат през контролирана от ЦРУ швейцарска сметка. Но това е палиатив.
	През януари 1985 г., в началото на втората Рейгънова администрация, директорът получава две настоятелни заповеди от президента: Освободете заложниците. Спасете _контрите_. Задачите се смесват в ума му.
	Кейси гледа на живота като на авантюра. Той вярва, че политиката, дипломацията и разузнаването са вид бизнес. Пресметнал е как кризата със заложниците и недостигът на пари за _контрите_ могат да бъдат разрешени чрез голяма сделка с Иран. Директорът би предпочел лично да ръководи иранската операция, но се изправя пред пълното неодобрение на тайната служба за работа с прословутия Манушер Горбанифар, а ЦРУ няма друг канал към Иран. Кейси би се радвал да спаси самостоятелно и _контрите_, но на ЦРУ е забранено да им оказва пряка помощ. Решението му е да проведе и двете операции без правителството да знае.
	Той измисля нещо, което според него е решаващата тайна акция. Тя продължава по-малко от две години — от началото до края си — и е опасно близо до това да провали президента Рейгън, вицепрезидента Буш и самото управление.
	„Той рискуваше много — размишлява Боб Гейтс, — излагайки на опасност президента, себе си и ЦРУ.“*
	[* Gates, _From the Shadows_, p. 315.]


>>	41. „Измамникът на измамника“

	На 14 юни 1985 г. _Хизбула_ — „Партията на Бог“ — отвлича полет № 847 на компанията TWA от Атина за Рим и Ню Йорк. Те отвеждат самолета в Бейрут, измъкват от седалката му един водолаз от американския флот, застрелват го в главата и хвърлят тялото му на пистата, недалеч от мястото на смъртта на американските морски пехотинци в казармите им преди двайсет месеца.
	Похитителите искат освобождаването на 17 затворени терористи, задържани в Кувейт — един от тях е шуреят на Муния — и на 766 ливански затворници, държани от Израел. Президентът Рейгън неофициално притиска Израел и 300 от затворниците са освободени. По молба на Белия дом председателят на иранския парламент Али Акбар Хашеми Рафсанджани помага да се договори освобождаването на самолета.
	Изпитанието дава на Кейси следния урок: Рейгън е склонен да прави сделки с терористи.
	Същата седмица иранският измамник Манушер Горбанифар предава съобщение на директора чрез привлечен под съдебна отговорност американец от ирански произход, трафикант на оръжие и роднина на Рафсанджани. То представлява ободряващ бюлетин: _Хизбула_ държи заложниците. Иран контролира _Хизбула_. Оръжейна сделка с Иран може да освободи американците.
	Кейси внимателно излага предложението на президента. На 15 юли 1985 г. Рейгън записва в дневника си: „Може да има пробив за измъкването на нашите седем жертви на отвличане.“* На 3 август президентът дава на Кейси формалното одобрение за сключване на сделката.
	[* Ronald Reagan, _An American Life_ (New York: Simon and Schuster, 1990), pp. 501–502. Ако не е посочено по друг начин, фактите, цифрите и цитатите относно аферата Иран — контри в тази глава са взети от документите на Комисията на двете камари на Конгреса и от окончателния доклад на екипа от независими юристи, които са разследвали фиаското.]
	С това разрешение израелците и Горбанифар изпращат до Техеран две партиди с общо 504 американски ракети _ТОУ_. Иранците плащат около 10 000 долара за ракета, посредникът прибира скромна печалба, а Иранската революционна гвардия получава оръжията. На 15 септември, часове след пристигането на втората партида, преподобният Бенджамин Уиър е освободен след шестнайсет месеца плен.
	Двата стълба на външната политика на Рейгън — никакви сделки с терористите, никакви оръжия за Иран — рухват в дълбока тайна.
	Три седмици по-късно Горбанифар съобщава, че останалите шестима заложници могат да бъдат освободени срещу няколко хиляди американски противосамолетни ракети _ХОУК_. Цената продължава да расте: триста, четиристотин, петстотин ракети за човек. На 14 ноември Кейси и Макмахън се срещат със съветника по националната сигурност Робърт Макфарлан и заместника му адмирал Джон Пойндекстър. И четиримата смятат, че Израел ще достави оръжията на фракция в иранската армия, която иска да свали аятолах Хомейни. Но това е лъжа, параван, измислен от Горбанифар и израелските му поддръжници, които ще спечелят милиони от операцията — повече доставени оръжия означават повече печалба за прибиране.
	Кейси избира за представител на ЦРУ, който да наблюдава посредниците, Ричард Секърд — американски генерал в оставка, станал търговец на оръжие. Секърд е бил лоялен войник в глобалното нелегално въоръжаване и финансиране на _контрите_ зад гърба на Конгреса. Работата му е да гарантира, че дял от печалбите ще се окаже в правилните ръце.


#	„Това наистина не си струва труда“

	Малко след 3 ч. през нощта в петък, 22 ноември 1985 г., Дуейн Кларидж, тогава шеф на европейския отдел на тайната служба, е събуден от трескаво телефонно обаждане от подполковник Оливър Норт. Срещат се на шестия етаж на главната квартира на ЦРУ след около час.
	Превозването на _ХОУК_ до Иран се превръща в поражение. Израелците са натоварили осемстотин технически остарели ракети на един самолет _Боинг_ 747 на _Ел Ал_. Идеята им е да откарат оръжията в Лисабон и да ги прехвърлят на нает от Секърд нигерийски товарен самолет, който да ги достави в Техеран. Но никой не е осигурил право за кацане на израелския самолет, който в момента е някъде над Средиземно море.
	Норт казва, че самолетът носи съоръжения за вадене на петрол за Иран, и би ли могъл Кларидж да пусне всичко в ход, за да подготви приземяването му в Португалия? Това кара Кларидж, който не е глупак или педант с уставите, да се замисли. Не е важно дали на борда на самолета има сонди, бебешки бутилки или базуки, забелязва той. Изпращането на _каквото и да е_ на иранците е против законите и външната политика на Съединените щати. Но Норт го уверява, че президентът е вдигнал ембаргото и е разрешил тайна сделка за освобождаването на заложниците.
	Кларидж работи по проблема целия уикенд. Отхвърлен е един полет, след това друг. Най-накрая урежда за ЦРУ един _Боинг_ 707 във Франкфурт. По-малкият самолет успява да лети от Тел Авив до Техеран и да достави част от товара — осемнайсет ракети _ХОУК_ — на иранците в понеделник, 25 ноември. Иранското правителство е недоволно от количеството и качеството на остарелите оръжия, оставяйки настрана надписите им на иврит.
	Никой не е по-нещастен от заместник-директора на Централното разузнаване Джон Макмахън, който идва на работа в 7 ч. сутринта, за да открие, че ЦРУ е нарушило законите. Само преди седмици Макмахън е отклонил опит на членовете на Съвета за национална сигурност да нарушат президентската забрана на политическите убийства. „Получихме чернова на секретна изпълнителна заповед, която ни нареждаше да ликвидираме терористи с изпреварващи удари — спомня си Макмахън. — Казах на нашите хора да я върнат и им съобщих: «Когато президентът отмени заповедта, забраняваща на ЦРУ да убива, тогава ние ще приемем това.» Това взриви момчетата от СНС. Те побесняха.“*
	[* Интервю на автора с Макмахън.]
	Полетът на _Боинг_ 707 на ЦРУ е тайна акция, която изисква пълномощно — подписана президентска заповед. Макмахън знае, че президентът по принцип е одобрил сделка „оръжия за заложници“. Но на практика участието на ЦРУ изисква президентския подпис. Макмахън нарежда на главния юридически съветник на Управлението да състави пълномощно с обратна сила — със задна дата, като фалшив чек, — което да разрешава „оказването от страна на ЦРУ на съдействие на частни лица при опитите им да постигнат освобождаването на американци, държани като заложници в Близкия изток“. Документът продължава: „Като част от тези усилия известни количества чужда материална част и муниции могат да бъдат доставени на правителството на Иран, което предприема стъпки, за да улесни освобождаването на американските заложници.“
	Написано е черно на бяло. ЦРУ изпраща пълномощното на Белия дом. На 5 декември 1985 г. президентът на Съединените щати го подписва. Според условията му и според второ пълномощно, съставено няколко седмици по-късно, Кейси е човекът, който в последна сметка е отговорен за сделката „оръжия за заложници“.
	Кейси повиква Горбанифар във Вашингтон, за да го помаже като иранския агент на ЦРУ в операцията. Клеър Джордж го умолява да спре: „Бил, човекът наистина не е стока — казва той. — Това наистина не си струва труда.“ Същото прави и Чарлз Алън от ЦРУ, началник на специалната група за откриване на заложниците към Управлението. На 13 януари 1986 г. той се среща с Горбанифар и след това отива да се види с Кейси.
	„Описах го на директора като измамник“ — казва Алън. Кейси отговорил: „Е, това може би е измамникът на измамника.“ Кейси държи ЦРУ да продължи да използва Горбанифар като свой търговец на оръжие и представител пред иранското правителство. Чарли Алън е наясно, че има само една мислима причина за използването му. Иранският мошеник е казал на служителя на ЦРУ, че оръжейната сделка може да отклони пари за „момчетата на Оли в Централна Америка“.
	На 22 януари 1986 г. Норт тайно записва на касета разговор с Горбанифар. „Мисля, Оли, че това е най-добрият шанс — казва посредникът със смях. — Няма да открием толкова удобно време отново, няма да получим такива добри пари, правим всичко без разходи, правим терористите без разходи, Централна Америка без разходи.“ След дълъг пазарлък първата трансакция за ХОУК е приключила с оставянето на 850 000 долара в швейцарската банкова сметка, контролирана от Ричард Секърд. Полковник Норт взема парите и ги дава на контрите. Иран вече е източник на секретни средства за войната в Централна Америка.
	Тогава иранците съобщават, че искат военни разузнавателни сведения за войната срещу Ирак. ЦРУ вече е предоставило информация на Ирак, за да бъде ползвана срещу Иран. Това е твърде много за Макмахън. В телеграма от 25 януари 1986 г. до Кейси, който се среща с пакистанските си колеги в Исламабад, Макмахън предупреждава, че ЦРУ „подпомага и поощрява не когото трябва. Даването на отбранителни ракети е една работа, но когато съобщаваме разузнавателни данни за военната диспозиция, ние предоставяме на иранците средствата за настъпателни действия“.
	Кейси отхвърля съвета му. Малко след това Макмахън се оттегля от поста на втори човек в ЦРУ, прекратявайки кариера от трийсет и четири години с нотка на огорчение. Боб Гейтс заема мястото му.
	Сделката започва.


#	„Хубава идея“

	Ролята на Оливър Норт в нелегалните действия за поддържането на войната срещу сандинистите е публична тайна във Вашингтон от средата на лятото на 1985 г. През същата зима репортерите работят върху подробни разкази за извършеното от него в Централна Америка. Но вън от много малък кръг хора в ЦРУ и Белия дом никой не знае какво прави той в Иран.
	Норт е изработил паричната страна на размяната на оръжие за заложници. Пентагонът ще прехвърли хиляди ракети _ТОУ_ на ЦРУ. Разходите за Управлението са 3469 долара за ракета, цена под установената — жизненоважен факт, известен на много малко хора. От името на ЦРУ Секърд ще плати 10 000 долара за парче, ще изкара 6531 долара брутна печалба, ще прибере приличен дял и ще прехвърли останалото на _контрите_ в Централна Америка. Горбанифар ще покрие разходите от 10 000 долара и още малко, като отново покачва цените на ракетите, докато ги продава на иранците. В зависимост от количеството оръжие, което САЩ ще продадат на Техеран, контрите могат да получат милиони.
	В края на януари секретарят по отбраната Уайнбъргър нарежда на главния си помощник — бъдещия държавен секретар Колин Пауъл, да прехвърли хиляда ракети _ТОУ_ от склад на Пентагона на съхранение в ЦРУ. Ракетите пристигат в Иран през февруари чрез Ричард Секърд и Манушер Горбанифар. Иранският посредник е надул прилично цените си, преди оръжията да достигнат Техеран. Когато парите потичат обратно, ЦРУ дава на Пентагона една позната на перачите на пари техника. Чековете са разбити на суми от 999 999,99 долара или по-малко. Финансови трансфери на ЦРУ от 1 милион долара и повече изискват рутинно съобщение до Конгреса. Секърд получава от Горбанифар 10 милиона долара за хилядата ракети. По-голямата част от печалбата е определена за _контрите_.
	В паметна бележка от 4 април 1986 г. подполковник Норт представя цялостната картина на вицеадмирал Джон Пойндекстър, новия президентски съветник по националната сигурност. Той докладва, че след като разходите на всички бъдат покрити, „12 милиона долара ще се използват, за да се закупят изключително необходимите за никарагуанските демократични съпротивителни сили доставки“. Както Норт отбелязва — „това бе хубава идея“.
	От сложната сметка липсва само един елемент: заложниците. През юли 1986 г. са задържани четирима. Шест месеца по-късно са вече дванайсет. Готовността на американците да предоставят оръжия на иранците само увеличава апетита за заложници.
	„Обосновката на Норт, подкрепяна от привържениците му в ЦРУ, беше, че похитителите в Ливан са различна група от получателите на компенсацията — казва американският посланик в Ливан Джон X. Кели. — _“Нашите шиити са надеждни. Отвличанията са дело на други шиити."_ Това бяха пълни глупости!"*
	[* Устна история на Кели, FAOH.]
	Кейси и групичка лоялни към него анализатори скалъпват теорията, че оръжейната сделка ще даде сигнал за подкрепа на умерените политици в правителството на Иран. Това е тъжен пример за начина, по който „ЦРУ бе покварено“ при администрацията на Рейгън, по думите на Филип С. Уилкокс — младши, главния разузнавателен служител на Държавния департамент и най-високопоставената му свръзка с ЦРУ в края на 80-те години.* В правителството на Иран не са останали умерени хора. Всички те са били убити или натикани в затвора от хората, получили оръжията.
	[* Устна история на Уилкокс, FAOH.]


#	„Аз се надявам, че няма да се разчуе“

	Постъпленията от продажбата на оръжията и милионите, които Кейси е измъкнал от саудитците, връщат ЦРУ в играта в Централна Америка.
	Управлението създава въздушна база и мрежа от квартири за оръжейни доставки извън Сан Салвадор. Базата е ръководена от двама кубински ветерани, противници на Кастро, които работят за ЦРУ. Единият е Феликс Родригес, човекът, помогнал за залавянето на Че Гевара. Другият е Луис Посада Карилес, току-що избягал от венецуелски затвор, където е бил задържан заради водещата си роля в терористичното взривяване на кубински пътнически самолет, при което са убити седемдесет и трима души.
	През лятото на 1986 г. те са спуснали деветдесет тона оръжие и амуниции на _контрите_ в южната част на Никарагуа. През юни Конгресът се обръща на 180 градуса и отпуска 100 милиона долара за войната в Централна Америка, като решението влиза в сила от 1 октомври. На същата дата ЦРУ отново ще си получи ловния билет. За момент изглежда като че ли войната върви по техния начин.
	Но сложно замаскираната оръжейна мрежа на Управлението е в процес на разпадане. Резидентът в Коста Рика Джо Фернандес служи като диспечер на въздушното движение за доставките на оръжие и разполага с неравна писта, отстъпена за тайните полети. Но новият президент на страната Оскар Ариас, работещ за мирно уреждане в Централна Америка, директно е предупредил Фернандес да не използва пистата, за да въоръжава _контрите_. На 9 юни 1986 г. един натоварен с оръжия самолет на ЦРУ излита от секретната въздушна база край Сан Салвадор при лошо време, каца извънредно на пистата и потъва до осите на колелата в калта. Тресейки се от страх и гняв, Фернандес хваща телефона, обажда се в Сан Салвадор и нарежда на колегата си „да разкара проклетия самолет от Коста Рика!“* За това трябват два дни.
	[* CIA Interview with Joseph Fernandez, CIA Office of the Inspector General, January 24, 1987.]
	През същия месец Феликс Родригес започва да проумява, че някой в линията за доставки — той подозира генерал Секърд — печели от патриотизма им. На 12 август той опитва да вдигне аларма при среща с друг свой стар приятел — съветника по националната сигурност на президента Буш Дон Грег. Работата, обобщава Грег, е „много подозрителна“.
	На 5 октомври 1986 г. един никарагуански войник на юношеска възраст изстрелва ракета, която сваля американски товарен самолет C-123 от Сан Салвадор с оръжия за _контрите_. Единственият оцелял, американски товарач, казва на репортерите, че е работил за Управлението по договор. Феликс Родригес панически телефонира в кабинета на вицепрезидента на САЩ. Когато самолетът пада, Норт е във Франкфурт, където се опитва да сключи нова сделка „оръжие срещу заложници“ с Иран.
	На 3 ноември, седмици след като историята за тайните сделки е открита най-напред в анонимни листовки, разпилени из техеранските улици, тя е публикувана от малък седмичник в Ливан. Ще изминат месеци, преди всичко да излезе наяве: Революционната гвардия на Иран е получила — с любезното съдействие на ЦРУ — две хиляди противотанкови ракети, осемнайсет сложни противосамолетни ракети, два самолета резервни части и някои полезни сведения за военната обстановка. Доставките на оръжие „съществено увеличиха иранските военни възможности — твърди координаторът по контратероризма Робърт Оукли. — Разузнавателната информация, която им предадохме, също помогна доста.“* Но иранците са измамени. Оплакват се — основателно, — че цената на последната партида части за _ХОУК_ е била повишена с 600%. Лично Горбанифар е хванат натясно; кредиторите му го преследват за милиони, а той заплашва да издаде операцията, за да спаси кожата си.
	[* Устна история на Оукли, FAOH.]
	Тайната операция на Кейси става явна. „Човекът, който водеше цялата работа, беше Кейси — твърди юридическият съветник на Държавния департамент Ейбрахам Софаер. — Нямам никакво съмнение за това. Познавах Кейси отпреди. Възхищавах му се и го харесвах и когато разобличих цялата история, Кейси — усещах — разглеждаше извършеното от мен като измяна.“*
	[* Устна история на Софаер при Deborah Hart Strober and Gerald S. Strober, _Reagan: The Man and His Presidency_ (Boston: Houghton Mifflin, 1998), p. 500.]
	На 4 ноември 1986 г., в деня на изборите, председателят на иранския парламент Рафсанджани разкрива, че американски длъжностни лица са били в Иран, за да носят подаръци. На следващия ден вицепрезидентът Буш записва в магнетофонния си дневник: „В момента в новините върви въпросът за заложниците. Аз съм един от малцината, които знаят подробностите изцяло… Това е операция, която беше много здраво обезопасена, и аз се надявам, че няма да се разчуе.“
	На 10 ноември Кейси присъства на изключително напрегнато съвещание на членовете на Съвета за национална сигурност. Той съветва Рейгън да направи официално заявление, че САЩ работят по дългосрочен стратегически план за препятстване на Съветите и на терористите в Иран и че не разменят оръжия за заложници. Президентът повтаря версията. „Ние не сме — повтарям — не сме продавали оръжия или нещо друго за заложниците“ — съобщава президентът на нацията на 13 ноември 1986 г. Още веднъж, както при свалянето на U-2, както в Залива на свинете, както при войната в Централна Америка, той лъже, за да защити тайните операции на ЦРУ.
	Този път много малко хора му вярват.
	Ще са нужни още пет години за освобождаването на последните американски заложници. Двама не се завръщат. Питър Килбърн е убит. След месеци изтезания и разпити Бил Бъкли от ЦРУ умира в окови.


#	„Никой от американското правителство не е знаел“

	Конгресните Комисии по разузнаването искат да си кажат по една дума с Бил Кейси, но той решава да следва традицията и напуска страната в момента на криза за ЦРУ.
	На 16 ноември, неделя, Кейси отлита на юг, за да прегледа хората в Централна Америка, и оставя заместника си Боб Гейтс да разчиства бъркотията. Слушанията са пренасрочени за идващия петък. Петте дни преди тях са сред най-лошите в историята на Управлението.
	В понеделник Гейтс и подчинените му започват мъчително да съставят хронология на случилото се. Директорът натоварва с подготвянето на показанията си пред Конгреса Клеър Джордж и тайната му служба. Намерението е да не се каже истината.
	Във вторник служителите на Комисиите по разузнаването поканват Джордж на закрито изслушване в уплътнено и електронно обезопасено подземие в сградата на Капитолия. Той знае, че преди година ЦРУ е разменяло оръжия за заложници без законно разрешение. При щателния разпит постъпва точно като президента пет дни по-рано: излъгва.
	Предишната нощ Гейтс е изпратил друг от сътрудниците на Кейси в Централна Америка, за да занесе чернова на свидетелските показания на директора и да го доведе обратно в главната квартира. В сряда, докато лети към Вашингтон, Кейси започва да пише нова версия върху някаква попаднала му юридическа бланка. Но скоро открива, че не може да чете собствения си почерк. Започва да диктува цветиста проза на касетофона. Излиза пълна бъркотия. Той я изхвърля.
	В четвъртък Кейси донася оригиналната чернова в куфарчето си на среща с Норт и Пойндекстър в Белия дом. Докато обсъждат ситуацията, надрасква върху черновата си бележката, че „никой от американското правителство не е знаел“ за полета на ЦРУ с ракети _ХОУК_ от ноември 1985 г. Това е изключително дръзка лъжа. Кейси се връща в главната квартира и се среща в разположената на седмия етаж съвещателна зала на директора с по-голямата част от ръководството на Управлението и с много от служителите, директно замесени в доставките на оръжия за Иран.
	„Срещата беше абсолютен провал“ — спомня си изпълнителният директор, отговарящ за личния състав на Кейси, Джим Маккълоу.* Дейв Грийс, друг от най-близките помощници на Кейси, казва, че „никой от присъстващите не можеше — или може би не желаеше — да снабди всички части от пъзела Иран-_контри_“.
	[* James McCullough, „Personal Reflections on Bill Casey’s Last Month at CIA“, _Studies in Intelligence_, Summer 1995, коментар на Дейвид Грийс, CIA/CSI.]
	„Атмосферата на срещата беше странна — спомня си Грийс. — Много от участващите, както изглежда, се интересуваха повече от собствената си защита, отколкото от това да помагат на Кейси, който беше видимо изтощен, а на моменти говореше несвързано. И на двама ни с Маккълоу беше ясно, че на следващата сутрин ще придружаваме в Конгреса един сериозно объркан директор.“
	В петък Кейси дава показания при закрити врата пред Комисиите по разузнаването на Конгреса. Получава се смесица от увъртания и бъркотия, придружена от смайващ факт. Един сенатор пита дали ЦРУ е предоставяло тайна помощ на Иран и Ирак, докато двете страни са във война. Да — отговаря Кейси, — помагаме на Ирак от три години.
	През уикенда се появява паметната бележка на Норт до Пойндекстър за прибирането на парите от продажбите на оръжие за Иран и за насочването им към _контрите_. И двамата ревностно са нарязвали и унищожавали документи в продължение на седмици, но Норт някак си пропуска точно този.
	На 24 ноември, понеделник, вицепрезидентът Буш диктува бележка за дневника си: „Истинска бомба… Норт е взел парите и ги е поставил в швейцарска банкова сметка… за да бъдат използвани за _контрите_… Ще бъде голям шум.“ Това е най-големият скандал във Вашингтон, откакто Ричард Никсън го е напуснал.
	Четири дни по-късно Кейси свиква конференция на американските разузнавателни главатари от ЦРУ, Държавния департамент и Пентагона. „Имам доброто впечатление, че шест години нашата общност работи по-ефективно от по-голямата част от администрацията, без значителни провали — пише в бележките му. — Няма скандал, а доста солидни успехи.“*
	[* Впечатляващите бележки на Кейси са цитирани при Douglas F. Garthoff, „Directors of Central2 Intelligence as Leaders of the U.S. Intelligence Community, 1946-2005“, 2006, CIA/CSI. Тези думи са част от силните косвени доказателства, че мозъчният тумор на Кейси е предизвикал необяснимо по друг начин поведение по време на последните му осемнайсет месеца като директор на разузнаването. Пример за откъсването му от действителността по онова време е любовната история с _Ренамо_ — Движението за национална съпротива на Мозамбик. _Ренамо_ е армия от черни партизани, създадена от белите расисти от ЮАР и Родезия и най-зловещата въоръжена сила в региона. Обучена, въоръжена и финансирана от БДС (южноафриканската разузнавателна служба), Ренамо използва тактики, които включват „рязането на уши, крайници и гърди, както и общо осакатяване“ — твърди посланик Чаз У. Фрийман — младши, който наблюдава африканската политика при Рейгън. „Осакатяването стана норма, като вероятно половин милион души загинаха. Ренамо напомняше _Червените кхмери_ в Камбоджа — казва Джеймс Бишоп, главният служител в Държавния департамент, отговарящ за африканските политически и военни дела — отвратителна и разчитаща изключително на тероризъм“.
	Кейси заявява на президента Рейгън, че _Ренамо_ заслужават подкрепата на ЦРУ като борци за свобода в глобалната война срещу комунизма. Тактиката му включва „подправянето на разузнавателните данни, за да се преувеличи влиянието на Ренамо“ — разказва посланик Фрийман. Когато му е забранена директната подкрепа за бунтовниците, Кейси поема по друг път. През 1986 г., след десетгодишна забрана, Конгресът приема аргументите му и съживява тайната военна помощ за любимите армии на ЦРУ в Ангола — включително ракети _Стингър_, противотанкови оръжия и тонове автоматични оръжия. Управлението е подкрепяло една или друга анголска фракция в продължение на трийсет години. Подновяването на програмата за Ангола създава линия за пренос на оръжие от ЦРУ, която минава през ЮАР и зависи от подкрепата на апартейдния режим. Най-влиятелните американски дипломати в региона силно подозират, че Кейси е открил нелегален канал за смъртоносна помощ за ренегатите от _Ренамо_. „Кейси, който беше склонен да следва своя външна политика, наистина се замеси с _Ренамо_ до някаква степен, против декларираната и практически следвана от администрацията политика“ — казва посланик Фрийман.
	„Кейси се зае да унищожи нашата дипломация в Южна Африка — казва Франк Г. Уизнър — младши — И той почти успя.“ Интервюта за FAOH.]


#	„Мълчанието като че ли се проточи цяла вечност“

	От _Уотъргейт_ насетне не престъплението, а прикриването му съсипва властта на Вашингтон. Кейси не може да замаже нещата. В продължение на една седмица несвързано даване на показания на Капитолийския хълм той се клатушка и залита, клюмва в стола си, не може да свързва изреченията. Едва държи главата си изправена. Помощниците му са ужасени. Но продължават да го подръчкват.
	„Имаше много неща, за които Бил Кейси да отговаря — казва неговият сътрудник и ветеран от ЦРУ с трийсет и четири годишна служба Джим Маккълоу. — Съмнително е, че операцията изобщо би започнала — още по-малко да бъде продължена за повече от година — без неговото мълчаливо съгласие и подкрепа.“*
	[* McCullough, „Personal Reflections“.]
	На 11 декември, четвъртък, Кейси присъства на вечеря във Филаделфия в памет на убития разузнавач от ЦРУ Боб Еймс. Завръща се в главната квартира в петък, в 6 ч. сутринта, за да даде интервю на кореспондента на списанието _Тайм_ Брус ван Ворст. Управлението често се е обръщало към _Тайм_ за реклама пред обществото в кризисни моменти. На Ван Ворст може да се разчита. Служил е в ЦРУ седем години.
	Управлението определя правилата: трийсет минути за Иран-_контри_, трийсет минути за многото постижения на ЦРУ под командването на Кейси. Маккълоу много пъти е слушал как Кейси изпълнява номера си с добрите новини. Уверен е, че директорът може да рецитира репликите си дори и в състояние на пълно изтощение. Първият половин час е изпитание, но когато свършва, идва лесният въпрос: „Господин Кейси, бихте ли казал малко за някои от постиженията на Управлението под вашето ръководство?“
	„Всички въздъхнахме облекчено и се отпуснахме — спомня си Маккълоу. — Но Кейси се втренчи във Ван Ворст, сякаш не можеше да повярва или не разбираше въпроса. Не каза нищо. Мълчанието като че ли се проточи цяла вечност.“
	В понеделник сутринта, на 15 декември, Кейси получава припадък в кабинета си на седмия етаж. Изнасят го на носилка, преди някой да е разбрал какво се е случило. В болницата на Университета _Джорджтаун_ лекарите определят, че има недиагностицирана лимфома на централната нервна система — разпростираща се в мозъка му злокачествена паяжина, рядка и трудна за установяване болест. Тя често води до необяснимо странно поведение по време на дванайсет до осемнайсет месеца преди проявяването си.
	Кейси няма да се завърне в ЦРУ. Боб Гейтс отива да го види в болницата на 29 януари 1987 г. по заповед от Белия дом, носейки писмо за напускане, което да бъде подписано от директора. Кейси не може да държи писалката. Ляга на кревата със сълзи в очите. Гейтс се връща в Белия дом на следващия ден и президентът на Съединените щати му предлага работата. „Работа, която, изглежда, никой друг не искаше — размишлява Гейтс. — Нищо чудно.“*
	[* Robert M. Gates, _From the Shadows: The Ultimate Story of Five Presidents and How They Won the Cold War_ (New York: Simon and Schuster, 1996), p. 414. Гейтс трябва да отиде на Капитолийския хълм, за да отговори за номинацията си. „Как ви се струва работата досега?“ — пита го един вестникарски фотограф. Гейтс отговаря с диалектното заглавие на един кънтри и уестърн хит: „Вземи работата и си я заври.“ Записва го един включен микрофон. Всички знаят следващия стих от песента: „Повече не работя тук“.]
	Той служи пет мъчителни месеца — до 26 май 1987 г. — като изпълняващ длъжността директор на Централното разузнаване, но номинирането му е обречено. Ще трябва да чака за ново завъртане на колелото. „Бързо стана ясно, че е бил твърде близо до всичко, което Кейси е или не е вършил — казва следващият директор на Централното разузнаване Уилям Уебстър.* — Подходът на Боб е бил, че не е искал да знае нищо. При тогавашните обстоятелства това не беше приемливо.“
	[* Интервю на автора с Уебстър.]
	Уебстър е управлявал ФБР в продължение на девет дълги години. Той е трептящо от чистота, аполитично Картърово назначение с квадратна челюст, един от малкото останали в Рейгъновата администрация след бъркотията Иран-_контри_ образци на морал. В миналото е бил федерален съдия и предпочита към него да се обръщат с почетната му титла. В Белия дом е очевидна привлекателността на поставянето начело на ЦРУ на някой, към когото се обръщат с „господин съдия“. Като адмирал Търнър той е честен привърженик на Християнската наука и човек с нравствени принципи. Не е човек на Рейгън; няма политическа или лична връзка с президента. „Той не ме е питал за каквото и да е — казва Уебстър. — Никога не говорехме за работа. Нямахме приятелска връзка. И тогава, в края на февруари 1987 г., ми се обадиха по телефона.“ Сега Рейгън е делови. На 3 март президентът обявява номинирането на Уебстър за директор на Централното разузнаване и го хвали като „човек, отдаден на върховенството на закона“.
	Същото нещо никога не е било казвано за Бил Кейси. След като умира на 6 май на седемдесет и четири годишна възраст, собственият му епископ го осъжда от амвона по време на погребението, докато президентите Рейгън и Никсън слушат умълчани.
	За шест години Кейси почти е удвоил състава на Управлението; в момента тайната служба има около шест хиляди служители. Построил е в главната квартира стъклен дворец за 300 милиона долара, който да приютява новопостъпилите; мобилизирал е тайни армии из целия свят. Но той оставя Управлението много по-слабо, отколкото го е заварил, разстроено от неговото наследство от лъжи.
	Боб Гейтс е научил един прост урок по време на службата си при Кейси. „Тайната служба е сърцето и душата на Управлението — казва той. — Тя е и частта му, която може да ви вкара в затвора.“*
	[* Интервю на автора с Гейтс.]


>>	42. „Да помислят немислимото“

	Президентът на САЩ признава пред американския народ, че го е лъгал за размяната на оръжие срещу заложници. Белият дом опитва да насочи политическата вихрушка към Кейси и ЦРУ. Нито човекът, нито институцията могат да окажат съпротива. Конгресът призовава служителите и агентите на Кейси да дават показания. Те оставят впечатлението, че страната е наела банда мошеници и крадци, които да въртят външните й работи.
	Пристигането на съдията Уебстър възвестява завземането на ЦРУ от враждебни сили. Конгресът и един независим юрист се залавят да определят какво точно е кроял Кейси. Операциите са прекратени, плановете са сложени на полицата, съсипани са кариери. Страхът се разнася из главната квартира на Управлението, докато три дузини снабдени с призовки агенти на ФБР дебнат из коридорите, отварят двойно заключените сейфове и прелистват съвършено секретните папки, събирайки доказателства за възпрепятстване на правосъдието и за лъжесвидетелство. Шефовете на тайната служба изтърпяват разпити и си представят обвинения. Визията на Кейси за едно ЦРУ, освободено от ограниченията на закона, ги е провалила.
	„Отне ми месеци да разбера ясно какво се е случило, както и кой на кого какво е направил — казва Уебстър.* — Кейси беше оставил след себе си _много_ проблеми.“ Главният от тях, смята Уебстър, е традицията на предизвикателното неподчинение. „Хората на място бяха усещали, че трябва да действат самостоятелно — споделя той. — Предполагаше се, че няма да го правят без одобрение от началника си. Но началниците на резидентури мислеха: аз _съм_ шефът.“
	[* Интервю на автора с Уебстър.]
	Хората от тайната служба са сигурни, че Уебстър — веднага наречен Мекия Бил — си няма и представа кои са те, какво правят или от мистиката, която ги свързва. „Никой друг не може да го разбере — твърди Колин Томпсън, служил в Лаос, Камбоджа и Виетнам.* — Това е мъгла, в която потъвате и зад която се криете. Вярвате, че сте станал елитна фигура в света на американската администрация, а Управлението поощрява това усещане от момента, в който постъпите в нея. Правят ви вярващ.“
	[* Интервю на автора с Томпсън.]
	За външните хора те изглеждат като членовете на мъжки клуб от Вирджиния, като елитна южняшка култура. Те самите се разглеждат като камуфлиран боен батальон, като кръвно братство. Търканията с Уебстър са крайно нагорещени от началото. „Вероятно бихме преодолели егото на Уебстър, неговата липса на опит във външните работи, провинциалната му представа за света и дори арогантността му“ — оплаква се Дуейн Кларидж от ЦРУ.*
	[* Duane R. Clarridge with Digby Diehl, _A Spy for All Seasons: My Life in the CIA_ (New York: Scribner, 1997), p. 371.]
	„Нещото, което не можахме да преодолеем, бе фактът, че той е юрист. Цялото му обучение като юрист и съдия е, че не се вършат незаконни неща. Никога не можа да приеме, че ЦРУ върши _точно_ това при действията си в чужбина. Ние нарушаваме законите на страните им. Ето как събираме информация. Ето защо сме в играта. Уебстър имаше непреодолим проблем с причината за съществуване на организацията, която бе поставен да управлява.“
	Седмици след пристигането на Уебстър, до Белия дом достигат думите на Кларидж и колегите му: човекът е повърхностен, дилетант, полуумна светска пеперудка. Той осъзнава бунта, пред който е изправен, и опитва да го парира със съвети от Ричард Хелмс, който е излязъл от сблъсъка си с наказателните съдилища като уважавано сиво преосвещенство.*1 „Нещо, на което Дик Хелмс ми обърна внимание: понеже трябва да лъжем и да вършим тези неща в чужбина, много е важно да не се лъжем и да не се проваляме едни други — спомня си Уебстър.*2 — Посланието, което исках да изпратя, беше, че може да се направи много повече, когато ти имат доверие. Не знам какво значение имаше. Хората слушаха много внимателно. Но въпросът в Управлението беше: сериозен ли е? Постоянно се питаха за това.“
	[*1 Изразът „сиво преосвещенство“ (фр. _eminence grise_), по-популярен днес като „сив кардинал“, идва от Франция от първата половина на XVII век. Така са наричали монаха капуцин Жозеф дьо Трамбле (1577–1638 г.), секретар на първия министър кардинал Ришельо и една от най-влиятелните фигури в управлението на страната по онова време. — Бел.прев.]
	[*2 Интервю на автора с Уебстър.]
	Уебстър се заклева, че ЦРУ няма да има тайни от Конгреса. Но конгресните Комисии по разузнаването са се парили твърде често. Те решават, че урокът от Иран-_контри_ е необходимостта от контрол над Управлението от страна на Капитолия. Конгресът може да наложи волята си, тъй като според Конституцията в крайна сметка той контролира чековата книжка на правителството. Уебстър вдига бяло знаме и след неговата капитулация ЦРУ вече не е изцяло инструмент на президентската власт. То е несигурно разположено между главнокомандващия и Конгреса.
	Тайната служба се бори упорито срещу даването на Конгреса на дял в направляването на ЦРУ. Страхът е, че измежду 535-те избрани представители може да има едва пет души, които разбират най-важното за Управлението. Ето защо конгресните Комисии за надзор скоро се изпълват със служители на ЦРУ от кариерата, които да могат да се грижат за своите.
	Комисиите са взели на мушка Клеър Джордж, все още шеф на тайната служба. Той е бил специалната връзка на Кейси с Конгреса и майстор на изкуството на измамата. Кейси е харесвал чара и лукавостта му, но въпросните качества не се харчат в Уебстъровото ЦРУ. „Словоохотливостта на Клеър му печелеше симпатии — разказва Уебстър. — Но той мислеше, че начинът да отговориш на запитване от Конгреса е да го заобиколиш.“
	В края на ноември 1987 г. Уебстър го повиква за разглеждане на положението му и заявява: „Факт е, че Конгресът не ви вярва. Ще ми се наложи да ви отстраня от работа.“*1 Джордж се замисля над това. Той каза: „Наистина смятам, че _трябва_ да напусна — и че може би ще отведа със себе си някои хора, които също трябва да се оттеглят.“ Три седмици по-късно по обед Дуейн Кларидж вдига мъчителна коледна наздравица с Джордж, след като Уебстър го повиква на горния етаж и му казва, че е време да си ходи. Кларидж за кратко обмисля да отговори, първо — като изнудва Уебстър, след това — като използва връзките си в Белия дом.*2 Той току-що е получил любезна бележка от своя добър приятел — вицепрезидента на Съединените щати. „Имате моето приятелство — пише Джордж Буш, — почит и уважение. Това няма да се промени.“ Но Кларидж решава, че договорката за лоялност е била нарушена. Той напуска.
	[*1 Интервю на автора с Уебстър.]
	[*2 Clarridge, _A Spy for All Seasons_, pp. 381–386.]
	Заедно с него си излиза и група тайни агенти с общо две хиляди години опит.


#	„Американското разузнаване е било щедро“

	Не провалените операции или перспективата за повдигане на обвинение тормозят най-много Клеър Джордж при напускането му, а сянката на къртица в ЦРУ.
	По време на неговото ръководство през 1985 и 1986 г. съветският и източноевропейски отдел загубва всичките си шпиони. Дванайсетте му съветски агенти са арестувани и екзекутирани един по един. Малките резидентури в Москва и Източен Берлин спират да функционират, прикритията на служителите са провалени, операциите им — унищожени. През 1986 и 1987 г. отделът рухва като взривена с динамит сграда, заснета на филм със забавен каданс. ЦРУ няма представа защо. Първоначално Управлението решава, че предателят отвътре е новобранецът Ед Хауърд. Той е постъпил в тайната служба през 1981 г. и е определен да изкара първия си стаж в чужбина като агент под дълбоко прикритие в Москва. Преминал е двегодишно обучение. Някои лични подробности за Хауърд са се изплъзнали от вниманието на ЦРУ до последния възможен момент: той е пияница, лъжец и крадец. Управлението го пуска да замине и той дезертира в Москва през 1985 г.
	Като част от обучението си Хауърд е прочел досиетата на някои от най-добрите шпиони на ЦРУ в Москва, сред тях — Адолф Толкачов, военен учен, който четири години предоставя документи за най-новите съветски оръжейни проучвания. Толкачов е смятан за най-значителния съветски източник на ЦРУ от двайсет години.
	Когато на 28 септември 1986 г. Политбюро се събира на заседание в Кремъл, председателят на КГБ Виктор Чебриков гордо съобщава на Михаил Горбачов, че предишния ден Толкачов е бил екзекутиран за измяна. „Американското разузнаване е било щедро с него — отбелязва Горбачов. — Намерили са в него два милиона рубли.“* Това прави повече от половин милион долара. Сега КГБ знае тарифата на шпионите от световна класа.
	[* Politburo minutes, September 28, 1986, Cold War International History Project, Woodrow Wilson Center.]
	Управлението мисли, че Хауърд би могъл спокойно да е предал Толкачов. Но той не може да е отговорен за повече от три от дванайсетте загуби, които зачеркват списъка на ЦРУ от съветски шпиони. Някой друг или нещо друго трябва да носи вината. Консултативният съвет по разузнаване към президента разглежда случая и докладва за „фундаментално неумение на всички в съветския отдел да помислят немислимото“ — че в тайната служба може да се крие предател. Кейси е чел доклада и е смъмрил Клеър Джордж. „Ужасен съм — пише той — от смайващото самодоволство пред лицето на тази катастрофа.“ Но Кейси не му обръща внимание. Той назначава трима души — единия от тях на половин работен ден — да разследват смъртта на най-ценените чужди агенти на ЦРУ.
	Показател за гласуваното на Уебстър доверие от страна на старшите ръководители на тайната служба е, че те никога не му казват цялата истина по този въпрос. Той не знае, че това представлява най-лошият случай на проникване в историята на Управлението. Знае само, че се води разследване на ниско равнище: „Едно учение, нищо повече. Ако открият нещо, чудесно — казва той. — Това е всичко, което чух за работата.“*
	[* Интервю на автора с Уебстър.]
	Разследването се проваля и изправеният пред ЦРУ контраразузнавателен кошмар се засилва по времето на Уебстър.
	През юни 1987 г. майор Флорентино Аспиага Ломбард, шефът на кубинското разузнаване в Чехословакия, минава през границата до Виена, влиза в американското посолство и дезертира при Джим Олсън, шефът на резидентурата на ЦРУ.* Той разкрива, че всеки вербуван от Управлението през последните двайсет години кубински агент е бил двоен агент — преструвайки се на лоялен към САЩ, е работел тайно за Хавана. Това е истински шок и е трудно за вярване. Но след дълго и болезнено проучване анализаторите на ЦРУ мрачно заключават, че майорът казва истината. През същото лято нова мрежа от военни и разузнавателни офицери от Съветския съюз и съветския блок започват да предоставят струйка свежа информация за смъртта на агентите на ЦРУ. Струйката прераства в поток, после в пълноводна река, като изминават седем години преди ужасяващото разкритие, че всичко това е било дезинформация, предоставена, за да смути и подведе ЦРУ.
	[* Трудно е да се преувеличи колко разтърсващо въздейства фактът, че разузнавателната служба на Кастро е надхитряла ЦРУ в продължение на двайсет години. А и дезертирането на Аспиага през 1987 г. не е краят на историята. На 21 септември 2001 г. ФБР арестува Ана Белен Монтес, старши анализатор за Куба в Агенцията за военно разузнаване (АВР), която признава шест месеца по-късно, че е шпионирала за Куба от 1985 г. Според избягали бивши членове на кубинските тайни служби стотици шпиони от Генералната разузнавателна дирекция (DG1) на Куба са живели и работили в САЩ още от _Залива на свинете_. Те действат като дипломати или таксиметрови шофьори, като търговци на оръжие, наркотици и информация. Кубинското разузнаване, което докладва на министъра на отбраната, брата на Фидел — Раул Кастро, е проникнало в кубинските емигрантски групи и в агенциите на американското правителство със забележителен успех. Да вземем случая на Хосе Рафаел Фернандес Бренес, който избягва от кубински търговски кораб през 1988 г. Приет сърдечно от американското разузнаване, от 1988 до 1991 г. той помага да се създаде и ръководи _ТВ Марти_ — финансираната от американското правителство телевизия, излъчваща информация и пропаганда срещу Кастро. Кубинското правителство заглушава сигнала на ТВ Марти от момента, в който тя излиза в ефир през март 1990 г. — благодарение на предоставените от Фернандес Бренес данни. След това идва Франсиско Авила Аскуй, отговорник за операциите на Алфа 66 — една от най-яростните анти кастровски емигрантски групи, който през цялото време докладва на ФБР и на кубинското разузнаване. Авила планира нападение срещу Куба през 1981 г., като казва всичко за него на ФБР и на DG1. Информацията му помага за осъждането на седем членове на _Алфа 66_ за нарушаване на Акта за неутралитет заради планирането на нападение срещу чужда страна от американска територия. Tim Weiner, „Castro’s Moles Dig Deep, Not Just into Exiles“, _The New York Times_, March 1, 1996.]


#	„Те наистина направиха нещо добро“

	Скоро след полагането на клетва Уебстър се обръща към Боб Гейтс и го пита: Добре, Боб, какво става в Москва? Какво е намислил Горбачов? Той никога не е доволен от отговорите. „Имаше и хора с наполовина пълна чаша, и хора с наполовина празна чаша — въздиша Уебстър. — Едните срещу другите.“
	ЦРУ не знае, че на срещата на Варшавския договор от май 1987 г. Горбачов е заявил, че Съветите няма да нахлуят в Източна Европа, за да закрепят империята си. ЦРУ не знае, че през юли 1987 г. Горбачов е казал на лидера на Афганистан, че Съветите скоро ще започнат да изтеглят окупационните си войски. Управлението е изумено през декември 1987 г., когато тълпи от възторжени американски граждани приветстват Горбачов като герой из улиците на Вашингтон. Хората от улицата, изглежда, разбират, че водачът на комунистическия свят иска да приключи Студената война. ЦРУ не проумява това. Боб Гейтс прекарва следващата година в питане на подчинените си защо Горбачов постоянно ги изненадва.
	В продължение на повече от трийсет години Съединените щати са похарчили близо _четвърт трилион_ долара за шпионски спътници и оборудване за електронно подслушване, изградени, за да наблюдават Съветската армия. На хартия тези програми са отговорност на директора на Централното разузнаване, но в действителност са осъществявани от Пентагона. Те предоставят данните за безкрайните преговори със Съветите за Договора за ограничаване на стратегическите въоръжения (САЛТ), като може да се твърди, че тези преговори са помогнали Студената война да остане студена. Но Вашингтон и Москва никога не се отказват от коя да е оръжейна система, която са поискали да изградят. Арсеналите им остават в състояние да унищожат света сто пъти. Най-накрая САЩ отхвърлят и самата идея за контрол над въоръженията.
	Но през август 1988 г. развръзката идва в миг на абсолютна ирония. Франк Карлучи, вече секретар по отбраната на Рейгън, отива в Москва за среща с колегата си — съветския министър на отбраната Дмитрий Язов, и чете лекция на генералите и адмиралите във Военната академия _Ворошилов_. „Как така знаете толкова много за нас?“ — пита един от тях Карлучи. „Сигурно го правим със спътниците — отговаря той. — За нас ще е много по-лесно, ако просто направите това, което правим и ние, и публикувате военния си бюджет.“ Залата избухва в смях и по-късно Карлучи запитва съпровождащия го руски офицер какво е било толкова смешно. „Вие не разбирате — казва руснакът. — Вие атакувахте сърцето на системата им“ — секретността. Преките контакти между американските и съветските военни ръководители позволяват на руснаците да разберат две неща. Първо, американците не искат да ги унищожат. Второ, може и да са силни колкото американците в ядрени ракети, но това няма никакво значение. Във всяко друго отношение са много по-слаби. Наясно са, че затворената им система, построена върху секретност и лъжи, не може да победи едно отворено общество.
	Разбират, че играта е приключила. А Централното разузнаване не го разбира.
	През тази година ЦРУ все пак успява да постигне три стимулиращи успеха. Първият настъпва с бягството на полковник Чан Сиени, заместник-директор на тайванския Институт за проучване на ядрената енергия, в Съединените щати. В продължение на двайсет години той е работил тайно за Щатите — още откакто ЦРУ го е вербувало като кадет. Институтът му, привидно създаден за граждански изследвания, е построен с помощта на американски плутоний, южноафрикански уран и международна техническа помощ. В него лидерите на Тайван са сформирали поделение, което да създаде атомна бомба. Това оръжие има само една мислима цел: континенталната част на Китай. Комунистическите вождове на Китай са се зарекли да нападнат, ако Тайван разгърне ядрено оръжие. САЩ изискват спиране на програмата. Тайван излъгва по въпроса и продължава с голяма бързина. Един от малцината американци, знаещи за дългата служба на полковник Чан, е Джим Лили от ЦРУ, който е служил като шеф на резидентурите в Китай и Тайван и скоро ще стане американски посланик в Китай. „Подбирате някой новодошъл, поставяте му подходящия водещ офицер, вербувате го внимателно на идеологическа основа — при все че и парите играят роля — и поддържате контакт“ — казва Лили. Полковник Чан дава сигнал за тревога на водещия си офицер, дезертира и доставя неопровержимо доказателство за напредъка на програмата за ядрени оръжия. Един шпионин на ЦРУ с двайсетгодишен стаж е помогнал за спиране на разпространението на ядрените оръжия. „Това бе случай, в който те наистина направиха нещо добро — казва Лили. — Те измъкнаха човека. Взеха документацията. И застанаха срещу тайванците.“* Снабден с доказателствата, Държавният департамент притиска здраво тайванското правителство, което най-накрая заявява, че има възможност да създаде ядрени оръжия, но не възнамерява да го прави. Това е контролът над въоръженията в най-добрия му вид.
	[* Интервю на автора с Лили.]
	В онзи момент е осъществен брилянтният заговор срещу организацията на Абу Нидал — една банда, убивала, отвличала и тероризирала хора от Запада из Европа и Близкия изток в продължение на дузина години.* Операцията включва три чужди правителства и един бивш американски президент. Тя е дело на новия Център по контратероризъм на ЦРУ и започва след като по време на среща през март 1987 г. Джими Картър предоставя разузнавателна информация за Абу Нидал на президента на Сирия Хафез ал Асад. Асад прогонва терориста. През следващите две години с помощта на ООП и на йорданското и израелското разузнаване Управлението подема психологическа война срещу Абу Нидал. Постоянен и силен поток дезинформация го убеждава, че главните му помощници са предатели. През следващата година той убива седем от тях и много от подчинените им и осакатява организацията си. Кампанията достига кулминацията си, когато двама от хората на Абу Нидал дезертират и атакуват главната му квартира в Ливан, убивайки осемдесет души. Организацията е съсипана — въодушевяваща победа за Центъра по контратероризъм на ЦРУ и за близкоизточния отдел на Том Туетън, бъдещ началник на тайната служба.
	[* Интервю на автора с Том Туетън. Най-доброто резюме на операцията е Timothy Naftali, _Blind Spot: The Secret History of American Counterterrorism_ (New York: Basic, 2005), pp. 196–198.]
	Третият голям успех — така се струва на всички тогава — е триумфът на афганските бунтовници.
	Всички други сили на борците за свобода на ЦРУ се разпадат. _Контрите_ подписват примирие дни след като тайната подкрепа на Управлението е прекъсната за последен път. В Никарагуа гласовете заменят куршумите. Един заблудил се отряд бойци срещу Кадафи броди из Судан. ЦРУ трябва да прекрати това зле подготвено въстание и да изтегли войските му от Северна Африка, като ги прехвърля най-напред в Конго, а след това в Калифорния.*1 Дипломацията заменя тайните акции в Южна Африка и потоците оръжия от Вашингтон и Москва пресъхват. Програмата на Кейси за подкрепа на камбоджанска бунтовническа армия, която да се бие срещу силите на Ханой — опит да се върне на победителите във Виетнамската война, — е изключително зле организирана, като парите и оръжието се оказват в ръцете на корумпирани тайландски генерали.*2 Тази програма обвързва съюзниците на ЦРУ с касапите на Камбоджа — _Червените кхмери_. Колин Пауъл, който служи като заместник-съветник по националната сигурност на Рейгън след чистката по Иран-_контри_, предупреждава, че Белият дом трябва да обмисли добре операцията. След време тя е прекратена.
	[*1 Устна история на Джон X. Кели, FAOH. Кели става помощник държавен секретар за близкоизточните дела през юни 1989 г.]
	[*2 В писмо до президента Рейгън от 1 май 1987 г. Сон Сан, водач на _Кхмерския народен националноосвободителен фронт_ — планирания получател на помощта на ЦРУ, уведомява за опасностите от „подобрени американско-виетнамски отношения“ и смъмря Рейгън за „умереността“ по отношение на „главния съветски агент в Югоизточна Азия“. Писмото на Сон Сан и паметната бележка на Пауъл до Рейгън, в която той подчертава опасността от възродилите се Червени кхмери, бяха разсекретени на 28 май 1999 г.]
	Само _муджахидините_, афганските свещени войни, пускат кръв и предвкусват победата. Афганистанската операция на ЦРУ вече е програма за 700 милиона долара годишно. Тя покрива около 80% от бюджета на тайната служба. Въоръжени с противовъздушни ракети _Стингър_, афганските бунтовници убиват съветски войници, свалят тежковъоръжените съветски хеликоптери и засягат дълбоко образа, който Съветите са си изградили за себе си. ЦРУ е направило, каквото е решило: да даде на Съветите техния Виетнам. „Ние ги убивахме един по един — казва Хауърд Харт, ръководил мисията за въоръжаване на афганците от 1981 до 1984 г.* — И те се завърнаха у дома си. А това беше терористична кампания.“
	[* Бележки на Хауърд Хърт, Miller Center of Public Affairs, University of Virginia, September 7, 2005.]


#	„Избягахме от този проблем“

	Съветите обявяват, че ще се изтеглят завинаги, щом Рейгъновата администрация се оттегли от властта. Наръчниците на ЦРУ не отговарят на въпроса какво ще се случи, когато една войнстваща ислямска армия победи безбожните нашественици в Афганистан. Том Туетън, вторият човек в тайната служба през лятото на 1988 г., има за задача да разбере какво ще произлезе от афганските въстаници. Според него бързо му станало ясно, че „нямаме никакъв план“.* ЦРУ просто решило: „Ще се установи «афганистанска демокрация». И тя няма да е нещо хубаво.“
	[* Интервю на автора c Туетън.]
	Съветската война е свършила. Но афганският джихад на ЦРУ не е. Робърт Оукли, американски посланик в Пакистан от 1988 до 1991 г., поддържа мнението, че Съединените щати и Пакистан трябва „драстично да ограничат помощта ни за истинските радикали“ в Афганистан, както и да работят, за да направят муджахидините по-умерени.* „Но ЦРУ не можеше или не искаше да стегне пакистанските си партньори — казва той. — Затова ние продължихме да подкрепяме някои от радикалите.“ Главният от тях е афганистанският бунтовнически водач Гулбуддин Хекматиар, който е получил стотици милиони долари под формата на оръжия от ЦРУ и е укрил много от тях. Той се готви да ги обърне срещу народа на Афганистан в преследване на тоталната власт.
	[* Устна история на Оукли, FAOH.]
	„Имах още един проблем с Управлението — казва посланик Оукли. — Същите хора, които се биеха със Съветите, печелеха от търговията с наркотици.“ Афганистан е бил и остава най-големият източник на хероин в света, с безкрайни полета от опиумни макове, които се жънат два пъти в годината. „Подозирам, че пакистанските разузнавателни служби може да са участвали и че ЦРУ не е желаело да разваля отношенията си с тях заради този въпрос“ — казва Оукли.
	„Продължих да моля резидентурата да се сдобие с информация за този трафик от източниците си в Афганистан — разказва той. — Отрекоха да имат източници с възможност да го направят. Не можеха да отрекат, че имат източници, тъй като получавахме информация за оръжия и други работи. Дори повдигнах въпроса пред Бил Уебстър. Въобще не получих задоволителен отговор. Нищо не се случи.“
	Уебстър кани лидерите на афганистанската съпротива на обяд във Вашингтон. „Те не бяха лесна компания“ — спомня си той. Хекматиар е сред почетните гости. Когато го срещнах в Афганистан след няколко години, той се зарече да създаде ново ислямско общество и каза: Ако за това са нужни още милион убити, така да бъде. Докато пиша, ЦРУ все още го преследва из Афганистан, където той и силите му убиват американски войници и съюзниците им.
	Последният съветски войник напуска Афганистан на 15 февруари 1989 г. Оръжията на ЦРУ продължават да пристигат. „Никой от нас не видя главната последица“ — казва посланик Оукли. В рамките на една година в провинциалните столици и из разрушените села на Афганистан започват да се появяват облечени в бели роби саудитци. Те се провъзгласяват за емири. Купуват лоялността на селските старейшини и започват да изграждат свои малки империи. Това са емисарите на една нова сила със световен обхват, която ще бъде наричана _Ал Кайда_.
	„Избягахме от този проблем — казва Уебстър. — Не биваше да го правим.“


>>	43. „Какво ще правим, когато стената падне?“

	ЦРУ празнува, когато Джордж X. У. Буш полага клетва като президент на 20 януари 1989 г. Той е един от тях. Той ги обича. Той ги разбира. Той наистина е първият и последен върховен главнокомандващ, който знае как работи ЦРУ.
	Буш като че ли се назначава за директор на Централното разузнаване. Той уважава съдията Уебстър, но е наясно, че подчинените му не го уважават, и го изключва от вътрешния си кръг. Буш иска ежедневни сводки от професионалисти, а ако те не го удовлетворяват, изисква необработени доклади. Ако нещо се забърква в Перу или Полша, той желае да го чуе незабавно от началника на резидентурата. Доверието му в Управлението се доближава до религиозната вяра.
	То е подложено на тежко изпитание в Панама. По време на кампанията през 1988 г. Буш отрича изобщо да се е срещал с генерал Мануел Нориега, прословутия диктатор на тази страна. Но съществуват снимки, които го доказват. Нориега е бил на издръжката на Управлението в продължение на много години. Бил Кейси ежегодно е приветствал генерала в главната квартира и е летял поне веднъж до Панама, за да го посети. „Кейси го разглеждаше като протеже“ — твърди Артър X. Дейвис — младши, американският посланик в Панама при Рейгън и Буш.*
	[* Устна история на Дейвис, FAOH.]
	През февруари 1988 г. във Флорида генералът е подведен под отговорност като голяма кокаинова фигура, но той остава на власт, подигравайки се на САЩ. По онова време е общоизвестно, че Нориега е убиец, както и че е отдавнашен приятел на ЦРУ. Безизходицата е мъчителна. „ЦРУ, които се бяха занимавали с него толкова дълго, не искаха да приключват връзката“ — разказва Робърт Пасторино от Съвета за национална сигурност, който като високопоставен цивилен от Пентагона се е срещал в продължение на часове с Нориега през 80-те години.*
	[* Устна история на Пасторино, FAOH.]
	След обвинението Белият дом на Рейгън два пъти нарежда на Управлението да открие начин да прогони Нориега, а скоро след встъпването си в длъжност президентът Буш отново нарежда на ЦРУ да свали диктатора. Всеки път Управлението се отдръпва. Генерал Върнън Уолтърс, тогава американски посланик в ООН, е особено внимателен. „Като бивш заместник-директор на ЦРУ — точно като някои хора в Пентагона, които са били в Южното командване на американската армия — той не желаеше да види Нориега докаран в САЩ и изправен пред съд за нещо“ — твърди Стивън Дейчи, който познава генералите Уолтърс и Нориега лично и е вторият човек в американското посолство в Панама през 1989 г.* Старите приятели на Нориега в Управлението и в армията не искат той да дава показания за тях под клетва в американска съдебна зала.
	[* Устна история на Дейчи, FAOH.]
	По заповед на президента Буш ЦРУ похарчва 10 милиона долара в подкрепа на опозицията на изборите през май 1989 г. Нориега проваля и четвъртата операция на Управлението срещу него. Президентът Буш одобрява пета тайна акция, включваща и паравоенна поддръжка за преврат. Оставете — казват тайните агенти, — само истинска инвазия може да отстрани Нориега. Някои от най-опитните хора на Управлението за Латинска Америка — включително началникът на резидентурата в Панама Дон Уинтърс — не искат да се надигат срещу генерала.
	Бесен, Буш дава да се разбере, че научава за събитията в Панама повече от _Си Ен Ен_, отколкото от ЦРУ. Това е краят на Уилям Уебстър като директор на Централното разузнаване. От този момент президентът прави планове за свалянето на Нориега съвместно със секретаря по отбраната Дик Чейни, чийто скептицизъм по отношение на Управлението се задълбочава с всеки изминал ден.
	Неуспехът на ЦРУ да отстрани тайно стария си съюзник принуждава Съединените щати да предприемат най-голямата си военна операция от падането на Сайгон. През седмицата на Коледа 1989 г. интелигентни бомби превръщат бордеите на Панама сити в отломки, докато войници от Специалните сили си пробиват път през столицата. Двайсет и трима американци и стотици невинни панамски цивилни загиват през двете седмици, необходими за арестуването на Нориега и довеждането му във вериги в Маями.
	Дон Уинтърс от ЦРУ свидетелства за защитата на процеса на Нориега, на който САЩ признават за плащането поне на 320 000 долара на диктатора чрез Управлението и американската армия.* Уинтърс описва Нориега като поверителен канал за връзка между Съединените щати и Фидел Кастро, лоялен съюзник във войната срещу комунизма в Централна Америка и основен елемент в американската външна политика — той дори е приютил прогонения шах на Иран. Нориега е осъден по осем обвинителни пункта за трафик на наркотици и рекет. До голяма степен благодарение на дадени след процеса от Уинтърс свидетелски показания присъдата му като военнопленник е намалена с десет години и датата за освобождаването му под условие е променена на септември 2007 г.
	[* Транскрипция на съдебния процес _United States v. Manuel Noriega_.]


#	„Никога повече не мога да се доверя на ЦРУ“

	През 1990 г. друг диктатор предизвиква Съединените щати: Саддам Хюсеин.
	По време на осемгодишната иранско-иракска война президентът Рейгън е назначил за свой личен пратеник в Багдад Дон Ръмсфелд, който трябва да стисне ръката на Саддам и да му предложи американска подкрепа. Управлението е давало на Саддам военна разузнавателна информация, включително спътникови данни от бойното поле, а Съединените щати му предоставят разрешение за износ на високи технологии, които Ирак опитва да използва за създаване на оръжия за масово унищожение.
	Определящият фактор за тези решения е изопачената разузнавателна информация от Бил Кейси и ЦРУ. „Саддам Хюсеин беше известен като брутален диктатор, но мнозина смятаха, че той е по-малката от две злини — твърди Филип Уилкокс, връзката на Държавния департамент с Управлението.* — Имаше разузнавателни оценки за заплахата от Иран, които, в ретроспектива, преувеличаваха способността му да надделее в тази война…“
	[* Устна история на Уилкокс, FAOH.]
	„Ние наистина бяхме благосклонни към Ирак — казва той. — Предоставихме им информация, махнахме Багдад от списъка на държавите — спонсори на тероризма, и гледахме позитивно на коментарите на Саддам Хюсеин, които внушаваха, че той подкрепя арабско-израелския мирен процес. Много хора започнаха да разглеждат Ирак оптимистично, като възможен стабилизиращ фактор, а Саддам Хюсеин — като човек, с когото можем да работим.“
	Възвръщаемостта от инвестицията в Ирак е изключително малка. В обратното направление не тече разузнавателна информация. Управлението не прониква в иракската полицейска държава. То няма никакви сведения от първа ръка за режима. Мрежата му от иракски агенти се състои от шепа дипломати и търговски служители в посолствата. Тези хора имат малко сведения за тайните съвещания в Багдад. В един момент ЦРУ се принуждава да вербува иракски хотелски администратор в Германия.
	Управлението все още поддържа мрежа от повече от четирийсет ирански агенти, включително армейски офицери от среден ранг, които имат известни познания за иракската армия. Резидентурата във Франкфурт поддържа връзка с тях посредством старата техника на симпатичното мастило. Но през есента на 1989 г. един чиновник от централата изпраща писма на всички агенти по едно и също време, от една и съща пощенска кутия, с един и същи почерк, на един и същи адрес. Когато единият от тях е разобличен, цялата мрежа е разкрита. Това е провал на равнище на елементарните правила на занаята. Всички ирански шпиони на ЦРУ са затворени, като много са екзекутирани за измяна.
	„Арестуваните агенти бяха изтезавани до смърт — разказва Фил Джиралди, тогава заместник-началник на базата в Истанбул.* — Никой в ЦРУ не бе наказан, а отговорният началник на подразделение всъщност бе повишен.“ Колапсът на мрежата агенти затваря прозореца на ЦРУ към Ирак и Иран.
	[* Интервю на Джиралди, Balkananalysis.com, 30 юли 2006 г. Авторът интервюира Джиралди през 1994 и 1995 г. Оставяйки настрана човешката трагедия на смъртта на агентите, докладите и анализите на ЦРУ за Иран от периода са постоянно некачествени. През лятото на 1987 г., по време на последните гърчове на иранско-иракската война, Иран често напада кувейтски петролни танкери в открито море. Тогава корабите са поставени под американско знаме и защитени от военните съдове на флота. ЦРУ преценява ситуацията в Персийския залив и настоятелно съветва за прекратяване на операцията със смяната на флага. Въпросът стига до съветника по националната сигурност Франк Карлучи, бивш заместник-директор на разузнаването. „Управлението излезе с доклад, който твърдеше, че никаква военна конфронтация с Иран няма да свърши работа — разказва Карлучи. — Иранците ни провокираха и за двайсет и четири часа ние потопихме половината им кораби. Те се отказаха и вкараха корабите си в пристанищата, тъй че можехме да плаваме спокойно из Залива. ЦРУ не беше право.“ Устна история на Карлучи, FAOH.]
	През пролетта на 1990 г., когато Саддам започва отново да мобилизира армията си, ЦРУ не го забелязва. Управлението изпраща на Белия дом специална национална разузнавателна оценка, според която въоръжените сили на Ирак са изтощени, ще им трябват години, за да се възстановят от войната с Иран, а е малко вероятно Саддам да се впусне във военни авантюри в близко бъдеще. След това, на 24 юли 1990 г., съдията Уебстър донася на президента Буш спътникови снимки, които показват две дивизии на Републиканската гвардия — десетки хиляди иракски войници — да се съсредоточават на границата с Кувейт Заглавието на издавания от ЦРУ _Нешънъл Интелиджънс Дейли_ на следващия ден гласи: „Блъфира ли Ирак?“*
	[* Richard L. Russell, „CIA’s Strategic Intelligence in Iraq“, _Political Science Quarterly_, Summer 2002. Ръсел е служил седемнайсет години като политически и военен анализатор в ЦРУ.]
	Само един забележителен анализатор на ЦРУ, офицерът за ранно предупреждаване Чарлз Алън, преценява шансовете за война като по-големи от всякога. „Ударих предупредителния звънец — казва Алън. — Изненадващо, чулите го бяха твърде малко.“*
	[* Бележки на Чарли Алън, „Intelligence: Cult, Craft, or Business?“, Program on Information Resources Policy, Harvard University, April 6, 2000.]
	На 31 юли ЦРУ определя нахлуването като малко вероятно; Саддам може да протегне ръка за няколко петролни полета или острова, но нищо повече. Едва на следващия ден — двайсет часа преди инвазията — заместник-директорът на Централното разузнаване Ричард Дж. Кър предупреждава Белия дом, че иракската атака е предстояща.
	Президентът Буш не вярва на ЦРУ. Той спешно набира президента на Египет, краля на Саудитска Арабия и емира на Кувейт и те до един му казват, че Саддам няма да нахлуе. Кралят на Йордания Хюсеин казва на президента: „От иракска страна Ви изпращат своето най-дълбоко уважение и най-висока почит, сър.“* Буш си ляга да спи успокоен. Часове след това първата вълна от 140 000 иракски войници прелива през границата, за да завладее Кувейт.
	[* Паметна бележка от телефонен разговор с крал Хюсеин, July 31, 1990, GHWBL.]
	Най-довереният разузнавателен съветник на президента Боб Гейтс провежда семеен пикник извън Вашингтон. Към него се доближава приятелка на жена му. Какво правите тук? — пита тя. За какво говорите? — отговаря Гейтс. Нахлуването — казва тя. Какво нахлуване? — пита Гейтс. Накратко — „нямаше много информация за ставащото в Ирак“ — отбелязва държавният секретар Джеймс Бейкър.*
	[* James A. Baker III with Thomas M. De-Frank, _The Politics of Diplomacy: Revolution, War and Peace_, 1989–1992 (New York: Putnam, 1995), p. 7.]
	През следващите два месеца „ЦРУ за съжаление се държеше по твърде типичен начин“ — разказва Чаз У. Фрийман — младши, американският посланик в Саудитска Арабия.* То се обръща на 180 градуса. На 5 август Управлението докладва, че Саддам ще атакува Саудитска Арабия. Той изобщо не го прави. ЦРУ уверява президента, че Ирак няма химически бойни глави за своите ракети с малък и среден обсег. След това твърди, с нарастваща самоувереност, че Ирак _има_ химически бойни глави и че Саддам вероятно ще ги използва. Зад предупрежденията не стоят безспорни доказателства. Саддам никога не се доближава до използването им по време на Войната в Залива. Но страхът е голям, когато иракските ракети _Скъд_ започват да падат върху Рияд и Тел Авив.
	[* Устна история на Фрийман, FAOH. На 10 януари 1991 г. ЦРУ предупреждава Белия дом и Пентагона, че „Саддам Хюсеин почти сигурно ще започне голяма терористична кампания срещу западните — особено американските — интереси. Възможно е многобройни едновременни нападения да бъдат извършени в няколко географски региона — вероятно и Съединените щати — в опит да се привлече максимално внимание и да се посее всеобща паника“. Няма никакви свидетелства за проникване на иракски разузнавателни групи в САЩ, но ЦРУ и ФБР проследяват поне три групи иракски армейски офицери в Близкия изток и Източна Азия и ги залавят непосредствено преди американската атака срещу Ирак. CIA, „Terrorism Review“, January 10, 1991, CIA/FOIA.]
	Преди започването на седемседмичната въздушна война срещу Ирак през януари 1991 г. Пентагонът привлича ЦРУ да избере целите за бомбардиране. Измежду редицата други места Управлението определя и един подземен военен бункер в Багдад. На 13 февруари авиацията го взривява, но бункерът е бил използван като противовъздушно скривалище за цивилни. Загиват стотици жени и деца. След това Управлението повече не е викано да подбира цели.
	Тогава избухва жесток спор между ЦРУ и американския командващ операция _Пустинна буря_ генерал Норман Шварцкопф. Битката е за оценката на пораженията от военните действия — ежедневните доклади за военното и политическото въздействие на бомбардировките. За Пентагона е наложително да увери Белия дом, че американските бомбардировачи са унищожили достатъчно иракски ракетни установки, за да бъдат защитени Израел и Саудитска Арабия, и достатъчно иракски танкове и бронирани машини, за да бъде защитена американската наземна сила. Генералът убеждава президента и публиката, че работата е свършена добре. Анализаторите на ЦРУ казват на президента, че той преувеличава нанесените на иракските части загуби — и са прави. Но Управлението губи меча си, когато предизвиква Шварцкопф — забранено му е да извършва оценка на пораженията от войната. Пентагонът поема анализирането на снимките от шпионските спътници. Конгресът принуждава ЦРУ да приеме подчинена роля в отношенията си с американските военни. След войната то е накарано да създаде ново военно бюро, което да служи изключително като второешелонна подкрепа за Пентагона. ЦРУ прекарва следващото десетилетие в отговаряне на въпроси на военните: Колко широк е този път? Колко укрепен е този мост? Какво има отвъд този хълм? В продължение на четирийсет и пет години е отговаряло на цивилни лидери, а не на униформени офицери. Загубило е независимостта си от военната командна верига.
	Войната завършва със Саддам все още на власт, но с едно отслабено ЦРУ. Приемайки сведенията на иракските емигранти, Управлението докладва за потенциално въстание срещу диктатора. Президентът Буш призовава иракския народ да се надигне и да го събори. Шиитите от Юга и кюрдите от Севера повярват на обещанието на Буш. Управлението използва всички средства на свое разположение — главно пропаганда и психологическа война, — за да допринесе за едно въстание. През следващите седем седмици Саддам безмилостно смазва кюрдите и шиитите, избивайки хиляди и прогонвайки в изгнание още повече. ЦРУ започва да работи с водачите на тези изгнаници в Лондон, Аман и Вашингтон, изграждайки мрежи за следващия и по-следващия преврат.
	След войната специална комисия на ООН пристига в Ирак, търсейки химически, биологически и ядрени оръжия. Сред следователите й има офицери на ЦРУ под знамето на ООН. Ричард Кларк, един необикновено емоционален служител на Съвета за национална сигурност, си спомня рейда им срещу иракското Министерство на земеделието, където откриват сърцевината на Саддамовия Директорат по ядрените оръжия. „Отидохме там, разбихме вратите, счупихме ключалките, влязохме в светая светих — спомня си Кларк петнайсет години по-късно за телевизионен документален филм на _Фронтлайн_. — Иракчаните реагираха незабавно, обградиха постройката и не позволиха на инспекторите от ООН да излязат. Бяхме предположили, че това може да се случи, ето защо им бяхме дали сателитни телефони. Те преведоха ядрените доклади от арабски на английски на място и ни ги прочетоха по сателитните телефони.“ Установяват, че на Ирак вероятно са оставали от девет до осемнайсет месеца до произвеждането на първата му ядрена детонация.
	„ЦРУ го беше пропуснало напълно“ — казва Кларк.* — Бяхме бомбардирали всичко, което можеше да се бомбардира в Ирак, но не бяхме уцелили огромен комплекс за разработка на ядрени оръжия. Не знаехме, че е съществувал, не сме хвърлили и една бомба върху него. Дик Чейни погледна доклада и каза: „Ето какво казват самите иракчани: че съществува този огромен комплекс, който никога не е бил засегнат по време на войната; че са били много близо до създаването на ядрена бомба и че ЦРУ не го е знаело.“
	[* Интервю на Кларк, Frontline, „The Dark Side“, January 23, 2006, редактирана транскрипция, достъпна онлайн на адрес: http://www.pbs.org/wgbh/pages/frontline/darkside/interviews/clarke.html]
	Кларк заключава: Сигурен съм, че си е казал: Никога повече не мога да се доверя на ЦРУ за това кога една страна се кани да направи ядрена бомба. Няма съмнение, че едно от нещата, запечатали се в паметта на Дик Чейни, когато се връща на служба девет години по-късно, е: _„Ирак иска ядрено оръжие. Ирак е бил толкова близо до получаването му. А ЦРУ е нямало представа.“_


#	„И ето че мисията приключи“

	ЦРУ „нямаше представа, че през януари 1989 г. приливната вълна на историята е на път да се стовари върху нас“ — разказва Боб Гейтс, напуснал главната квартира същия месец — по неговата тогавашна преценка завинаги, — за да стане заместник-съветник по националната сигурност на президента Буш.*
	[* Robert М. Gates, _From the Shadows: The Ultimate Insider’s Story of Five Presidents and How They Won the Cold War_ (New York: Simon and Schuster, 1996), p. 449. При Буш Гейтс надзирава работата на персонала на Съвета за национална сигурност, пълен с експерти, които презират работата на водените от Гейтс анализатори в ЦРУ. Посланик Робърт Д. Блекуил е отговарящият служител на СНС за съветските и европейските дела през 1989 и 1990 г. „Управлението продължаваше да произвежда купища аналитични продукти, които не четях никога — казва той. — По време на двете години не съм чел и една [Национална разузнавателна.] оценка. Нито една. Освен Гейтс не зная друг в СНС, който да го е правил.“ Цитат от Блекуил при Jack Davis, „А Policymaker’s Perspective on Intelligence Analysis“, Studies in Intelligence, Vol. 38, №5, 1995, CIA/CSI.]
	Управлението е провъзгласило диктатурата на Съветския съюз за недокосната и недосегаема в момента, в който тя започва да изчезва. На 1 декември 1988 г., месец преди встъпването на Буш в длъжност, ЦРУ издава официален доклад, който уверено заявява, че „основните елементи на съветската отбранителна политика и практика досега не са били изменени от реформаторската кампания на Горбачов“.*1 Шест дни по-късно Михаил Горбачов застава пред трибуната на ООН и предлага едностранно съкращаване на 500 000 военнослужещи от Съветската армия. Това е немислимо — заявява пред Конгреса през следващата седмица Дъг Макийкин, по онова време началник на анализа за Съветския съюз: дори ако ЦРУ бе направило извод, че такива разтърсващи промени са на път да пометат Съветския съюз, „ние никога не бихме могли да публикуваме това нещо, честна дума — твърди той. — Ако бяхме постъпили така, хората щяха да искат главата ми“.*2
	[*1 NIE 11-3/8-88, „Soviet Forces and Capabilities for Strategic Nuclear Conflict Through the Late 1990s“, December 1, 1988, CIA/CSI.]
	[*2 Макийкин цитиран при Kirsten Lundberg, „CIA and the Fall of the Soviet Empire: The Politics of «Getting It Right».“, Case Study C 16-94-1251.0, Harvard University, 1994, pp. 30–31.]
	Докато съветската държава изчезва. Управлението „постоянно докладваше, че съветската икономика отбелязва ръст — твърди Марк Палмър, един от най-опитните специалисти по Кремъл на администрацията на Буш. — Те просто вземаха официално публикуваното от Съветите, отнемаха някакъв процент от него и го поднасяха. А това си беше просто невярно и всеки, прекарал известно време в Съветския съюз, в селата и градовете, можеше да се огледа и да види, че е просто лудост“. Това е работата на най-добрите съветски анализатори на ЦРУ — като Боб Гейтс, техен началник в продължение на години — и Палмър намира факта за вбесяващ. „Всъщност той никога не е бил в Съветския съюз! Нито веднъж не е бил там и беше най-добрият тъй наречен експерт в ЦРУ!“*
	[* Устна история на Палмър, FAOH.]
	Управлението някак си е проспало факта, че главният му враг умира. „Говореха за Съветския съюз, сякаш не четяха вестниците, сякаш въобще не се занимаваха с разузнаване“ — казва адмирал Уилям Дж. Кроу — младши, председател на Обединените началник-щабове при Буш.* Когато първите дълбоки пукнатини в съветските републики започват да се разширяват, ЦРУ наистина извлича информацията си от четене на местните вестници. При пристигането си те са остарели с три седмици.
	[* Устна история на Грове, FAOH.]
	Никой в Управлението не задава въпроса, който Върнън Уолтърс, новият посланик на Буш в Германия, поставя на подчинените си през май 1989 г.: „Какво ще правим, когато Стената падне?“*
	[* Уолтърс, цитиран в устна история на Дейвид Фишър, FAOH.]
	Берлинската стена — най-големият символ на Студената война, е стояла почти трийсет години. Когато започва да се руши в една ноемврийска нощ през 1989 г., началникът на съветския отдел на тайната служба Милт Биърдън седи безмълвен в главната квартира, вторачен в _Си Ен Ен_. Мрежата — парвеню е станала огромен проблем за Управлението. По време на криза тя предоставя онова, което минава за разузнавателна информация в реално време. Как може ЦРУ да даде нещо по-добро от това? На линията вече е Белият дом: Какво става в Москва? Какво казват нашите шпиони? Трудно е да се признае, че няма дори и безполезни съветски шпиони — всички са били арестувани и убити и никой в ЦРУ не знае защо.*
	[* Подходящото време, в което ЦРУ да натисне здраво, за да разбере защо тези шпиони са загинали, е било при разпадането на Съветския съюз през 1990 и 1991 г. „Когато бях [за първи път.] предложен за директор през 1987 г., обядвах с Дик Хелмс — ми каза Боб Гейтс. — И си спомням Хелмс да ме заплашва с пръст по време на обяда в трапезарията на директора, както бяхме само ние двамата, съвсем сами, и да ми казва: _Никога не се прибирай вечер вкъщи, без да се питаш къде е къртицата.“_ През 1992 г., в последните месеци от краткия мандат на Боб Гейтс като директор на разузнаването, случаят започва да се разплита. Олдрич Еймс е арестуван през февруари 1994 г. Интервю на автора с Гейтс.]
	Управлението иска да напредне на изток като герой — завоевател и да плени разузнавателните служби на Чехословакия, Полша и Източна Германия, но Белият дом препоръчва предпазливост. Най-доброто, което ЦРУ може да направи в началото, е да обучи силите за сигурност на нови лидери като чешкия драматург Вацлав Хавел и да предложи най-високите суми за откраднатите документи на ЩАЗИ, които в един прекрасен ден се разхвърчат от прозорец в Източен Берлин, изхвърлени на улицата от унищожаващото тайната полиция множество.
	Разузнавателните служби на съветския комунизъм са огромни и прецизни инструменти за репресия. Те са служели преди всичко да шпионират, да сплашват, да се опитват да контролират собствените си граждани. По-големи и много по-безмилостни от ЦРУ, те са победили враговете си в множество битки в чужбина, но са загубили войната, победени от бруталността и баналността на съветската държава.
	Изчезването на Съветите изтръгва сърцето на ЦРУ. Как би могло Управлението да живее без своя враг? „Някога за ЦРУ беше лесно да е единствено и тайнствено — казва Милт Биърдън.* — То не беше институция. Беше мисия. И мисията беше кръстоносен поход. Тогава ни отнемате Съветския съюз и няма нищо друго. Нямаме история. Нямаме герой. Дори медалите ни са секретни. И ето че мисията приключи. _Fini_“.
	[* Интервю на автора с Биърдън.]
	Стотици ветерани от тайната служба тръбят победа и напускат. Един от многото е Фил Джиралди, започнал като обикновен агент в Рим и завършил след шестнайсет години като началник на базата в Барселона. Партньорът му в римската база е с докторат по италианска политика. В Барселона обаче е английски майор, който не говори испански.
	„В основата си трагедията е духовна — казва той.* — Повечето от познатите ми по-млади служители напуснаха. Те бяха най-добрите и най-умните. Осемдесет или деветдесет процента от хората, които познавах, приключиха в средата на кариерата си. Имаше съхранена много малко мотивация. Ентусиазмът си беше отишъл. Когато постъпих в Управлението през 1976 г., в него съществуваше племенна лоялност. Солидарността, която притежаваше, бе създадена от тази племенна лоялност и тя свърши работа.“ А сега вече я няма и по-голямата част от тайната служба си е заминала с нея.
	[* Интервю на автора с Джиралди.]
	Още през 1990 г. „това бързо прерастваше в много лоша ситуация“ — разказва Арнълд Донахю, ветеран от Управлението, комуто са поверени бюджетите за националната сигурност при Буш.* Когато Белият дом иска „още десет или петнайсет тайни агенти на място, за да открият какво става“ в Сомалия или на Балканите, където и да се е зародила кризата за момента, той пита ЦРУ: „Има ли подготвени хора, готови да отидат?“ Отговорът винаги е: „Съвсем не.“
	[* Arnold Donahue, „Perspectives on U.S. Intelligence“. Program on Information Resources, Harvard University, April 1998.]


#	„Приспособяваме ли се или загиваме“

	На 8 май 1991 г. президентът Буш повиква Боб Гейтс в предната каюта на _Еър Форс 1_ и го моли да поеме работата на директор на Централното разузнаване. Гейтс е едновременно развълнуван и леко уплашен. Изслушването за утвърждаването му става кървава баня; изпитанието продължава шест месеца. Той е бит заради греховете на Бил Кейси и пренебрегван от собствените си хора. Гейтс е искал да се заеме с бъдещето на ЦРУ, но изслушванията стават сражение за неговото минало. Те дават думата на разярената тълпа анализатори, които Гейтс и Кейси са рендосвали в продължение на години. Гневът им е професионален и личен. Те атакуват културата на лъжа и самоизмама в ЦРУ. Харолд Форд, служил отлично в продължение на четирийсет години, заявява, че Гейтс и ЦРУ са били „напълно заблудени“ относно основните реалности в Съветския съюз. Тези две думи поставят под въпрос основанието за съществуването на Централното разузнавателно управление.
	Тежко разтърсен, Гейтс се усеща като боксьор, който едва може да реагира на звънеца за следващия рунд. Но той успява да убеди сенаторите, че те ще са негов партньор в „изключителната възможност за преоценка на ролята, мисията, приоритетите и структурата на американското разузнаване“. Той дължи спечелените гласове в немалка степен на директора на администрацията и помощник-режисьор на Сенатската комисия по разузнаването, бъдещия директор на Централното разузнаване Джордж Дж. Тенет. Трийсет и седем годишен, фантастично амбициозен, изключително общителен, син на гръцки имигранти, държащи закусвалнята за хамбургери _Бистрото на XX век_ в края на Куинс, Тенет е квинтесенцията на администратора: трудолюбив, лоялен към началниците си, старае се да се хареса. Той подрежда фактите за сенаторите, които искат доказателство, че Гейтс ще им отстъпи власт, за да получи и той някаква.
	Докато Гейтс агонизира във Вашингтон, в чужбина ЦРУ изживява някои шеметни моменти. През август 1991 г., когато превратът срещу Горбачов се проваля и Съветският съюз започва да се разпада, ЦРУ докладва от Москва, от най-доброто място — главната квартира на съветското разузнаване на площад _Дзержински_. Една от звездите на съветския отдел Майкъл Сулик отива в Литва след провъзгласяването на независимостта й, ставайки първият служител на ЦРУ, стъпил в бивша съветска република. Той откровено се представя на лидерите на новата държава и предлага да им помогне за създаването на разузнавателна служба. Поканен е да работи в кабинетите на новия вицепрезидент Карол Мотиека. „Да седиш сам в кабинета на вицепрезидента беше странно за офицер от ЦРУ, прекарал цялата си кариера в борба срещу Съветския съюз — пише Сулик в списанието на Управлението.* — Ако само месеци по-рано бях сам в кабинета на вицепрезидента на една съветска република, щях да си помисля, че съм попаднал на истинска информационна жила. Както си седях зад бюрото на Мотиека с разстланите по него документи, единствената ми цел беше да телефонирам във Варшава.“
	[* Michael J. Sulick, „As the USSR Collapsed: A CIA Officer in Lithuania“, _Studies in Intelligence_, Vol. 50, №2, 2006, CIA/CSI.]
	Прилежно и тайно изнасяните от шпионите парчета разузнавателна информация никога не се доближават до съставянето на цялостна картина за Съветския съюз. През цялото време на Студената война ЦРУ е контролирало точно трима агенти, способни да предоставят секрети с непреходна стойност за съветската военна заплаха, и всички те са били арестувани и екзекутирани. Шпионските спътници са преброили точно танковете и ракетите, но цифрите вече изглеждат несъществени. Тайни подслушващи и записващи устройства са уловили милиарди думи, ала те са загубили значението си.
	_„Навън съществува един нов свят. Приспособяваме се или загиваме“_ — записва Гейтс на един бележник преди срещите с началниците на тайната служба на 7 и 8 ноември 1991 г., незабавно след полагането на клетва като директор на Централното разузнаване.* Следващата седмица Буш изпраща до членовете на кабинета си подписаната заповед със заглавие _Преглед на националната сигурност 29_. Гейтс е съставял чернови вариант в продължение на последните пет месеца. Тя призовава всяко подразделение на правителството да посочи какво иска от американското разузнаване за следващите петнайсет години. „Това усилие“ — заявява Гейтс пред публика от стотици служители на ЦРУ — е „паметно и историческо начинание“.
	[* Бележката на Гейтс и обръщението към служителите на ЦРУ са цитирани при Douglas F. Garthoff, „Directors of Central Intelligence as Leaders of the U.S. Intelligence Community, 1946-2000“, 2006, CIA/CSI. Гартхоф е работил в ЦРУ от 1972 до 1999 г., служейки дълго време като анализатор при Гейтс.]
	Прегледът на националната сигурност носи подписа на Буш. Но това е молба от Гейтс до правителството: _просто ни кажете какво искате_. Той знае, че за промяната на Управлението трябва да се положи грижа, за да оцелее то. Ричард Кър, заместник-директорът на Централното разузнаване за четири години при Буш, се пита на глас дали ЦРУ ще съществува в бъдеще. Управлението е „в състояние на революция в същата степен, в която и бившият Съветски съюз — твърди той. — Ние загубихме яснотата на целта или сцеплението, което всъщност движеше не само разузнаването, но и тази страна за над четирийсет години.“* Консенсусът относно американските интереси и начина ЦРУ да ги обслужва е изчезнал.
	[* Richard Kerr, „The Evolution of the U.S. Intelligence System in the Post-Soviet Era“, Program on Information Resources, Harvard University, Spring 1992.]
	Гейтс излиза с комюнике, което нарича прегледа на националната сигурност „директивата за преценка на бъдещите разузнавателни нужди и приоритети с най-важни последици от 1947 г.“ Но какви са тези нужди? По време на Студената война на нито един президент и директор на разузнаването не им се налага да задават този въпрос. Трябва ли ЦРУ да се съсредоточи върху „париите презрени“* или върху раждането на глобалните пазари? Какво е по-заплашително — тероризмът или технологията? През зимата Гейтс съставя своя списък със задачи за новия свят, завършва го през февруари и го представя на Конгреса на 2 април 1992 г. Последният вариант съдържа 176 заплахи — от промяната в климата до киберпрестъпленията. На върха са ядрените, химическите и биологическите оръжия. След това идват наркотиците и тероризмът — обединени като „дрога и гангстери“ (тероризмът все още е второразреден въпрос) и след тях световната търговия и технологичната революция. Но всички те, взети заедно, не се равняват на безбрежността на Съветския съюз.
	[* В оригинала е употребен изразът _wretched of the earth_. Той е взет от едноименното заглавие на книгата на франкоезичния терорист Франц Фанон (1925–1961 г.), един от главните идеолози на политическия тероризъм след Втората световна война. Фанон е използвал един от редовете от текста на _Интернационалът_, който се превежда на български като „парии презрени“. — Бел.прев.]
	Президентът Буш решава да намали размера и да промени обхвата на Управлението. Гейтс се съгласява. Това е разумна реакция на края на Студената война. Ето защо властта на ЦРУ е умишлено намалена. Всички са на мнение, че то ще е по-прецизно, ако е по-малко. Разузнавателният бюджет започва да намалява през 1991 г. и пада в продължение на следващите шест години. Съкращенията вземат жертвите си през 1992 г., когато ЦРУ е инструктирано да увеличи драстично подкрепата си за ежедневните военни операции. Повече от двайсет аванпоста на Управлението затварят кепенци, някои големи резидентури във важни столици са с намален с повече от 60% персонал, а броят на работещите в чужбина офицери от тайната служба спада рязко. Анализаторите са по-тежко засегнати. Дъг Макийкин, вече техен началник, казва, че за него е трудно да прави сериозен анализ с „група 19-годишни младежи, работещи на двегодишни смени“.* Това е известно преувеличение, но не твърде голямо.
	[* Макийкин, цитиран при Robert Steele, „Private Enterprise Intelligence: Its Potential Contribution to National Security“, доклад, представен на Конференция за разузнавателен анализ и оценка, Отава, Канада, 22–29 октомври 1994 г. Стийл е ветеран от ЦРУ, привърженик на анализа на достъпни източници.]
	„Напрежението нараства с оскубването на бюджета“ — пише Гейтс в личния си работен дневник скоро след полагането на клетвата.* Съкращенията продължават и в идващите години Буш и много други стоварват вината за тях върху първосигналните либерали. Но документите показват, че те са в същата степен и негова работа. Те са напълно в духа на времето, уловен в телевизионната реклама, записана от Бил Колби за лобистката група _Коалиция за демократични ценности_ в началото на изборите от 1992 г.
	[* Бележката на Гейтс е цитирана при Garthoff, „Directors of Central Intelligence“.]
	„Аз съм Уилям Колби и аз бях директор на ЦРУ — заявява той. — Работата на разузнаването е да ни предупреждава за опасности за армията ни. Студената война вече приключи и военната заплаха е много по-малка. Сега е време за намаляване на военните ни разходи с петдесет на сто и за влагане на тези пари в нашите училища, здравеопазване и икономика.“ Това е прочутата изгода от мира.
	Но мирът се оказва краткотраен, както е бил след Втората световна война, и този път няма паради на победата, а ветераните от Студената война имат основание да оплакват победения неприятел.
	„Ако ще се занимавате с шпионаж, трябва да сте мотивирани — каза ми веднъж Ричард Хелмс с нисък и напрегнат глас, с присвити очи. — Това не е нещо повърхностно. То е мръсно и опасно. Винаги има възможност да се изгорите. През Втората световна война ние в ССО знаехме каква е мотивацията ни: _да бием проклетите нацисти_. По време на Студената война също знаехме каква е мотивацията ни: _да бием проклетите руснаци_. Изведнъж Студената война свършва и каква е мотивацията? Какво ще накара някого да прекара живота си във вършене на тази работа?“
	Гейтс прекарва една година, опитвайки се да отговори на тези въпроси — ден след ден свидетелстване на Капитолийския хълм, печелене на политическа подкрепа, водене на специални групи и кръгли маси, обещаване на повече информация за военните, по-малко политически натиск над анализаторите, атака с всички средства срещу първите десет заплахи, едно ново ЦРУ, едно по-добро ЦРУ. Бил е на поста десет месеца, когато трябва да остави работата си, за да отлети до Литъл Рок и да даде сведения на човека, който ще е следващият президент на Съединените щати.


>	Част шеста
>	„Уреждане на сметките“
>	ЦРУ при Клинтън и Джордж У. Буш (1993–2007 г.)


>>	44. „Нямахме факти“

	Нито един главнокомандващ след Калвин Кулидж не е влязъл в Белия дом, мислейки за околния свят по-малко, отколкото Бил Клинтън. Побутне ли глобуса, той винаги спира да се върти на Съединените щати.
	Роден през 1946 г., не по-стар от ЦРУ, Клинтън се оформя от националната съпротива срещу Виетнам и военната повинност, изграден е като политик от местните и щатските проблеми на Арканзас и е избран с обещанието да съживи американската икономика. Нито един аспект на външната политика не е сред първите пет точки на дневния му ред. Той няма задълбочени идеи за американските стратегически интереси след Студената война. Разглежда времето си на поста като „време на големи възможности за демокрацията и предприемачеството“ — по думите на съветника му по националната сигурност Тони Лейк.* Вече са изминали осем месеца на новата администрация, преди Лейк да артикулира новата външна политика на Съединените щати — увеличаване броя на свободните пазари в света. Това е по-скоро бизнес план, отколкото политика. Клинтън поставя знак за равенство между свободната търговия и свободата, като че ли продаването на американски стоки ще разпространи американските ценности в чужбина.
	[* Anthony Lake, „From Containment to Enlargement“, Johns Hopkins University School of Advanced International Studies, September 21, 1993.]
	Клинтъновият екип за националната сигурност е съставен от второразредни фигури. Той избира възвишения, но разсеян конгресмен Лес Аспин за секретар по отбраната; Аспин изтрайва по-малко от година. Клинтън избира и прокурора с колосана яка Уорън Кристофър за държавен секретар; Кристофър е формален и сдържан, подхожда към големите глобални проблеми като че ли са прецедентно право. И в последния момент Клинтън взема един раздразнителен ветеран от Никсъновия персонал на Съвета за национална сигурност за директор на Централното разузнаване.
	Р. Джеймс Улси — младши е адвокат на петдесет и една години, дипломат с опит от преговорите за контрол над въоръженията, който е служил като подсекретар на флота при президента Картър. Изпъкналите му слепоочия и хапливото остроумие създават впечатлението за високоинтелигентна акула — чук. Месец след избирането на Клинтън Улси държи популярната реч, в която казва, че Съединените щати са се сражавали с дракона четирийсет и пет години и най-накрая са го убили само за да се намерят в джунгла, пълна с отровни змии. Никой не е формулирал по-релефно виждане за американското разузнаване след Студената война. Получава обаждането след няколко дни, отлита до Литъл Рок и се среща с Клинтън след полунощ на 22 декември. Безгрижният новоизбран президент разказва за младостта си в Арканзас и разпитва за детството на Улси в съседна Оклахома, вземайки го на кратка разходка из възпоминателната алея на 50-те години. На разсъмване Улси научава, че ще е следващият директор на ЦРУ.*
	[* Бил Клинтън очарова повечето от инструкторите от ЦРУ, които идват в Литъл Рок, напъхват се в мотелски стаи за по 38,50 долара на вечер и отиват с кола до губернаторската резиденция, за да го обучават. Но те никога не са съвсем сигурни каква част схваща той в действителност. John L. Helgerson, _Getting to Know the President: CIA Briefings of Presidential Candidates, 1952-1992_, CIA/CSI.]
	Същата сутрин петнайсет минути преди официалното заявление Ди Ди Майърс, прессекретарят на Клинтън, хвърля поглед на бележките си и казва: „Адмирале, не знаех, че сте служил и в администрацията на Буш.“
	„Ди Ди, аз не съм адмирал — отговаря Улси. — Никога не се издигнах над капитан в армията.“
	„Опа! — казва тя. — По-добре да променим комюникето.“
	Улси избягва колкото може по-бързо. Понеже летището е в мъгла, той накарва един офицер от ЦРУ да го откара с кола до Далас, за да може да отлети до Калифорния за Коледа. Това ще е последната проява на свободна воля от страна на Улси за дълго време. Той е на път да стане военнопленник в ЦРУ.
	През следващите две години се среща точно два пъти с президента на Съединените щати — отрицателен рекорд за всички времена в летописите на Управлението. „Аз нямах лоши отношения с президента — казва той години по-късно. — Аз въобще не поддържах такива.“*
	[* Бележки на Улси, Council on Foreign Relations, May 12, 2004; интервю на автора c Улси.]
	Най-високопоставените ръководители в ЦРУ служат на директор, за когото знаят, че няма влияние, и на президент, за когото смятат, че няма познания. „Имахме чудесни отношения с Белия дом при Буш — коледни увеселения в Кемп Дейвид, неща от този сорт — разказва Том Туетън, шеф на тайната служба от началото на 1991 до края на 1993 г. — И оттук дойдохме до нищото. След около шест месеца при Клинтън ни стана ясно, че никой не е виждал президента или Съвета за национална сигурност.“* ЦРУ е безсилно без указания от президента. То е като кораб във вериги без посока.
	[* Интервю на автора с Туетън.]
	Въпреки че Клинтън идва на власт в състояние на преднамерено неведение за ЦРУ, той бързо се обръща към тайната служба, за да разреши тя проблемите му в чужбина, и през първите си две години като президент излиза с множество предложения за секретни акции.* Когато те не успяват да доведат до бързи разрешения, е принуден да се обърне към военните си командири, които почти до последния човек го презират като някой, изклинчил от военната служба. Резултатите са ужасни.
	[* Макар че точният брой остава засекретен — „администрацията на Клинтън поиска внушително количество предложения за тайни акции, за да се заеме с редицата все по-неприятни проблеми, пред които беше изправена в началото на 90-те години, само за да направи извода, че секретните действия не могат да отърват Съединените щати от открита военна намеса“ — по думите на Джон Макгафин, втори човек в тайната служба при Клинтън и съсед на автора от долния етаж след напускането на ЦРУ. Между другото, Макгафин никога не е изпускал информация. Виж неговата статия „Spies, Counterspies, and Covert Action“, in Jennifer Е. Sims and Burton Gerber (eds.), _Transforming U.S. Intelligence_ (Washington, D.C.: Georgetown University Press, 2005), pp. 79–95.]


#	„Нямаше разузнавателна мрежа“

	„Не е имало по-тежко изпитание от Сомалия“ — твърди Франк Г. Уизнър — младши, синът на създателя на тайната служба на ЦРУ.*
	[* Устна история на Уизнър, FAOH.]
	Сомалия е жертва на Студената война. Доставянето на големи количества оръжия за враждуващите й фракции от САЩ и Съветския съюз оставя огромни арсенали за воюващите кланове. В деня преди Деня на благодарността през 1992 г. президентът Буш е утвърдил американска военна интервенция с хуманитарна цел. Половин милион души в Сомалия са умрели от глад; по десет хиляди умират на ден към края на администрацията на Буш. Сега клановете крадат хранителните помощи и се избиват помежду си. Мисията за изхранване на умиращи хора бързо се изражда във военна операция срещу най-силния сомалийски военен диктатор — генерал Мохамед Фарах Айдид. В деня на встъпване в длъжност на новия президент, след като е служил за момент като изпълняващ длъжността държавен секретар, Уизнър се премества в Пентагона като политически подсекретар на Министерството на отбраната. Той поглежда към Сомалия и открива празно място. Администрацията на Буш е закрила посолството и резидентурата на ЦРУ две години по-рано.
	„Нямахме факти — казва Уизнър. — Нямаше разузнавателна мрежа. Нямаше начин да се разбере динамиката.“ Това е проблемът, който Уизнър трябва да разрешава с помощта на ЦРУ. Той създава специална група за Сомалия, която разполага командоси от американските специални части, и се обръща към Управлението, за да го ползва като свои очи и уши на терена. Работата се пада на новоназначения резидент в Сомалия Гарет Джоунс. Бивш детектив от полицията на Маями, Джоунс е хвърлен в средата на нищото със седем разузнавачи зад гърба си и задачата да победи армията от войни срещу него. Щабът му е една ограбена стая в изоставената резиденция на посланика в Могадишу. Само за дни най-добрият му сомалийски агент се самоубива, друг е убит от изстреляна от американски хеликоптер ракета, заместник-началникът на резидентурата е улучен от снайперист във врата и за малко не умира, а Джоунс се оказва начело на преследването на Айдид и заместниците му из лабиринт от слепи улици. Това води до смъртта на 18 американски войници в конфликт, в който загиват 1200 сомалийци.
	Анализът за Сомалия е направен от адмирал Уилям Кроу, пенсионирал се на поста председател на Обединения комитет на началник-щабовете, за да стане ръководител на президентския Консултативен съвет по разузнаване — създадения от Айзенхауер съвет на старейшините. Съветът извършва проучване и стига до заключението, че „неуспехът на разузнаването в Сомалия е точно в Съвета за национална сигурност“ — според адмирал Кроу.* „Те са очаквали разузнаването не само да им дава информация относно ставащото там, а и да взема решенията им вместо тях. Не са могли да разберат защо разузнаването не ги е посъветвало правилно какво да направят. Това предизвиква сериозно объркване на върха по въпроса какво да се върши за Сомалия — разказва Кроу. — Самият президент не беше много заинтересуван от разузнаването, което беше крайно злополучно.“
	[* Устна история на Кроу, FAOH. Преди да поеме президентския съвет по външно разузнаване, адмиралът трябва да каже на президента Клинтън какво представлява той: „В началото на администрацията президентът и аз говорихме относно желанията ми — спомня си Кроу. — Казах му: ПСВР, а той ме попита: Какво е ПСВР? Така че трябваше да му обясня какво е това“.]
	Резултатът е постоянно задълбочаващо се недоверие между Белия дом и ЦРУ.


#	„Отговаря твърде ефективно със същото на иракските чистачки“

	В началото на 1993 г. тероризмът не е проблем, който силно да вълнува повечето умове в Управлението. Съединените щати не са предприемали значителна акция срещу източниците на терора, откакто са били хванати да продават ракети на Иран. Всички отвлечени в годините на Рейгън американски заложници се завръщат у дома от Бейрут към 1991 г., въпреки че Бил Бъкли го прави в ковчег. През 1992 г. сериозно се говори за закриване на Центъра по контратероризъм на ЦРУ. Обстановката е спокойна. Вероятно хората са сметнали, че проблемът се е разрешил от само себе си.
	Скоро след зазоряване на 25 януари 1993 г., на петия ден на Клинтъновата администрация, Николас Стар, шейсетгодишен служител на ЦРУ от кариерата, е първи поред на стопсигнала пред основния портал към главната квартира на Управлението. Цяла вечност трябва, за да светне зелено, и колите се нареждат до хоризонта на шосе 123, очаквайки да влязат в спокойните предели на главната квартира на ЦРУ. В 07:50 ч. сутринта един млад пакистанец излиза от колата си и започва да стреля с автомат АК-47. Най-напред прострелва работещия като комуникатор при тайни операции Франк Дарлинг, двайсет и осем годишен, уцелвайки го в дясното рамо, докато жена му пищи от ужас. Стрелецът се завърта, стреля и убива доктор Дансинг Бенет, на шейсет и шест, лекар от ЦРУ. Обръща се и ранява Ник Стар в лявата ръка и лявото рамо, след което застрелва Калвин Морган, шейсет и една годишен, инженер в ЦРУ, и четирийсет и осем годишния Стивън Уилямс, по-късно идентифициран в документите на съда като служител на Управлението. Убиецът се обръща отново и пръсва главата на Дарлинг. След това си тръгва с колата. Тежко раненият Стар някак си се добира до караулното помещение при вратите на ЦРУ и вдига тревога.*
	[* Събитията от 25 януари 1993 г. са възстановени на основата на представения от Ник Стар доклад за вътрешния бюлетин на ЦРУ и от документите на съда. Четири и половина години по-късно убиецът Мир Амал Канси е арестуван в Пакистан в операция за залавянето му, координирана от ЦРУ и подкрепена от два милиона долара награда. Той заявява, че убийствата били акт на отмъщение за американската външна политика в Близкия изток. Щатът Вирджиния го осъжда за убийство и го екзекутира със смъртоносна инжекция.]
	Президентът Клинтън никога не отива в ЦРУ, за да засвидетелства уважението си към мъртвите и ранените. Вместо това изпраща жена си. Невъзможно е да се преувеличи яростта, която това предизвиква в главната квартира. Когато Фред Уудръф, изпълняващ длъжността резидент в Тбилиси, Грузия, е прострелян и убит случайно през лятото по време на туристическа обиколка, Улси отбелязва точка, прелитайки през половината свят, за да приеме тленните му останки.
	На 26 февруари 1993 г., един месец след стрелбата пред вратите на Управлението, в подземния паркинг на Световния търговски център избухва бомба. Шестима са убити и повече от хиляда — ранени. Отначало ФБР смята, че става дума за балкански сепаратисти, но в рамките на една седмица се изяснява, че авторите на атентата са последователите на един сляп египетски шейх, жител на Бруклин — Омар Абдел Рахман. Името му звучи изключително познато в главната квартира на ЦРУ. Слепият шейх е набрал стотици арабски бойци за войната срещу Съветите в Афганистан под знамето на _Ал Джама’а ал Исламия_ — Ислямската група. Изправен пред съда и оправдан за убийството на египетския президент Ануар ал Садат през 1981 г., въпреки това остава под домашен арест в Египет до 1986 г. Щом се освобождава, започва опити да влезе в САЩ. Но как? Шейхът е известен метежник и — както се оказва — духовен водач на съзаклятие за убиването на американци с хиляди.
	Визата му е издадена в столицата на Судан — „от служител на ЦРУ в Хартум“ — разказва Джо О’Нийл, шарже д’афер в американското посолство.* — „Управлението знаеше, че обикаля из региона в търсене на виза, и въобще не ни каза“. Трябва да е било грешка, смята О’Нийл: „Името е трябвало да подейства като изстрел.“ В действителност служители на ЦРУ са разглеждали седем молби на Абдел Рахман за влизане в Съединените щати — и са казали „да“ шест пъти. „Не мога да ви кажа колко ужасно нещо е, че това се е случило — твърди О’Нийл. — То е отвратително.“
	[* Устна история на О’Нийл, FAOH.]
	На 14 април 1993 г. Джордж Х. У. Буш пристига в Кувейт, за да отбележи годишнината от победата във Войната в Залива. Сред неговия антураж са жена му, двама от синовете му и бившият държавен секретар Джим Бейкър. При това пътуване кувейтската тайна полиция арестува седемнайсет души и ги обвинява в заговор за убийството на Буш с кола — бомба — близо двеста фунта пластични експлозиви, скрити в една _Тойота Ленд Крузър_. При изтезанията някои от заподозрените признават, че разузнавателните служби на Ирак стоят зад опита за убийство. На 29 април специалистите на ЦРУ докладват, че изработката на бомбата има иракски специфики. Няколко дни по-късно ФБР започва да разпитва заподозрените. Двама заявяват, че са били изпратени от Ирак. Единствената част от пъзела, която, изглежда, не пасва, са самите хора. Повечето от тях са контрабандисти на уиски, пласьори на хашиш и страдащи от окопна болест ветерани. Но ЦРУ стига до заключението, че Саддам Хюсеин е опитал да убие президента Буш.*
	[* Intelligence memorandum: „Iraq: Baghdad Attempts to Assassinate Former President Bush“, CIA Counterterrorist Center, July 12, 1993. CIA/FOIA.]
	През следващия месец президентът Клинтън обмисля отговора. Около 01:30 ч. през нощта на 26 юни, мюсюлманския _сабат_, двайсет и три ракети _Томахоук_ се стоварват върху и около главната квартира на иракското разузнаване — комплекс от седем големи постройки, разположени в заграден участък в търговската част на Багдад. Най-малко една от ракетите удря жилищна сграда и убива няколко невинни цивилни, сред тях известен иракски художник и жена му. Генерал Колин Пауъл, председател на Обединените началник-щабове, заявява, че обстрелът е бил планиран като „съразмерен на атаката срещу президента Буш“.*
	[* Tim Weiner, „Attack Is Aimed at the Heart of Iraq’s Spy Network“, _The New York Times_, June 27, 1993.]
	Директорът на разузнаването е вбесен от чувството за съразмерност на президента. „Саддам опитва да убие президента Буш — казва Улси години по-късно — и президентът Клинтън изстрелва посред нощ две дузини управляеми ракети по празна сграда в Багдад, като по този начин отговаря твърде ефективно със същото на иракските чистачки и нощни пазачи, но не особено ефективно на Саддам Хюсеин.“* Скоро след това, отбелязва той — „нашите хеликоптери бяха свалени в Могадишу и — както в Бейрут десет години по-рано — ние се изнесохме“.
	[* Бележки на Улси, Restoration Weekend, Palm Beach, Florida, November 16, 2002.]
	С все още свежите в умовете на американците образи на влачените по улиците на Могадишу мъртви армейски рейнджъри президентът Клинтън се заема да възстанови управлението на избрания президент на Хаити, свещеника — левичар Жан Бертран Аристид. Той наистина смята Аристид за легитимния управник на народа на Хаити и желае да види въздадена справедливост. Това изисква премахване на военната хунта, която е отстранила Аристид. Много от лидерите й са фигурирали с години в платежната ведомост на ЦРУ, работейки като доверени информатори на тайната служба.* Този факт е неприятна изненада за Белия дом. Такава изненада е и откритието, че Управлението е създало на Хаити разузнавателна служба, чиито военни началници не правят почти нищо, освен да продават колумбийски кокаин, да унищожават политическите си противници и да пазят властта си в столицата Порт о ренс. Сега Управлението е в неудобното положение да сваля от власт собствените си агенти.
	[* Tim Weiner with Steve Engelberg and Howard French, „CIA Formed Haitian Unit Later Tied to Narcotics Trade“, _The New York Times_, November 14, 1993. Кратък портрет на един от хората на ЦРУ в Хаити, взет от посочената статия: сред военните, получавали парите на Управлението и ръководили хаитянската разузнавателна служба, е полковник Ернест Прюдом, член на взелата властта хунта от противници на Аристид. На 2 ноември 1989 г., докато е началник на националната сигурност и получава даровете на ЦРУ, той ръководи бруталния разпит на Евънс Пол, кмет на столицата на Хаити — Порт о Пренс. Разпитът оставя кмета с пет счупени ребра и вътрешни травми. „Самият Прюдом не ме докосна — разказва Пол. — Той играеше ролята на интелектуалеца, на човека, който внимателно следи за противоречия в разказа ви — човека, който видимо ръководи цялата работа. Той искаше да ме представи на света като терорист… Явно имаше твърде много информация за живота ми, като се започне от детството. Все едно ме бе следвал стъпка по стъпка“.]
	Това вкарва Клинтън и ЦРУ в директен конфликт. Същия ефект има и точната преценка на ЦРУ, че Аристид не е стълб на силата и добродетелта. Улси обрисува конфликта като идеологически. Президентът и помощниците му „страшно искаха ние от ЦРУ да кажем, че Аристид наистина ще бъде Томас Джеферсън на Хаити — спомня си той.* — Ние донякъде нацупено отказахме да направим това и посочихме слабата му страна и някои от положителните неща за него. Не станахме популярни заради това“. Улси е прав само отчасти. Белият дом намира извършения от ЦРУ анализ за слабостите на Аристид за неудобен. Но той също така смята старите съюзници на Управлението в Хаити за ужасяващи.
	[* Бележки на Улси, Council on Foreign Relations, May 12, 2004.]
	Яростен, когато ЦРУ кръстосва меч с него за Хаити, парализиран от неспособността си да формулира някаква външна политика, разтърсен от свалянето на хеликоптерите в Сомалия, президентът иска за кратко да се отдръпне от авантюри в Третия свят. Но веднага щом американските войници и шпиони започват да се изтеглят от Африканския Рог, където са отишли на хуманитарна мисия, а завършват, като убиват и ги убиват, те са призовани да спасяват човешки живот в Руанда, където две племена са се хванали за гърлата.
	В края на януари 1994 г. Белият дом упорито пренебрегва проучване на ЦРУ, което твърди, че половин милион души могат да загинат в Руанда.*1 Скоро конфликтът прераства в едно от големите предизвикани от човека бедствия на двайсетия век. „Никой не се съсредоточи истински върху това колко сериозна беше ситуацията, докато нещата не излязоха извън контрол — казва Морт Халперин, тогава част от персонала на Клинтъновия Съвет за национална сигурност. — Нямаше никакви снимки и имаше малко информация.“ Без желание да се забърква със страни, чиито страдания не са излъчвани по телевизията, администрацията на Клинтън отказва да нарече кланетата геноцид. Отговорът на президента спрямо Руанда е решение да определи точно американския национален интерес в далечни провалени държави, чието рухване не ще засегне пряко Съединените щати — места като Сомалия, Судан и Афганистан.*2
	[*1 Tim Weiner, „Critics Say U.S. Ignored C.I.A. Warnings of Genocide in Rwanda“, _The New York Times_, March 26, 1998. Трудно е да си представим какво би могло да направи ЦРУ, за да предотврати клането, дори и ако Белият дом е имал воля за това, тъй като Управлението не е имало нито един човек, разположен в Руанда. „ЦРУ не беше много ефикасно от гледна точка на африканската регионална политика. Никога не е било — заявява посланикът на Клинтън в Руанда Робърт Е. Грибин III, професионален дипломат с дълга служба на континента. — Не бяха особено заинтересувани от нея“.]
	[*2 Този отговор идва с важното разпореждане за външната политика — Директивата по президентско решение 25. Издадена на 3 май 1994 г., тя възнамерява да накара ООН да поеме инициативата в мироопазващите операции.]


#	„Да се вдигне във въздуха“

	Улси губи почти всяка подхваната от него битка, а такива има в изобилие. Когато става ясно, че той не може да възстанови парите и властта на ЦРУ, повечето от останалите звезди сред поколението от Студената война започват да изключват осветлението и да си вървят вкъщи. Ветераните изчезват първи. След това перспективните офицери по на трийсет и в началото на четирийсетте си години се измъкват, за да започнат нови кариери. Набирането на нови таланти, на хора по на двайсет години става все по-трудно с всяка година.
	Интелектуалните и оперативните възможности на ЦРУ се изгубват. Главната квартира е ръководена от професионални чиновници, които отпускат топящите се средства без никакво разбиране какво в бранша работи и какво не работи. Те нямат система, която да отличава успешните от неуспешните програми. Без таблица за отбелязване на успехите и загубите не разбират достатъчно как да разположат играчите си. С намаляването на опитните оперативни агенти и анализатори от ЦРУ авторитетът на директора на разузнаването е отслабен от раздутия му управленски апарат — непрестанно растящ кадър от специални асистенти, административни помощници и специални групи, които преливат от главната квартира в наети кантори из търговските комплекси и индустриалните паркове на Вирджиния.
	Улси се намира начело на секретна бюрокрация, която е все по-откъсната от останалата част на американското правителство. Подобно на болница в голяма метрополия, чиято лоша практика разболява пациентите й, ЦРУ прави грешки като част от всекидневните си операции. Американското разузнаване е започнало да наподобява „създанието на Франкенщайн“ — пише Джеймс Моние Саймън — младши, главен административен секретар на ЦРУ в края на века — съчетание от зле напасващи се парчета, свързани от различни, понякога — безразлични майстори, което страда от „увредена нервна система, засягаща координацията и баланса му“.*
	[* James Monnier Simon, Jr., „Managing Domestic, Military, and Foreign Policy Requirements: Correcting Frankenstein’s Blunder“, in Sims and Gerber, _Transforming U.S. Intelligence_, pp. 149–161.]
	Проблемите са твърде сложни за бързо оправяне. Както космическата совалка, Управлението е комплексна система, която може да избухне, ако някой прост компонент се повреди. Единственият човек с власт да започне да напасва парчетата е президентът на Съединените щати. Но Клинтън не намира време да разбере какво е ЦРУ, как работи или къде се скачва с останалата част от американското правителство. Президентът делегира това на Джордж Тенет, когото е довел в Белия дом като директор, отговарящ за личния състав на Съвета за национална сигурност по разузнаването.
	Вече от четиринайсет месеца в Клинтъновата администрация Тенет се е унесъл в мисли над двойно еспресо и пура в едно тротоарно кафене на две преки от Белия дом. Какво смята той, че трябва да се направи, за да се промени ЦРУ?
	„Да се вдигне във въздуха“ — казва Тенет. Разбира се, има предвид творческо разрушение, повторно издигане от основите. Но изборът на думите е красноречив.


>>	45. „Защо, по дяволите, не знаехме?“

	Фред Хиц, генералният инспектор на ЦРУ, казва, че работата му е да върви из бойното поле, докато димът се разнася, и да доубива ранените. Неговите вътрешни разследвания са старателни и безжалостни. Той въплъщава Управлението от старата школа — рекрутиран е в горния курс в Принстън, след като е бил привлечен от административния ръководител на студентите. По волята на съдбата неговият най-голям случай засяга съкласника му от подготвителния курс на ЦРУ за 1967 г., един изчерпан алкохолик от стария съветски отдел — Олдрич Хейзън Еймс.
	На 21 февруари 1994 г. екип агенти на ФБР измъкват Еймс от неговия _Ягуар_, докато тръгва от извънградския си дом към главната квартира, щракват му белезниците и го отвеждат завинаги. Отидох да го видя в областния затвор на Александрия след задържането му. Той беше посивял петдесет и три годишен мъж, шпионирал за Съветите почти девет години. Скоро щяха да го изпратят в строг тъмничен затвор до края на живота му и му се щеше да говори.
	Еймс е недоволник и симулант, получил работа в Управлението, защото баща му някога е работил там. Той говори сносен руски и пише читаеми доклади, докато е трезвен, но служебното му досие е хроника на пиянство и негодност. Не е успял да се издигне в продължение на седемнайсет години. През 1985 г. достига върха си: началник на контраразузнаването за Съветския съюз и Източна Европа. Известен е като алкохолизиран бунтар. Но Управлението му дава достъп до досието на почти всеки важен шпионин, работещ за Съединените щати зад Желязната завеса.
	Той е започнал да се отнася с презрение към ЦРУ. Смята за абсурдно твърдението, че съветската заплаха срещу САЩ е огромна и нарастваща. Решава, че не е толкова глупав. „Знам какво наистина смята да прави Съветският съюз и знам какво е най-доброто за външната политика и за националната сигурност — припомня си той своите разсъждения.* — И ще поработя по това.“
	[* Интервю на автора с Еймс.]
	Еймс получава от началниците си разрешение да се срещне с човек от съветското посолство във Вашингтон, заявявайки, че може да завербува руснака. През април 1985 г. срещу 50 000 долара той предава на съветския разузнавателен офицер имената на трима работили за ЦРУ съветски граждани. След това, няколко месеца по-късно, съобщава всички известни му имена. Москва слага настрана за него 2 милиона долара.
	Един по един американските шпиони в Съветския съюз са арестувани, дадени под съд, затворени и екзекутирани. Когато те загиват — казва Еймс — „звънци и свирки“ прозвучават в тайната служба. „Като че ли над Кремъл се запалиха неонови светлини и прожектори, които блеснаха над Атлантическия океан и посочиха: Има проникване.“ Но лидерите на ЦРУ отказват да повярват, че един от тях ги е предал. С помощта на двойни агенти и измама КГБ ловко манипулира разбирането на Управлението за случая. Това трябва да е бръмбар. Не може да е къртица.
	Еймс дава на Москва и личните данни на стотици свои колеги от ЦРУ и подробен анализ на работата им. „Имената им, както и подробностите за редица операции, в които участват Съединените щати, били дадени на съветското разузнаване — казва Хиц.* — Това е започнало през 1985 г., но е продължило една или две години преди ареста му, а Еймс ненаситно е събирал информация, която да предава на своя съветски водещ офицер. Тъй че, в строго разузнавателен смисъл, това беше ужас.“
	[* Интервю на автора с Хиц.]
	Управлението знае, че нещо е разрушило съветските му операции. Но му трябват седем години, за да започне да приема фактите. ЦРУ не може да разследва само себе си и Еймс знае това. „Ще завърши с хора, които вдигат ръце и казват: «Не можем да го направим — каза той със самодоволна усмивка. — Имате две, три или четири хиляди души, които се суетят и се занимават с шпионаж. Не можете да наблюдавате това. Не можете да го контролирате. Не можете да го проверявате. И вероятно това е най-големият проблем на една шпионска служба. Тя трябва да е малка. Стане ли голяма, става или като КГБ, или като нас».“


#	„Нарушение на заповед номер едно“

	На Хиц му трябва повече от една година след ареста, за да оцени нанесените от Еймс щети. Най-накрая той открива, че самото ЦРУ е било част от една сложна измама.
	Сред най-строго засекретените документи, които Управлението създава по време на Студената война и след това, са докладите „син ръб“ — с показваща важността им синя ивица по края на листа, които оценяват силата на ракетите, танковете, изтребителите, бомбардировачите, стратегията и тактиката на Москва. Те се подписват от директора на Централното разузнаване и се изпращат до президента, секретаря по отбраната и държавния секретар. „Разузнавателната общност съществува, за да прави това“ — казва Хиц.
	В продължение на осем години, от 1986 до 1994 г., отговорните за тези доклади старши служители на ЦРУ са знаели, че някои от източниците им са контролирани от руското разузнаване. Управлението умишлено дава на Белия дом манипулирана от Москва информация — и хладнокръвно скрива факта. Да разкрие, че е предоставяло неверни сведения и дезинформация, би било твърде неудобно. Деветдесет и пет от тези доклади деформират американското разбиране за главните военни и политически процеси в Москва. Единайсет от отчетите отиват директно до президентите Рейгън, Буш и Клинтън. Те изкривяват и намаляват способността на Съединените щати да разбират какво става в Москва.
	„Това беше невероятно откритие“ — заявява Хиц. Най-старшият служител на ЦРУ, отговорен за докладите, настоява — както е правил Еймс, — че знае най-добре. Той знаел какво е истинско и какво не. Фактът, че отчетите идват от служещи си със заблуда агенти, не означава нищо. „Той взел решението сам — разказва Хиц. — Е, това беше шокиращо.“
	„Резултатът от целия този епизод беше усещането, че на Управлението не може да се вярва — твърди Хиц. — Накратко, това беше нарушение на Заповед № 1. Ето защо отражението му беше толкова разрушително.“ Лъжейки Белия дом, ЦРУ е нарушило „свещеното доверие — по думите на Хиц, — а без него нито една шпионска служба не може да върши работата си“.


#	„Мястото просто се нуждае от основен ремонт“

	Улси признава, че „случаят Еймс“ разкрива институционно нехайство, което се доближава до престъпната небрежност. „Може почти да се заключи, че не само никой не е гледал, но и че никой не се е интересувал“ — казва той. Но декларира, че никой няма да бъде уволнен или понижен за „системния провал“ на ЦРУ в случая с Еймс. Вместо това Улси изпраща мъмрения до шестима бивши и петима настоящи служители, включително шефът на тайната служба Тед Прайс. Той дефинира провалите като прегрешения на недоглеждането и стоварва вината за тях върху сбърканата култура в ЦРУ — една традиция на арогантност и отричане.
	Улси представя решението си на Конгресната комисия по разузнаване следобеда на 28 септември 1994 г. Впечатлението от директора е лошо. „Трябва да се запитаме дали ЦРУ не е станало не по-различно от всяка друга бюрокрация — заявява на излизане от срещата председателят на комисията, канзаският демократ Дан Гликман. — Трябва да се запитаме дали не е загубило тръпката на неповторимата си мисия.“*
	[* Интервю на автора с Гликман.]
	„Случаят Еймс“ предизвиква безпрецедентна по интензивността си атака срещу ЦРУ. Тя идва от дясно, от ляво и от залязващия център на американската политика. Гняв, смесен с присмех — смъртоносна отвара, прелива от Белия дом и Конгреса. Съществува силното усещане, че този случай не е изолирано отклонение, а доказателство за структурно разложение. Според генерал-лейтенант Бил Одъм, ръководил Агенцията за национална сигурност при президента Рейгън, решението е радикална хирургия.
	„Аз бих изкормил ЦРУ — твърди той. — То е заразено. И ако вземате полумерки, ще остане заразено.“*
	[* Интервю на автора с Одъм.]
	Борейки се да защити Управлението отвътре и отвън, Улси уверява американските граждани, че имат правото да питат накъде върви ЦРУ. Но той вече е загубил способността си да определя курса. Затова на 30 септември 1994 г. Конгресът създава комисия за бъдещето на Управлението и й дава властта да прокара нов път за него в двайсет и първия век. „Случаят Еймс“ е предоставил шанс за промяна, какъвто се среща веднъж на поколение.
	„Мястото просто се нуждае от основен ремонт“ — изрича сенатор Арлън Спектър от Пенсилвания, републиканец, работил шест години в Сенатската комисия по разузнаване.*
	[* Интервю на автора със Спектър.]
	Необходим е тласък от президента на Съединените щати, който така и не идва. Три месеца са нужни за подбирането на седемнайсетте членове на комисията, четири месеца — за съставянето на дневния й ред, и пет месеца, преди групата да проведе първото си официално съвещание. Комисията е доминирана от членове на Конгреса, сред които изпъква Портър Дж. Гос от Флорида, консервативен републиканец. През 60-те години Гос е изкарал посредствен стаж в тайната служба, но той е единственият член на Конгреса, който може да твърди, че има практически опит в Управлението. Най-изтъкнатият външен човек е Пол Уолфовиц, който пристига с мисълта, че способността на ЦРУ да събира разузнавателна информация чрез шпионаж е загубена, и който ще бъде сред най-влиятелните членове на групата от приближени на следващия президент.
	Комисията е оглавена от Лес Аспин, загубил работата си на секретар по отбраната преди девет месеца, уволнен заради неспособността си да взема решения. Клинтън го е назначил за председател на президентския Съвет по разузнаване. Депресиран и дезорганизиран, Аспин задава важни въпроси без ясни отговори: „Какъв е смисълът на работата сега? Какви са целите в момента? Какво се опитвате да направите?“* Когато няколко месеца по-късно умира внезапно от удар на петдесет и шест години, персоналът на комисията пада духом и работата й дрейфува. Членовете потеглят в много различни посоки и не могат да вземат решение за направлението.
	[* Интервю на автора с Аспин.]
	Началникът на персонала Брит Снайдър прокламира: „Целта ни е да продаваме разузнавателни сведения.“* Но много от очевидците предупреждават, че проблемът не е в изкуството за намиране на клиенти. Той е в продукта.
	[* Снайдър, цитиран при Loch К. Johnson, „The Aspin-Brown Intelligence Inquiry: Behind the Closed Doors of a Blue Ribbon Commission“, _Studies in Intelligence_, Fall 2004, CIA/CSI.]
	Най-накрая комисията се събира и приема показания. Боб Гейтс, съставил преди три години дългия списък от 176 заплахи и цели, сега заявява, че Управлението е затруднено от разнообразието на задачите. Водещи офицери и резиденти казват, че тайната служба се дави от твърде многото искания да свършат прекалено много малокалибрени работи твърде надалеч. Защо Белият дом иска от ЦРУ да докладва за ръста на евангелисткото движение в Латинска Америка? Наистина ли това е важно за националната сигурност на Съединените щати? Управлението е годно само за няколко важни задачи. Кажете ни какво искате да правим — молят хората от ЦРУ.
	Но нищо не впечатлява комисията. Не и атаката от страна на един религиозен култ, който пуска газ зарин в токийското метро, убивайки 12 и нанасяйки увреждания на 3769 души — събитие, което отбелязва трансформацията на тероризма от националните държави до самопомазаните. Нито пък взривяването на сградата на федералното правителство в Оклахома Сити през април 1995 г., което убива 169 души — най-смъртоносното нападение на американска територия от времето на Пърл Харбър. Не и разкриването на заговор на войнстващи ислямисти да взривят дузина американски въздушни лайнери над Тихия океан и да разбият отвлечен реактивен самолет в сградата на ЦРУ. Не и предупреждението на служител на ЦРУ, че някой ден Съединените щати ще се изправят пред „въздушен тероризъм“ — самолет, който пикира и бомбардира цел. Нито фактът, че само трима души в американската разузнавателна общност имат езиковите познания да разберат раздразнени мюсюлмани, които говорят помежду си. Не и разбирането, че способността на ЦРУ да анализира информация е унищожена от експлозията на имейлите, персоналните компютри, мобилните телефони и общодостъпното кодиране за частни комуникации. Нито дори и нарастващото осъзнаване, че ЦРУ рухва.
	Докладът, писан седемнайсет месеца, няма тежест и въздействие. „Контратероризмът не бе предмет на голямо внимание — казва Лок Джонсън, член на персонала на комисията. — Границите на тайните действия въобще не бяха очертани; слабостите в отчетността в голяма степен останаха пренебрегнати.“* Никой от челите доклада не се хваща на обезболяващите аргументи, че малко настройване ще поправи машината.
	[* Johnson, „The Aspin-Brown Intelligence Inquiry“.]
	Докато комисията завърши доклада си, само двайсет и пет души са записани в центъра на ЦРУ за обучение на новопостъпили младежи. Способността на Управлението да привлича таланти е достигнала най-ниската си точка. Също и репутацията му. „Случаят Еймс“ е направил бъдещето на ЦРУ жертва на историята му.
	Тайната служба е „ужасно загрижена за недостатъчния според тях брой хора на фронтовата линия — казва навремето Фред Хиц. — Да имаш правилните хора и да ги имаш на правилното място, това са вече различни проблеми. Имаме годни хора, но не достатъчно и не достатъчно от тях на местата, където са необходими. Ако президентът и Конгресът на Съединените щати не помогнат, единственото, което ще ни изправи пред проблема, ще го стори твърде късно. Някое ужасно събитие някъде по света, може би в нашата страна, което да ни накара да се събудим, както Пърл Харбър ни накара да се събудим и да кажем — защо, по дяволите, не знаехме?“*
	[* Интервю на автора с Хиц.]


>>	46. „Ние сме в беда“

	В края на 1994 г. Джим Улеи записва прощално обръщение към подчинените си в ЦРУ, изпраща писмото за оставката си по куриер до Белия дом и набързо напуска града. Бил Клинтън претърсва администрацията за някой, който желае и може да поеме работата.
	„Президентът ме попита дали се интересувам от заемането на поста директор на Централното разузнаване — казва неговият заместник-секретар по отбраната Джон Дойч.* — Показах му много ясно, че не се интересувам. Видях как приятелят ми Джим Улси изпитва страхотни трудности като директор. Не смятах, че имам основание да си въобразявам, че мога да се справя по-добре.“
	[* Интервю на автора с Дойч.]
	Чудесно — отговаря Клинтън — открийте някой, който може. Изминават шест седмици, преди Дойч да успее да вземе насила за работата пенсионирания генерал от авиацията Майк Карнс. Още шест седмици изтичат, преди кандидатурата да загуби равновесие, да падне рязко и да се разбие.
	„Президентът ми наложи мнението, че аз наистина трябва да го направя“ — разказва Дойч. Така започва един кратък и горчив урок по политическа наука на американското разузнаване. Дойч има сериозни основания да се страхува от назначението. Той се е движил три десетилетия из заетите с националната сигурност среди и около тях и знае, че нито един директор на разузнаването не е успял да следва задълженията си по устав — да служи едновременно като началник на американското разузнаване и на ЦРУ. Той поисква и получава министерски ранг, подобно на Бил Кейси, за да си осигури някакъв достъп до президента. Има надеждата, че може да стане секретар по отбраната, ако Клинтън бъде преизбран през 1996 г. Но Дойч знае, че ЦРУ се намира в състояние на безредие, което не може да бъде отстранено за година или две.
	„Поразено от лошо лидерство, Управлението се носи без посока — написва в дните на заемането на длъжността от Дойч ветеранът анализатор от ЦРУ Джон Джентри.* — То има очевидно комплекс от проблеми. Нивото на неудовлетвореност на служителите доста нагоре в ръководните нива е много високо. Старшите разузнавачи са също толкова западнали.“ Управлението е командвано от „корпус висши служители, толкова лишени от истински лидерски качества, че като цяло е неспособно на съзидателно действие“. При положение че Клинтън очевидно е доволен да получава разузнавателната си информация от _Си Ен Ен_, пише Джентри, ЦРУ „няма повече на кого да служи“.
	[* John A. Gentry, „А Framework for Reform of the U.S. Intelligence Community“, достъпно онлайн на адрес: http://www.fas.org/irp/gentry/. Джентри е бил анализатор в ЦРУ в продължение на дванайсет години.]
	Като заместник-секретар по отбраната Дойч в продължение на една година е направил заедно с Улси преглед на американското разузнаване, като двамата се опитват да постигнат примирие в безкрайните войни за пари и власт между Пентагона и ЦРУ Те избират някой проблем — например разпространението на ядрените оръжия — и в края на деня стигат до заключението, че много повече трябва да се направи. Контраразузнаване? След Еймс, със сигурност повече. Подкрепа за военните операции? Изключително важно. Традиционно разузнаване? Повече шпиони. По-добър анализ? Абсолютно необходимо. В края на прегледа е ясно, че нуждите са безкрайни, а наличните за посрещането им средства и хора са в ограничен брой. Американското разузнаване не може да бъде реформирано отвътре, а със сигурност не го реформират отвън.
	И Дойч, и Улси имат добре познатия синдром „аз съм най-големият умник в стаята“. Разликата е, че Дойч често е най-умният. Той е бил декан на Факултета по точни науки и ректор на Масачузетския технологичен институт; специалността му е физикохимия — науката за трансформиране на материята на молекулярно, атомно и субатомно ниво. Той може да обясни как буцата въглища става диамант. Залавя се да преобрази ЦРУ под подобно налягане. При изслушванията за утвърждаването му в длъжност се е заклел да измени привичките на тайната служба на ЦРУ „напълно“, но няма ясна представа как. Подобно на предшествениците си, отива да почерпи мъдрост от самия Ричард Хелмс.
	Хелмс, вече на осемдесет и две години, се носи с маниерите на британски лорд. Скоро след срещата му с новия директор обядвах с него в един ресторант на две преки от Белия дом. Хелмс посръбваше от обедната си бира, докато седеше под бавно въртящите се на тавана вентилатори, и сподели, че Дойч инстинктивно се отдръпвал от тайната служба — „понеже я вижда само като неприятност. Не е първият, който се дистанцира. Трябва да се потруди да ги убеди, че е от отбора“.*
	[* Интервю на автора с Хелмс.]
	През май 1995 г., няколко дни след като Дойч се появява на работа в главната квартира на ЦРУ, лидерите на тайната служба, винаги наясно с нуждата от спечелване на новия шеф, му подаряват лъскавата брошура, озаглавена: _Нова посока. Ново бъдеще._ Тя е списъкът на главните им десет обекта: неконтролирани ядрени оръжия, тероризъм, ислямски фундаментализъм, подкрепа за военните операции, макроикономика, Иран, Ирак, Северна Корея, Русия, Китай. Новият директор и шпионите му знаят, че Белият дом иска да използва ЦРУ като частен интернет, като база данни за всичко — от тропическите гори до фалшификаторите на компактдискове, и че вниманието на Управлението се нуждае от много по-точно фокусиране. „Проблемът е, че има твърде много за правене — казва Дойч. — Получавате запитвания: Какво ще се случи в Индонезия? Какво ще се случи в Судан? Какво ще се случи в Близкия изток?“ Искането за глобален обхват е невъзможно за изпълнение. Нека се съсредоточим върху няколко трудни цели, казват шпионите. Дойч не може да уреди спора.
	Вместо това в продължение на пет месеца той опитва да поеме контрола над тайната служба. Лети до резидентурите на ЦРУ по света, слуша, задава въпроси и преценява с какво трябва да работи. Твърди, че открил „изключително нисък дух“. Шокиран е от неспособността на шпионите си да решават собствените си проблеми. Намира ги в доближаващо се до паника състояние.
	Той ги сравнява с американските военни след Виетнам. Тогава — както го представя Дойч през септември 1995 г. — много умни лейтенанти и полковници се споглеждат и казват: „Ние сме в беда. Трябва да се променим. Трябва да измислим начин да го правим различно. Или напускаме, или ще променим системата“. И хората, които останаха, промениха системата. Дойч иска тайната служба да разреши собствените си проблеми. Но той открива, че хората му са неспособни за промяна. „Сравнени с униформените офицери — говори той за шпионите си, — те със сигурност не са толкова компетентни или наясно с това каква е ролята им или какви са отговорностите им.“ Тайната служба „не е уверена при извършване на ежедневната си дейност“.
	Тази криза на увереността приема много форми. Някои се проявяват в лошо направлявани операции, които имат обратен ефект. Други са трайни провали при събирането и анализа. Някои са смайващи грешки при преценката.
	На 13 юли 1995 г., когато световната преса съобщава за масови убийства на мюсюлмани от сърби в Босна, един шпионски спътник изпраща изображения на охранявани от пазачи пленници вън от град Сребреница. Никой в ЦРУ не поглежда снимката в продължение на три седмици. Никой не си е представял, че сърбите ще превземат града. Никой не е предвидил клане. Никой не е обърнал внимание на групите за защита на човешките права, на ООН или на пресата. ЦРУ няма служители или агенти, които да потвърдят съобщаваното от другите. То няма информация за никакви жестокости. Наредено му е било да се занимава с подкрепа за военните операции в региона и няма нито време, нито излишни хора, които да проучват разказите на ужасени бежанци.
	Две седмици след първите разкази в пресата за клане ЦРУ изпраща над Сребреница самолет U-2; самолетът фиксира образи на прясно изкопани масови гробове в нивите, където са стояли пленниците. Тези фотографии пристигат в Управлението с редовния военен куриерски полет три дни по-късно. И три дни след това анализатор на снимки съпоставя разположението на първия спътников образ на пленниците в нивите с втората снимка на местата на погребенията, направена от U-2. Анализът пристига в Белия дом на 4 август 1995 г.
	Така ЦРУ докладва — три седмици след събитието — за най-голямото масово убийство на цивилни в Европа след Хитлеровите лагери на смъртта преди петдесет години. Осем хиляди души са мъртви, а Управлението не го е забелязало.*
	[* Stephen Engelberg and Tim Weiner with Raymond Bonner and Jane Perlez, „Srebrenica: The Days of Slaughter“, _The New York Times_, October 29, 1995.]
	На другия край на Европа парижката резидентура ръководи сложна операция в опит да узнае френската позиция при търговски преговори.* Обсебен от идеята, че свободната търговия е водещата сила на американската външна политика, Белият дом е утежнил неволите на ЦРУ с исканията си за все повече и повече икономическо разузнаване. Парижката резидентура гони тайни с минимална важност за американската национална сигурност — като например колко американски филми ще бъдат показвани на френски екран. Френското вътрешно министерство провежда операция по контрашпионаж, която включва съблазняването на служителка на ЦРУ, работеща под неофициално прикритие като делова жена. Следва интимен разговор й са споделени тайни. Правителството публично експулсира резидента в Париж — Дик Холм, истински герой от тайната служба, който е ръководил полеви операции в Лаос и едва е оцелял в огнена самолетна катастрофа в Конго преди трийсет години и за когото това е последното назначение преди пенсия. Заедно с него от Франция са изритани четирима нещастни и опозорени служители на ЦРУ.
	[* Tim Weiner, „C.I.A. Confirms Blunders During Economic Spying on France“, _The New York Times_, March 13, 1996.]
	Още една провалена операция, още едно публично излагане за тайната служба и „още един нагледен пример за ситуация, в която способността й да изпълнява функциите си според изискванията на собствените й стандарти е под въпрос“ — казва Дойч. Той отново и отново пита подчинените си: „Какви са професионалните стандарти за изпълнението на вашата много трудна мисия? И вършите ли я добре из целия свят?“ Неговият отговор на последния въпрос е едно звучно „не“.


#	„Това очевидно беше злонамереност“

	Проблемите в парижката резидентура са мимолетни ядове в сравнение със случващото се в Латиноамериканския отдел на тайната служба. Отделът е друг свят в ЦРУ, доминиран от ветерани във войната срещу Фидел Кастро, мъже със свои правила и дисциплина.* От 1987 г. началниците на резидентури в Коста Рика, Салвадор, Перу, Венецуела и Ямайка са били обвинявани в лъгане на по-висшестоящите, сексуален тормоз на колеги, кражба на пари, заплашване на подчинени с оръжие, провеждане на операция против наркотиците, при която един тон кокаин се озовава на улиците на Флорида, и немарливо водене на сметки, засягащо един милион долара държавни пари. Това е единственият отдел на тайната служба, в който резидентите са отстранявани редовно от постовете им за лошо администриране. Изолацията на отдела произтича отчасти от вътрешната политика на страните, които покрива. По време на Студената война ЦРУ е работило с военни режими срещу левите партизански движения в Латинска Америка. Старите връзки са трудни за прекъсване.
	[* Tim Weiner, „More Is Told About C.I.A. in Guatemala“, _The New York Times_, April 25, 1995.]
	200 000 цивилни са загинали в Гватемала за четирийсетте години след преврата на ЦРУ срещу един избран президент през 1954 г. Между 90 и 96% от смъртните случаи са дело на гватемалските военни. През 1994 г. хората от ЦРУ все още не се спират пред нищо, за да прикрият близките си отношения с военните и да потулят сведенията, че гватемалските офицери на издръжка на Управлението са убийци, инквизитори и крадци. Това прикриване нарушава започнатия от Улеи през 1994 г. балансиращ тест. Предполага се, че тестът, наричан „проверка на агента“, ще преценява качеството на информацията на агента на фона на коварството на поведението му.
	„Не бива да сте в положението да се занимавате с военни или служители в това правителство, за които всички знаят, че имат кръв по ръцете си, освен ако няма легитимна разузнавателна цел, която да бъде обслужвана — казва генералният инспектор Фред Хиц. — Освен ако това лице знае, че в Южна Гватемала има таен склад, в който се сглобяват биологически оръжия, че те ще бъдат продадени на пазара, и ако той е единственият ви източник за това. Ако някой е известен с избиването на хора, с нарушаването на закона, фактът, че ЦРУ е в контакт е такъв индивид, трябва да се уравновесява от информацията, която въпросното лице може да предостави. Ако информацията е ключът към мистерията, ще рискуваме. Нека обаче да го правим с отворени очи, а не поради мудност или по инерция.“
	Този проблем става неудържим, когато заплащан от ЦРУ гватемалски полковник е въвлечен в прикриването на убийствата на американски собственик на заведение и на гватемалска партизанка, омъжена за американски адвокат. Реакцията на убийството на съдържателя на заведение кара администрацията на Буш да отреже милиони долари военна помощ за Гватемала, въпреки че Управлението продължава финансовата си подкрепа за гватемалското военно разузнаване. „Резидентурата на ЦРУ в Гватемала беше около два пъти по-голяма от необходимото“ — твърди Томас Строк, американски посланик там от 1989 до 1992 г., но тя сякаш не може да си наложи да докладва точно за случая.* Шефът й Фред Бръгър не казва на посланик Строк, че полковникът — основният заподозрян, е агент на ЦРУ. „Не само че не ми казаха — разказва посланик Строк, — те не казаха и на началника ми, държавния секретар, или на Конгреса. Това беше глупаво.“
	[* Интервю на автора със Строк.]
	Глупостта се превръща в зла воля през 1994 г., когато Дан Донахю става резидент. Докато новият американски посланик Мерилин Макафий проповядва човешки права и справедливост, ЦРУ остава лоялно на кръвожадната гватемалска разузнавателна служба.
	Посолството се разделя на две. „Началникът на резидентурата дойде в кабинета ми и ми показа разузнавателно сведение, дошло от гватемалски източник, намекващо, че имам връзка със секретарката си, която се казваше Керъл Мърфи“ — спомня си посланик Макафий.*1 Гватемалските военни са поставили микрофони в спалнята на посланика и са записали гальовните й думи към Мърфи. Те разпространяват слуха, че посланикът е лесбийка. Резидентурата на ЦРУ предава това сведение — по-късно известно като „меморандума на Мърфи“ — във Вашингтон, където то е широко разпространено. „ЦРУ изпрати доклада на Хълма — разказва посланик Макафий.*2 — Това очевидно беше злонамереност. ЦРУ беше оклеветило един посланик чрез неофициални канали.“
	[*1 Интервю на автора с Макафий.]
	[*2 Става дума за Капитолийския хълм във Вашингтон, където се намира сградата на Конгреса. — Бел.прев.]
	Посланикът е консервативна жена от консервативно семейство, тя е омъжена и не спи със секретарката си. Мърфи е името на двегодишния й черен пудел. Микрофонът в спалнята й я е записал, докато е глезела кучето си.
	Резидентурата на ЦРУ е показала по-голям афинитет към приятелите си в гватемалската армия, отколкото към американския посланик. „Имаше разделяне между разузнаване и политика — казва посланик Макафий. — Това е, което ме плаши.“
	То уплашва и Дойч. На 29 септември 1995 г., към края на петия си месец на поста, той отива в Мехура — някога футуристичния амфитеатър с шестстотин места до входа към главната квартира на ЦРУ, — за да съобщи някои лоши новини на тайната служба. Съветът за вътрешно проучване в ЦРУ е преценил фактите в Гватемала и е заявил на Дойч, че трябва да уволни Тери Уорд, началник на Латиноамериканския отдел на тайната служба от 1990 до 1993 г., вече началник на резидентурата в Швейцария. Според съвета Дойч трябва да уволни бившия резидент в Гватемала Фред Бръгър, както и да накаже строго наследника му Дан Донахю, гарантирайки, че той никога повече няма да е началник на резидентура.
	Дойч заявява, че са съществували „страхотни слабости в начина, по който Управлението е вършело работата си“ в Гватемала. Проблемът е в лъгането — или, както се изразява той — „липсата на откритост“ между резидента и американския посланик, между резидентурата и Латиноамериканския отдел, между отдела и главната квартира и най-накрая между Управлението и Конгреса.
	Рядко — много рядко — някой бива уволнен от тайната служба. Но Дойч заявява, че ще направи точно това, което Съветът за вътрешно проучване препоръчва. Съобщението не се приема добре в _Мехура_. Стотиците събрали се служители са страшно ядосани. За тях решението на Дойч изразява задушаваща политическа коректност. Директорът им казва, че трябва да продължат да сноват по света и да поемат рискове в името на националната сигурност. Ниско мърморене се надига от задните места на _Мехура_, горчив смях, който означава: _Да бе. Сигурно._ Това е моментът, в който и директорът, и тайната служба се оправдават с другия. Което решава съдбата му в ЦРУ.


#	„Искаме да сме наясно с това“

	Скъсването е непреодолимо. Дойч решава да предаде набора от проблеми в тайната служба на втория човек след него — Джордж Тенет, заместник-директор на Централното разузнаване. Вече на четирийсет и две, Тенет, винаги неуморният и лоялен помощник, е прекарал пет години като директор на персонала на Сенатската комисия по разузнаване и две години като експерт за разузнаването на Съвета за национална сигурност. Той има важни прозрения за направляването на изтерзаните отношения на ЦРУ с Конгреса и с Белия дом. И скоро започва да вижда тайната служба различно от Дойч — не като проблем за разрешаване, а като кауза за поддържане. Тенет ще направи всичко по силите си, за да води хората й.
	„Нека ви обясня нещата от живота — казва Тенет (според собствените му думи) на шефовете на тайната служба. — Ето ги десетте или петнайсетте неща, в които не можем да допуснем провал и които трябва да служат на интересите на Съединените щати в областта на националната сигурност. На тях искаме да посветите своите пари, хората си, своето езиково обучение и уменията си. Искаме да сме наясно с това.“*
	[* Интервю на автора с Тенет.]
	Тероризмът скоро се изкачва до върха на списъка на Тенет. През есента на 1995 г. от резидентурата на ЦРУ в Судан до главната квартира на Управлението и до контратерористичния цар на Белия дом Ричард Кларк започва да приижда поток от плашещи доклади. Те се основават на думите на един-единствен вербуван агент на ЦРУ. Предупреждават за предстояща атака срещу резидентурата, американското посолство и изтъкнат член на Клинтъновата администрация.
	„Дик Кларк дойде при мен и ми каза: «Ще те гръмнат».“ — спомня си съветникът на президента по националната сигурност Тони Лейк.* _Кой_ ще ме гръмне? — запитва Лейк. Може би иранците — отговаря Кларк, — може би суданците. „Тъй че се пренесох да живея в тайна квартира и отивах на работа в брониран автомобил — разказва Лейк. — Не можаха да докажат, че е било наистина. Подозирам, че не е било.“
	[* Интервю на автора с Лейк.]
	В ония дни Судан е международна клирингова къща за бездържавни терористи. Сред тях е Осама Бин Ладен. Управлението го опознава за първи път в края на 80-те години като богат саудитец, подкрепящ въоръжаваните от ЦРУ афгански бунтовници в битката им срещу техните съветски потисници. Той е известен като финансист на хора, които имат грандиозни планове да атакуват враговете на исляма. ЦРУ никога не събира парченцата и фрагментите за Бин Ладен и мрежата му в понятен доклад за Белия дом. До момента, в който целият свят научава името му, не е публикувана оценка на терористичната заплаха, която той представлява.
	Бин Ладен се завръща в Саудитска Арабия, за да напада присъствието на американски войски след Войната в Залива от 1991 г. Саудитското правителство го изгонва и той се установява в Судан. Шефът на резидентурата на ЦРУ в Судан Кофър Блек е хитър и смел оперативен служител от старата школа, помогнал за проследяването и залавянето на проваления терорист Карлос Чакала. Блек наблюдава, доколкото може, движенията и мотивите на Бин Ладен в Судан. През януари 1996 г. ЦРУ създава контратерористично поделение от дузина хора, съсредоточени изцяло върху саудитеца — _Бюрото Бин Ладен_. Съществува усещането, че той може да започне да се прицелва в американски мишени в чужбина.
	Но през февруари 1996 г. ЦРУ, вслушвайки се в предупрежденията на своя агент, прекратява операциите в Судан и си затваря очите за свежи данни за новата си цел. Резидентурата и американското посолство спускат кепенци, а персоналът им е преместен в Кения. Решението е взето въпреки много силните възражения на посланик Тимъти Карни, човек с военна дисциплина и дипломатически усет. Той твърди, че изтегляне на Съединените щати от Судан ще е опасна грешка, поставя под съмнение предупрежденията на ЦРУ за предстояща атака и се оказва прав. Вдигналият тревога агент по-късно е разкрит като фалшификатор, като ЦРУ официално изтегля поне сто доклада, основани на неговата информация.
	Скоро след това Бин Ладен отива в Афганистан. Шефът на _Бюрото Бин Ладен_ Майк Шойър разглежда това като страхотна възможност. ЦРУ е възобновило контактите си с мрежа от афганистански изгнаници в северозападните племенни територии на Пакистан. „Изгнаниците“, както ги наричат в Управлението, са помогнали в преследването на Мир Амал Канси — стрелеца, убил двама служители на ЦРУ пред главната квартира.
	Надеждата е, че в един прекрасен ден могат да помогнат за отвличането или убиването на Бин Ладен. Но този ден ще трябва да почака. В момента ЦРУ се занимава с друг човек.
	Шефът на близкоизточния отдел на тайната служба Стивън Рихтър е работил в продължение на две години върху план за подпомагане на военен преврат срещу Саддам Хюсеин. Заповедта е дошла от президента Клинтън — третата такава от Белия дом до ЦРУ в продължение на пет години. В Йордания екип от служители на Управлението се среща с Мохамад Абдулах Шауани, бивш командир на иракските специални сили. В Лондон то се договаря с иракския емигрант Ияд Алауи, който оглавява мрежа от непокорни иракски военни и високопоставени лица в партията _Баас_.*1 ЦРУ го подкрепя с пари и оръжие. В Северен Ирак Управлението събира племенните вождове на иракските кюрди, възобновявайки една стара и бурна любовна история.*2
	[*1 През май 2004 г., една година от началото на американската окупация на Ирак, Съединените щати придвижват Алауи до министърпредседателското място. Въпреки яснотата и амбицията си той не е успешен политик. Почти всеобщата известност на продължителните му връзки с ЦРУ не се оказва в негова полза.]
	[*2 През лятото на 1972 г. Управлението предоставя одобрени лично от Никсън и Кисинджър помощи и оръжия на стойност 5,38 милиона долара — по думите на Кисинджър — „за подпомагане… на иракските кюрди в съпротивата им срещу баасисткия иракски режим“. Две години по-късно той ги предава, прекъсвайки американската помощ, за да успокои иранския шах, страхуващ се от независима кюрдска държава. Бележка на Кисинджър, недатирана, но съставена на 31 юли 1971 г. или около това време: FRUS, 1969–1972. Vol. E-4, document 322, разсекретен през септември 2006 г.]
	Въпреки извънредните усилия на ЦРУ всички тези различни и безпорядъчни сили не се обединяват. Управлението влага много милиони в опити да вербува ключови хора от военните и политическите кръгове на Саддам с надеждата, че те ще се надигнат. Но заговорът е разкрит и провален от Саддам и шпионите му. На 26 юни 1996 г. той започва арестите на двеста офицери в Багдад и около него. Екзекутира поне осемдесет от тях, включително синовете на генерал Шауани.
	„Случаят със Саддам е интересен случай — обяснява бившият директор на персонала на Конгресната комисия по разузнаване и старши анализатор в ЦРУ Марк Лоуентал след провала на преврата. — Чудесно, отърваваме се от Саддам Хюсеин, което е добра работа. Но кого имаме след него? Кой е нашият човек в Ирак? Всеки, когото поставим на власт там, вероятно ще има издръжливостта на една бълха. Ето, това е случай, в който политиците казват: _направете нещо_. Това настояване _направете нещо_ всъщност изразява безсилието им.“* Те не виждат, че ЦРУ „няма начин за справяне със Саддам Хюсеин — казва той. — Проблемът с операцията бе, че нямаше надеждни иракчани, с които да се работи. А надеждните иракчани, на които обръщате внимание, нямат възможност да направят това, което искате да направят. Тъй че операцията беше провал. Тя не беше осъществима. Но за един оперативен служител е много трудно да каже: Господин президент, не можем да направим това. Ето как завършвате с операция, която вероятно въобще не би трябвало да започва.“
	[* Интервю на автора с Лоуентал.]


#	„Провалът е неизбежен“

	Дойч вбесява Клинтън, заявявайки пред Конгреса, че ЦРУ може изобщо да не разреши „проблема Саддам Хюсеин“. Седемнайсетмесечната му служба като директор на Централното разузнаване приключва с огорчение. През декември 1996 г., след като Клинтън е преизбран, той отстранява Дойч от правителството и се обръща към съветника си по националната сигурност Тони Лейк да поеме желаната от толкова малко хора работа.
	„Би било голямо предизвикателство — размишлява Лейк. — Имах предвид да подтикна аналитичната страна да направи разузнаването — както източниците, така и крайния продукт — отговарящо на света от средата на 90-те години. Получаваното от нас твърде често бе разбор на новините, извършен през нощта.“*
	[* Интервю на автора с Лейк.]
	Но Лейк няма да бъде утвърден в длъжност. Републиканският председател на Сенатската комисия по разузнаване Ричард Шелби от Алабама решава да направи от него изкупителна жертва за всичко, което консерваторите смятат за нередно в провеждането на външната политика от администрацията на Клинтън. Поддържаната от Комисиите по разузнаването представа за двупартийност през по-голямата част от последните двайсет години се изпарява. Съществува и опозиционно настроение срещу Лейк вътре в тайната служба. Посланието е: не ни изпращайте повече никакви външни хора.
	„За ЦРУ всеки е външен човек“ — отбелязва Лейк.
	Това дори не прилича на честно изслушване. На 17 март 1997 г. Лейк се оттегля разгневен, заявявайки на президента, че няма да прекара още три месеца като „танцуваща мечка в политически цирк“.*1 Тъй че чашата с отрова е връчена на Джордж Тенет — единствения оставащ избор. Тенет вече управлява Управлението като изпълняващ длъжността директор. Той ще стане петият директор на Централното разузнаване за шест години. „Невъзможно е да се омаловажат объркаността и разцеплението, причинени от толкова много промени на върха — заявява Фред Хиц от ЦРУ. — Отражението на тези промени върху духа, от гледна точка на разрушителността им, не може да бъде пресилено. Вие се питате — кой отговаря за нещата тук? Никой ли там горе не може да играе тази игра? Не разбират ли за какво сме тук? Не осъзнават ли каква е мисията ни?“*2
	[*1 Пак там.]
	[*2 Интервю на автора с Хиц.]
	Тенет знае, че мисията е: спасете ЦРУ. Но Управлението се доближава до края на американския век, обременено с открита през 80-те години на XIX век система за личния състав, с информационен конвейер, който най-много прилича на производствена линия от 20-те и с датираща от 50-те години бюрокрация. Тя придвижва хората и парите по начини, които извикват спомени за Сталиновите петилетки. Способността й да събира и анализира тайни е в процес на разпадане, докато информационната епоха експлодира и интернет прави криптирането — трансформацията на езика в кодове — общодостъпен инструмент.*1 Тайната служба е станала място, където „големите успехи са редки, а провалите — редовни“ — отбелязва един доклад на Конгресната комисия по разузнаването.*2
	[*1 Силната криптираща програма PGP (от Pretty Good Privacy) е достъпна безплатно в интернет от края на Студената война. На 20 март 1997 г. заместник-директорът на Агенцията за национална сигурност Уилям Кроуел заявява пред Конгреса: „Ако всички персонални компютри в света — 260 милиона — бъдат включени да работят върху едно криптирано с PGP съобщение, ще е необходимо време, равняващо се средно на умножената 12 милиона пъти възраст на Вселената, за да се разбие едно съобщение.“ Как ще се справи с това американското разузнаване? Свидетелски показания на Кроуел, House Judiciary Subcommittee on Courts and Intellectual Property, March 20, 1997.]
	[*2 „IC21: The Intelligence Community in the 21st century“, Staff Study, House Permanent Select Committee on Intelligence, 1996.]
	Въпросните провали още веднъж са новини от първата страница. Още веднъж капацитетът на ЦРУ за шпионаж е засегнат от вътрешен предател. Харолд Дж. Никълсън, бивш началник на резидентурата в Румъния, е приел двегодишно назначение като инструктор във _Фермата_ — школата на ЦРУ извън Уилямсбърг, Вирджиния. Той е започнал да шпионира за Москва от 1994 г., продавайки на руснаците досиета за десетки разположени зад граница агенти на ЦРУ, както и личните данни на всички нови служители, завършили _Фермата_ през 1994, 1995 и 1996 г. ЦРУ заявява на федералния съдия, осъдил Никълсън на двайсет и три години затвор, че никога няма да може да изчисли щетите, които той е нанесъл на операциите по целия свят. Кариерите на три випуска курсанти на Управлението са провалени; веднъж разкрити, те не могат да служат извън страната.*
	[* Завършването на подготвителния курс на ЦРУ не е гаранция за успех при работа в чужбина. Джим Олсън, бивш началник на резидентурите в Москва, Виена и Мексико Сити, разказва за будно младо семейство, което му докладва в качество на новопроизведени водещи офицери. Жената е адвокат, а мъжът — инженер. „Имах големи надежди за тях“ — спомня си той. Но след по-малко от седмица те заявяват, че имат етични скрупули относно вербуването на агенти „под фалшиви предлози. Казаха, че не могат да си наложат да подвеждат и манипулират невинни хора по този начин“. Разбира се, служителите на ЦРУ правят това, за да си изкарат прехраната. Те напускат и не намират друга работа, освен да карат заедно една каравана. Олсън е „много любопитен защо моралните им резерви не са се проявили по време на обучението“. Оказва се, че хората изразили опасенията си, но инструкторите им са им казали да не се тревожат — „всичко ще е чудесно, след като получат първото си назначение“. Не всичко излиза чудесно. Olson, _Fair Play: The Moral Dilemmas of Spying_ (Washington, DC: Potomac, 2006), pp. 251–252. Завършилият през 2003 г. възпитаник на школата на ЦРУ Т. Дж. Уотърс споменава за подобна злоупотреба с власт от страна на инструкторите. Изглежда, във Фермата има сериозен проблем. Т. J. Waters, _Class 11: Inside the Largest Spy Class in CIA History_ (New York: Dutton, 2006).]
	На 18 юни 1997 г., три седмици преди Джордж Тенет да положи клетва, нов доклад на Конгресната комисия по разузнаването заличава остатъците от горделивата представа, че ЦРУ е първата отбранителна линия на Съединените щати. Комисията, ръководена от Портър Дж. Гос, заявява, че Управлението е пълно с неопитни служители, неспособни да говорят езика или да разбират политическата ситуация на страните, за които отговарят. Комисията твърди, че способността на ЦРУ да събира разузнавателна информация чрез шпионаж е незначителна и намалява. Заключението е, че на ЦРУ липсват необходимите „дълбочина, широта и познания, за да следи политическото, икономическото и военното развитие в световен мащаб“.*
	[* Report of House Permanent Select Committee on Intelligence, Representative Porter J. Goss, Chairman, June 18, 1997.]
	По-късно през същото лято разузнавачът от кариерата Ръс Трейвърс публикува плашеща статия в служебното списание на ЦРУ. Според него уменията на САЩ за събиране и анализиране на информация изчезват. В продължение на години — пише той — лидерите на американското разузнаване са настоявали, че насочват Управлението в правия път. Това е мит: „Ние пренастройваме структурите си и повърхностно променяме програмите си… нареждайки много спретнато столовете на палубата на _Титаник_“. Но „ние ще започнем по-често да правим повече и по-големи грешки — предупреждава Трейвърс. — Отклонили сме се от най-същественото — събирането и безпристрастния анализ на фактите“.
	Той дава предсказание за бъдещите ръководители на ЦРУ. „В началото на века анализът е станал опасно фрагментиран. Общността все още може да събира «факти», но анализът от много отдавна е затруднен от обема на достъпната информация и вече не може да различи важните факти от съпътстващия шум. Качеството му става все по-съмнително… Има данни, но не сме успели да оценим напълно значимостта им. От гледната точка на 2001 г. — пише Трейвърс — разузнавателният провал е неизбежен.“*
	[* Russ Travers, „The Coming Intelligence Failure“, _Studies in Intelligence_, 1997, CIA/CSI. Трейвърс пише: „Провалът може да бъде от традиционната разновидност: не успяваме да предскажем падането на приятелско правителство; не осигуряваме задоволително предупреждение за изненадваща атака срещу някой от нашите съюзници или интереси; напълно сме изненадани от държавно подкрепена терористична атака; или не успяваме да установим как някоя страна, която не сме очаквали, придобива оръжие за масово унищожение. Или може да приеме по-нетрадиционна форма: надценяваме многобройни заплахи, което води до десетки милиарди долари ненужни разходи; грешки в базите данни водят до политически неприемлив брой жертви в операция за налагане на мир; или някоя операция не се развива добре… И най-накрая, може и да не изтърпим някой Пърл Харбър, но просто да станем жертва на поредица от грешки, която повдига въпроси за разузнавателния бюджет, който надхвърля цялостния военен бюджет на повечето страни. Общността ще опита да се оправдае за провала/провалите и с основание ще посочи смекчаващи обстоятелства. Но ние ще започнем по-често да правим повече и по-големи грешки. Въпрос само на време е резултатите да достигнат нивото на признатия разузнавателен провал… Причините ще са прости: отклонили сме се от най-същественото — събирането и безпристрастния анализ на фактите“.]


>>	47. „Заплахата е съвсем реална“

	Джордж Тенет полага клетва като осемнадесетия директор на Централното разузнаване на 11 юли 1997 г. Тогава, знаейки че думите му ще се появят в _Ню Йорк Таймс_, той ми се похвали как ЦРУ е много по-умно и по-ловко, отколкото би могъл да знае някой външен човек. Това се нарича връзки с обществеността. „Бяхме почти пропаднали“ — признава той седем години по-късно. Наследил е едно ЦРУ, „чиято вещина намалява“, и тайна служба „в безпорядък“.*
	[* Бележки на Тенет, 9/11 Commission, April 14, 2004; Бележки на Тенет, Kutztown University, April 27, 2005. Тенет свидетелства, че е получил в наследство едно ЦРУ „с топящи се средства, чиято вещина намалява… Инфраструктурата за набиране, обучение и поддържане на кадри за тайната ни служба — способността на страната за използване на разузнавачи — беше в безпорядък… Информационните ни системи остаряваха по време на най-голямата за нашето време промяна в информационните технологии“.]
	През септември Управлението се готви да посрещне петдесетата си годишнина и като част от честванията е съставило списък на петдесетте си най-големи служители.*1 Повечето от тях са или беловласи старци, или вече мъртви. Най-значителният сред живите е Ричард Хелмс. Той не е в празнично настроение. „Единствената останала свръхсила не се интересува достатъчно от ставащото по света, за да организира и управлява шпионска служба — сподели пред мен Хелмс през същия месец. — Ние като държава сме се отдалечили от това.“*2 Наследникът му Джеймс Шлезинджър усеща почти същото. „Някогашното доверие в ЦРУ се е загубило — отсъди той. — Сега Управлението е толкова съсипано, че годността му за шпионаж е спорна.“*3
	[*1 Списъкът с „пионерите“ на ЦРУ включва Робърт Еймс, загинал в атентата в посолството в Бейрут през 1983 г.; Дик Бисъл, родоначалник на U-2 и _Залива на свинете_; Джейми Кричфийлд, ръководил организацията на Гелен; Алън Дълес — Голямата бяла акула; Ричард Леман, чиито доклади Дълес е оценявал по тежестта им; Арт Лундал, анализаторът на снимки по време на кубинската ракетна криза; Тони Мендес, майстора на дегизировката; и — разбира се — Франк Уизнър, въплъщението на тайните акции.]
	[*2 Интервю на автора с Хелмс.]
	[*3 Интервю на автора с Шлезинджър.]
	Тенет започва да гради наново. Той извиква пенсионирали се стари звезди, включително Джак Даунинг, който е служил като резидент в Москва и Пекин и се съгласява да ръководи тайната служба за година-две. Освен това Тенет търси вливане на много милиарди долара за Управлението. Той обещава, че ако парите започнат да текат незабавно, ЦРУ може да възстанови здравето си за срок от пет години, до 2002 г. Портър Гос, който държи връвта на кесията на Управлението в Камарата, урежда тайна „спешна помощ“ от няколкостотин милиона долара, последвана от еднократна инжекция от 1.8 милиарда долара.
	„Разузнаването не е нещо само за Студената война — обяснява Гос тогава. — Ако се замислите за Пърл Харбър, можете да разберете защо. По света има сума неприятни изненади.“*
	[* Интервю на автора с Гос.]


#	„Катастрофален цялостен провал в разузнаването“

	Тенет постоянно има лоши предчувствия и очаква следващото объркване. „Няма да позволя ЦРУ да се превърне във второразредна организация“ — провъзгласява той на събрание за повдигане на духа в главната квартира. Няколко дни по-късно, на 11 май 1998 г., Управлението отново е изненадано, когато Индия взривява ядрена бомба. Опитът прекроява баланса на силите в света.
	Новото индуистко националистическо правителство открито е обещало да превърне ядрените оръжия в част от своя арсенал. Председателят на индийската Комисия по ядрените оръжия е заявил, че е готов да извърши опита, ако политическите лидери дадат зелена светлина. Пакистан е изстрелял нови ракети, като едва не предизвиква Ню Делхи да отговори. Така че ядреният взрив на най-многочислената демокрация в света не би трябвало да е изненада — но се оказва така. Докладването от резидентурата на ЦРУ в Ню Делхи е лениво. Анализът в главната квартира е мъгляв. Предупредителният звънец така и не иззвънява. Изпитанието разкрива провал в шпионажа, неспособност да се четат снимки, неспособност да се тълкуват доклади, неспособност да се мисли и неспособност да се вижда. Това е „много обезпокоително събитие“ — заявява Чарлз Алън, дългогодишен началник на ЦРУ по ранното предупреждаване, повикан от Тенет отново на служба, за да работи като негов заместник-директор по събирането на информация.* Това е ясен знак за изнемощяване на целия организъм на ЦРУ.
	[* Бележки на Чарлз Алън, „Intelligence: Cult, Craft, or Business?“ Program on Information Resources Policy, Harvard University, April 6, 2000.]
	Хората започват да имат предчувствие за катастрофа. „Расте вероятността от неуспех да се предупреди за катаклизъм — пише в незасекретен доклад наследничката на Тенет в Съвета за национална сигурност Мери Маккарти скоро след индийския ядрен опит. — Задават се катастрофи!“*
	[* Mary O. McCarthy, „The Mission to Warn: Disaster Looms“, _Defense Intelligence Journal_, Vol. 7, №2, 1998.]
	Тенет има причина да гледа на другата страна по време на изпитанието на ядреното оръжие. Неговите хора репетират операция за залавянето на Осама Бин Ладен. През февруари 1998 г. той обявява, че има мисия от Бога да убива американци. В Афганистан събира ударните части и последователите от свещената война срещу Съветите за нов джихад срещу Съединените щати. В Пакистан резидентът на ЦРУ Гари Шрьон доизпипва план за използването на старите афгански съюзници на Управлението за залавянето на Бин Ладен, докато последният пътува за кирпиченото си жилище в южния град Кандахар. На 20 май 1998 г. те започват четиридневна генерална репетиция в пълно бойно снаряжение. Но на 29 май Тенет решава да отмени операцията.* Успехът зависи от координацията с Пакистан — който е провел свой ядрен опит в отговор на Индия. Пакистанците бият бойните барабани. Афганците са ненадеждни. Провалът не е възможност — той е вероятност. Шансовете за залавяне на Бин Ладен са малки, за да се започне, а светът е вече твърде нестабилен, за да се рискува.
	[* Точното описание се намира в доклада на Комисията за разследване на атентатите от 11 септември 2001 г.]
	Юни, а след това и юли минават без обещаната от Бин Ладен атака. На 7 август 1998 г. президентът Клинтън е събуден в 5:35 ч. сутринта от обаждане, с което му съобщават за атентатите в американските посолства в Найроби — Кения, и Дар ес Салаам — Танзания. Експлозиите са станали с четири минути разлика. Загубите в Найроби са ужасни; аз ги видях със собствените си очи. Дванайсет американци, сред тях и служител на Управлението, загинаха при взрива, който уби и нарани хиляди кенийци на улиците и в служебните сгради извън стените на посолството.
	На следващия ден Джордж Тенет отива в Белия дом с новините, че Бин Ладен се е насочил към лагер край Хост, Афганистан, близо до пакистанската граница. Тенет и помощниците на Клинтън по национална сигурност се разбират да ударят лагера с компютърно управлявани ракети. Те искат и втора цел, за да се изравни резултатът, и избират ал Шифа, завод край Хартум, столицата на Судан. Един египетски агент на ЦРУ е предал проба от почвата около завода, в която се съдържа химикал, използван при изработката на нервнопаралитичния газ VX.
	Този факт е много ненадеждна опора. „Ще ни трябва много по-добра информация за това предприятие“, преди да бъде бомбардирано — предупреждава Мери Маккарти в Съвета за национална сигурност.* Такава не се появява въобще.
	[* Цитатът от Маккарти е в доклада на Комисията за разследване на атентатите от 11 септември 2001 г.]
	На 20 август намиращи се в Арабско море кораби от флота изстрелват срещу двете цели бараж от управляеми ракети за по милион долара всяка. Те убиват може би двайсет минаващи през Хост пакистанци — Бин Ладен си е заминал отдавна — и един нощен пазач в Судан. Приближените на Клинтън твърдят, че доказателството за удара срещу Судан е неуязвимо. Най-напред твърдят, че ал Шифа е работеща за Бин Ладен оръжейна фабрика. Това всъщност е фармацевтичен завод и връзката с него изчезва. След това заявяват, че е част от иракски план за продажба на нервнопаралитични газове. Но, както потвърждават проучванията на инспекторите от ООН, иракчаните не са направили от VX оръжие. Образецът от почвата може и да е бил съставка на VX, но със същия успех може да е бил и пестицид.
	Случаят се състои от дузина точки, свързани по дедукция и догадка. Нищо не потвърждава решението да се нанесе удар по ал Шифа. „Това беше грешка — заявява Доналд Питърсън, американски посланик в Судан от 1992 до 1995 г. — Администрацията не можа да приведе убедителни доказателства, че във фармацевтичната фабрика се произвеждат химически оръжия. Тя имаше основания за подозрение, но за предприемането на военно действие, каквото е ракетното нападение, доказателствата трябва да са непоклатими.“*1 Наследникът му, посланик Тим Карни, заявява с преднамерена сдържаност: „Решението да се нападне ал Шифа продължава традицията да се действа при неадекватни разузнавателни данни за Судан.“*2 Контратерористичната атака на Клинтъновата администрация е задействана прибързано.
	[*1 Устна история на Патерсън, FAOH.]
	[*2 Интервю на автора с Карни. Аз покривах атентатите в Найроби и историята с ал Шифа за _Ню Йорк Таймс_; интервютата за ал Шифа бяха с високопоставени служители от ЦРУ, СНС, Държавния департамент и Министерството на отбраната. Те бяха проведени като фон и за съжаление трябва да останат такъв, но две от тях бяха с членове на „Малката група“, най-висшия кръг по националната сигурност, който включва съветника по националната сигурност и директора на Централното разузнаване. Сексуалните лудории на Клинтън с една стажантка току-що бяха станали общоизвестни и служителите, от които взех интервюта, не бяха съвсем сигурни в какво вече вярват. Но те направиха добро представление.]
	Три седмици по-късно Тенет се среща с останалите ръководители на американската разузнавателна общност. Те се разбират, че трябва да извършат „съществени и радикални промени“ в начина, по който държавата събира, анализира и произвежда информация. Заявяват, че ако не го направят, резултатът ще е „катастрофален цялостен провал в разузнаването“.* Датата е 11 септември 1998 г.
	[* Цитирано в „Counterterrorism Intelligence Capabilities and Performance Prior to 9/11“ изслушване на конгресната Комисия по разузнаване, 5 септември 2002 г. Усещането, че нещо ужасно ще се случи, е непоносимо за някои членове на разузнавателната общност. Три седмици след предупреждението от 11 септември 1998 г. Джон Милис, ветеран от тайната служба и директор на персонала на председателя Портър Гос в конгресната Комисия по разузнаване, произнася реч пред пенсионирани служители на ЦРУ. Милис заявява, че Управлението е затънало в незначителни данни, няма интелектуален потенциал и е близо до рухване. „Хората идваха при нас и се хвалеха, че ЦРУ е телефонът 911 на правителството — размишлява той. — Е, ако се обаждате на 911, разузнаването вече е загубило.“ На 4 юни 2000 г. в един западнал мотел край Вашингтон Милис си пръсва главата с пистолет.]


#	„Ще продължим да получаваме изненади“

	Ако ЦРУ не преоткрие себе си, и то скоро — „до десет години няма да сме актуални“ — ми каза Тенет през октомври, първото му официално интервю като директор на разузнаването. „Докато не развием вещина, няма да постигнем това, което искаме да постигнем.“*
	[* Интервю на автора с Тенет.]
	От 1991 г. нататък Управлението е загубило повече от три хиляди от най-добрите си хора — около 20% от старшите си шпиони, анализатори, учени и експерти по технологиите. Приблизително 7% от тайната служба си тръгват всяка година. Това прибавя и загубата на около хиляда опитни шпиони, като оставя на място не повече от хиляда души. Тенет е наясно, че не може да стои на стража срещу бъдещите изненади с толкова слаби части на фронтовите линии.
	„Винаги ще има дни, в които трябва да тичаме, за да догоним непредвидени от нас събития не защото някой на жп стрелката спи, а защото ставащото е толкова сложно — обяснява той. — Съществува очакването, че сме изградили безпогрешна разузнавателна система, че разузнаването не само ще ви каже за тенденциите и събитията и ще ви даде вътрешен поглед, но и във всеки отделен случай има отговорността да ви съобщи датата, времето и мястото на някое събитие.“ ЦРУ само е създало тази надежда и това очакване много отдавна. Те са илюзия. „Ще продължим да получаваме изненади“ — завършва Тенет.
	Той започва организирането на общонационален лов на таланти, като болезнено осъзнава, че в битката му за възстановяване на ЦРУ ще са нужни много години, много милиарди долари и много хиляди нови кадри. Това е безнадеждна борба с времето. Между пет и седем години са необходими, за да се превърне един новобранец във водещ офицер, способен да работи в по-тежките столици на света. Трудно се намират родени като американски граждани хора, които да са едновременно запознати с чуждите култури и да желаят и умеят да работят за ЦРУ. Един шпионин трябва да знае как „да използва измама, да използва манипулация, да използва, откровено казано, непочтеност при вършенето на работата си“ — казва Джефри Смит, главен юридически съветник на ЦРУ в средата на 90-те години.* „Ръководството на Управлението винаги трябва да се грижи за откриването на извънредно редкия индивид, който има таланта да работи в този измамен и манипулативен свят и да запази моралната си стабилност.“ Намирането, приемането и задържането на подобни изключителни умове е работа, която никога не е била вършена.
	[* Интервю на автора със Смит.]
	През годините ЦРУ е станало все по-малко склонно да наема „малко по-различни хора, хора, които са ексцентрични, които не изглеждат добре с костюм и вратовръзка, хора, които са нестандартните парчета в мозайката“ — по думите на Боб Гейтс. „Тестовете, психологически и всякакви други, на които подлагаме кандидатите, затрудняват много влизането в Управлението на човек, който може да е блестящ или да има изключителни таланти и уникални способности.“* Като последица от културното си късогледство ЦРУ тълкува погрешно света. Много малко от служителите му могат да четат или говорят китайски, корейски, арабски, хинди, урду или фарси — езиците на три милиарда души, половината от населението на планетата. Твърде малко някога са се пазарили на някоя арабска чаршия или са се разхождали из африканско село. Управлението не може да изпрати „някой американец от азиатски произход в Северна Корея, без да го разпознаят като хлапе, току-що излязло от Канзас, нито афроамериканци, които да работят по света, нито американци от арабски произход“ — обобщава Гейтс.
	[* Интервю на автора с Гейтс.]
	През 1992 г., когато е бил директор на разузнаването, той поисква да вземе на работа американски гражданин, израсъл в Азербайджан. „Говореше свободно азерски, но не пишеше много добре на английски — припомня си той. — И тъй, отхвърлиха го, защото не издържа теста ни по английски. Когато ми съобщиха, просто откачих. Казах: тук имам хиляди хора, които могат да пишат на английски, но нямам никой, който да може да говори азерски. Какво сте направили?“
	Управлението започва да претърсва градовете и предградията на страната за деца на емигранти и бежанци — млади жени и мъже, израсли в азиатски и арабски семейства от първо поколение — и пуска обяви в малцинствени вестници навсякъде из Съединените щати. Жътвата е слаба. Тенет осъзнава, че в близките години ЦРУ ще оцелее или не в зависимост от способността си да излъчи към умните млади хора привлекателно послание за международна интрига и интелектуално приключение. Но свежата кръв е само част от лечението. Кампанията за набиране на хора не разрешава един основен за Управлението въпрос — в състояние ли е то да подбере на служба човека, от когото ще се нуждае след пет или десет години? ЦРУ не знае къде ще се намира тогава. То знае единствено, че не може да оцелее в състоянието, до което е изпаднало.


#	„Ще бомбардираме това“

	Врагът се засилва, докато Управлението отслабва. Неуспешното нападение срещу Бин Ладен повишава статута му и привлича хиляди нови последователи към неговата кауза. Настойчивостта на кампанията на ЦРУ срещу _Ал Кайда_ се засилва съвместно с популярността му.
	Тенет съживява плановете за използване на афгански съюзници за залавянето на Бин Ладен. През септември и октомври 1998 г. афганците твърдят, че са му организирали четири неуспешни засади — в което ЦРУ силно се съмнява. Но те убеждават старшите началници в Управлението, че могат да го проследят, докато пътува от лагер до лагер из Афганистан. На 18 декември докладват, че Бин Ладен се отправя обратно към Кандахар и ще прекара нощта на 20 декември в къща в резиденцията на тамошния управител. Резидентът Гари Шрьон уведомява от Пакистан: удряйте тази вечер — може да няма по-добра възможност. Управляемите ракети се въртят в камерите си и следят целта. Но сведението е дума на един човек, а в същата нощ в резиденцията спят стотици хора. Желанието на Тенет да премахне Бин Ладен е надмогнато от съмненията му. Заповедите отгоре са: не. Смелостта отстъпва пред предпазливостта и ентусиазмът става препоръка да се действа бавно.*
	[* Разказите на Гари Шрьон за засечките срещу Бин Ладен се намират в показанията му пред Комисията за 11 септември. Той ги обобщава години по-късно: „Не направихме достатъчно. Не проникнахме в кръга на приближените на Бин Ладен; все още не сме го направили. Тъй че, да, това си беше провал.“ Интервю на Шрьон, Frontline, „The Dark Side“, January 20, 2006, редактиран транскрипт, достъпен онлайн на адрес: http://www.pbs.org/wgbh/pages/frontline/darkside/interviews/schroen.html]
	От 1998 г. нататък „Съединените щати бяха в състояние да отстранят Осама Бин Ладен от Афганистан или да го убият“, но се уплашват в момента, когато трябва да бъде натиснат спусъкът — според Джон Макгафин, втори по ранг в тайната служба в началото на Клинтъновите години. „ЦРУ знаеше местоположението му почти всеки ден — понякога с точност до петдесет мили, понякога с точност до петдесет фута.“* Най-малко петнайсет американски войници от специалните части са убити или ранени при тренировъчни мисии за предвижданото нападение. Командирите в Пентагона и лидерите в Белия дом непрекъснато се дърпат от политическия хазарт на една военна мисия срещу Бин Ладен.
	[* MacGaffin, „Spies, Counterspies, and Covert Action“, в Jennifer E. Sims and Burton Gerber (eds.), _Transforming U.S. Intelligence_ (Washington, DC: Georgetown University Press, 2005).]
	Те оставят работата на ЦРУ. А то не може да я свърши.
	В първите седмици на 1999 г. афганистанците докладват, че Бин Ладен се е насочил към ловно поле южно от Кандахар, предпочитано от богати любители на лова със соколи. На 8 февруари шпионски спътник наблюдава мястото и уточнява положението му. Там е приземен правителствен самолет от Обединените арабски емирства — американски съюзник. Животът на емирите не може да се пожертва заради убиването на Бин Ладен и ракетите остават по установките си.
	Афганците продължават да следят пътуванията му от и до Кандахар през април 1999 г.* Те го наблюдават с просто око в продължение на трийсет и шест часа през май. Агентите на Гари Шрьон дават подробни отчети за местонахождението му. Никога няма да имаме по-добро разузнаване — възкликва заместникът на Тенет генерал Джон Гордън.
	[* Преследването на Бин Ладен и колебанието на ЦРУ, Пентагона и Белия дом са изложени подробно в доклада на Комисията за 11 септември.]
	Шансът за стрелба с управляемите ракети идва три пъти. Три пъти Тенет казва: не. Увереността му в умението на ЦРУ да подбира мишените си е била сериозно разклатена преди дни.
	Военновъздушната кампания на НАТО срещу Сърбия е започната с намерението да принуди президента Слободан Милошевич да изтегли войските си от Косово. От ЦРУ е било поискано да избира мишените за американските военни самолети. Задачата е възложена на Отдела за борба с разпространението — групата, анализираща информацията за разпространението на оръжията за масово поразяване. Анализаторите идентифицират най-добрата си цел като Югославска федерална дирекция за продоволствие и снабдяване, разположена на булевард _Уметности_ №2 в Белград. За да уточнят мястото, те използват туристически карти. Прицелването достига през машинарията на ЦРУ до Пентагона, като координатите са вкарани в схемите на един бомбардировач B-2 _Стелт_.
	Целта е унищожена. Но ЦРУ е разчело картите си неправилно. Сградата не е военното хранилище на Милошевич. Тя е китайското посолство.
	„Бомбардирането на китайското посолство в Белград беше изключително неприятно преживяване за мен — припомня си вицеадмирал Томас Р. Уилсън, който през юли 1999 г. е станал директор на Агенцията за военно разузнаване. — Аз бях човекът, който показа снимката на китайското посолство на президента на Съединените щати (измежду 900 други снимки, които му показах) и заявих: ще бомбардираме това, защото то е югославската дирекция за военно снабдяване.“* Снимките са получени от ЦРУ.
	[* Vice Admiral Thomas R. Wilson, Harvard Seminar on Intelligence, Command, and Control, Program on Information Resources Policy, November 2001.]
	Грешката има много по-значим ефект, отколкото някой може да си представи. Много време ще измине, преди Белият дом и Пентагонът да дадат на Управлението да постави нещо или някого пред прицела на американска ракета.


#	„Вие, американците сте луди“

	Военните и разузнавателните служби на Съединените щати все още са изградени, за да работят срещу армии и държави — трудни за убиване, но лесни за намиране на картата на света. Новият враг е човек — лесен за убиване, но труден за намиране. Той е дух, който се движи нощем из Афганистан в автомобил _Ленд Крузър_.
	Президентът Клинтън подписва секретни заповеди, които — според него — дават на ЦРУ властта да убие Бин Ладен. Затънал в импийчмънта си, той мечтае на глас за излизащи от хеликоптери американски нинджи, които отмъкват саудитеца. Клинтън прави Тенет командващ във войната срещу един човек.
	Тенет се бори със собствените си съмнения за разузнавателната дейност на ЦРУ и възможностите му за секретни действия. Но трябва да изработи нов план за атака, преди Бин Ладен да удари отново. С новия си началник по контратероризъм Кофър Блек в края на лятото на 1999 г. той излага нова стратегия. Управлението ще работи със стари приятели и врагове по света, за да ликвидира Бин Ладен и съюзниците му. Блек засилва връзките си с чуждите военни, разузнавателни и охранителни служби в места като Узбекистан и Таджикистан, на афганистанската граница. Надеждата е, че те ще помогнат на хората от ЦРУ да стъпят в Афганистан.
	Целта им е да се свържат с афганския воин Ахмад Шах Масуд в укреплението му, което той държи почти двайсет години — от първите дни на съветската окупация, в една планинска долина северно от Кабул. Масуд, благороден и смел борец, желаещ да стане крал на Афганистан, предлага на старите си познати от Управлението велик съюз. Той ще атакува твърдините на Бин Ладен и с помощта на ЦРУ и с американско оръжие ще свали _талибаните_ — сбирщината от селяни, молли и ветерани от джихада, която управлява в Кабул. Масуд може да помогне на Управлението да установи своя база, която ще му позволи да залови Бин Ладен самостоятелно. Кофър Блек подкрепя предложението изцяло. Заместниците му са готови да тръгнат.
	Но за Тенет възможността от провал е твърде голяма. Още веднъж той казва: не — влизането и излизането е твърде рисковано. Журналистите и хората от международните организации непрестанно поемат тези рискове в Афганистан. В главната квартира на ЦРУ не пожелават.
	Когато чува това, Масуд се разсмива. „Вие, американците, сте луди — казва той. — Все сте си същите, момчета.“*
	[* 9/11 Commission report, „Intelligence Policy“, Staff Statement №7.]
	С наближаването на новото хилядолетие йорданските разузнавателни служби, създадени и дълго време подкрепяни от ЦРУ, арестуват шестнайсет човека, за които смятат, че са били подготвени да взривят хотели и туристически обекти по Коледа. Според Управлението този заговор предвещава глобална атака на _Ал Кайда_, насрочена за новата година. Тенет запретва ръкави, свързва се с двайсет шефове на разузнавания в Европа, Близкия изток и Азия и им нарежда да арестуват всеки, който има вземане-даване с Бин Ладен. Той изпраща срочно съобщение до всички служители на ЦРУ в чужбина. „Заплахата е съвсем реална — пише в него. — Правете всичко, което е необходимо.“* Хилядолетието настъпва без катастрофална атака.
	[* Тенет, цитиран в доклада на Комисията за 11 септември.]
	През февруари и март 2000 г. президентът е осведомен за плановете за действие на ЦРУ срещу Бин Ладен и заявява, че Съединените щати могат и повече от това. Тенет и Джим Пейвит, новият началник на тайната служба, отвръщат, че ще им трябват милиони нови средства, за да свършат работата. Царят по контратероризъм на Белия дом Ричард Кларк смята, че не портфейлът, а волята на ЦРУ е твърде несъществена; според него Управлението е получило „много пари и много време, за да го направи, и аз не исках да влагам още добри пари след лошите“.*
	[* Показания на Кларк в доклада на Комисията за 11 септември.]
	Политическият момент води до възраждане на въведената от президента Труман традиция: разузнавателното осведомяване за опозицията. Изпълняващият длъжността заместник-директор на Централното разузнаване Джон Маклафлин и заместник-шефът на контратерористичния център Бен Бонк отиват в Кроуфърд, Тексас, и провеждат четиричасов семинар с губернатора Джордж У. Буш по време на Деня на труда през септември. Бонк има неприятното задължение да каже на републиканския кандидат за президент, че американци ще загинат от ръцете на чужди терористи в даден момент през следващите четири години.
	Първите случаи идват след пет седмици. На 12 октомври в пристанището на Аден — някогашната столица на Южен Йемен — двама души в моторница се изправят и свеждат глава, докато доближават американския военен кораб _Коул_. Експлозията убива седемнайсет души, ранява четирийсет и пробива дупка за 250 милиона долара в един от най-високотехнологичните съдове на американския флот.
	Очевидният заподозрян е _Ал Кайда_.*
	[* Сведенията, дадени на Джордж Буш от ЦРУ и Бил Клинтън преди и след изборите, се намират в доклада на Комисията за 11 септември. Взривяването на Коул предизвиква необичайно яростна атака от страна на Джон Леман, секретар на флота при администрацията на Рейгън. Той се гневи на „неприличния провал на разузнаването“ при тази атака в статия, публикувана в Уошингтън Поуст три дни след събитието. „Разбира се, никой не може да бъде изненадан от провал в разузнаването. За 14 години държавна служба при три администрации съм наблюдавал много исторически кризи и при всяка от тях консолидираният продукт на разузнавателната бюрокрация или не даваше предупреждение, както в Кувейт, или грешеше грубо в преценката… Но никога не се прави нищо по въпроса. Коул е най-прясната жертва на програма за заетост на стойност 30 милиарда долара, която получава най-добрите продукти на космическата и електронната технология и ги превръща в безполезен боклук“.]
	В Кроуфърд ЦРУ осигурява спътникова връзка, за да държи Буш осведомен за това нападение и за други световни събития по време на дългата борба за изборите през 2000 г. През декември, след като Върховният съд обявява Буш за победител, Тенет лично информира новоизбрания президент за Бин Ладен. Буш си спомня, че специално е попитал Тенет дали ЦРУ може да очисти въпросния тип; Тенет отговаря, че убиването му няма да премахне заплахата, която той представлява. След това Буш се среща насаме с Клинтън за два часа, за да говорят за националната сигурност.
	Клинтън си спомня, че му е казал: „Най-голямата опасност е Бин Ладен.“ Буш се кълне, че никога не е чувал тези думи.


>>	48. „На тъмно“

	„Американското разузнаване има неприятности“ — предупреждава Джеймс Моние Саймън — младши, административен помощник на директора на Централното разузнаване, скоро след встъпването на Буш в длъжност през януари 2001 г. „Централното положение“ на ЦРУ „е компрометирано“ — заявява той. То е неспособно да събира и анализира разузнавателната информация, необходима за защита на държавата.
	„През 2001 г. Съединените щати са изправени пред растящо, почти зашеметяващо несъответствие между намалените си възможности и увеличаващите се изисквания на националната сигурност — продължава Саймън. — Несвързаността между планираното от нас и това, пред което вероятно ще се изправят Съединените щати, никога не е била толкова пълна.“ Ще настъпи време, когато президентът и Конгресът ще трябва да обясняват „защо една предвидима катастрофа е останала непредвидена“.*
	[* James Monnier Simon, Jr., Seminar on Intelligence, Command, and Control, Program of Information Resources Policy, Harvard University, July 2001.]
	Американското разузнаване е разделено и разпръснато почти колкото през 1941 г. Осемнайсет директори на Централното разузнаване не са изпълнили задължението си да го обединят. Сега Управлението е на път да се провали като институция на американското правителство.
	ЦРУ наброява седемнайсет хиляди души — приблизително числеността на една армейска дивизия, но мнозинството от тях са писарушки. Около хиляда човека работят в секретната служба в чужбина. Повечето служители живеят комфортно в малки улички в предградията и в градски къщи в орбитата на вашингтонското околовръстно шосе. Те не са привикнали да пият мръсна вода и да спят на глинени подове. Не са пригодни за живот на саможертва.
	Двеста души са постъпили в тайната служба на ЦРУ при основаването й през септември 1947 г. Може би двеста са достатъчно способни и смели да се каляват на опасни постове през януари 2001 г. Пълният състав на фокусираната върху _Ал Кайда_ група на ЦРУ вероятно е два пъти по толкова. Повечето от тях се взират в компютрите в главната квартира, отрязани от реалностите на заобикалящия ги свят от остарелите си информационни технологии.* Да се очаква, че тези хора ще защитят Съединените щати от атака, в най-добрия случай е неоправдано доверие.
	[* Чувал бях приказки колко лоши са работните помещения и информационните технологии на ЦРУ, но не ги разбрах напълно, докато Брус Бърковиц, бивш служител на ЦРУ и високоуважаван консултант на Управлението, не публикува фактите в Studies in Intelligence през 2003 г. „Анализаторите знаят много по-малко за новите информационни технологии и услуги от колегите си в частния сектор и в другите правителствени организации — написа той след една година, изкарана в ЦРУ като живеещ на местоработата си изследовател. — Изглеждат средно с пет или повече години назад. Много анализатори не знаят за данни, които са достъпни в интернет и от други източници извън ЦРУ.“ Според него посланието на ръководните кадри в ЦРУ е: „Технологията е заплаха, а не преимущество; ЦРУ не поставя високо анализаторите, които използват информационните технологии лесно или творчески; най-лошото — данните извън собствената мрежа на ЦРУ са с второстепенно значение за разузнавателната задача.“ Bruce Berkowitz, „Failing to Keep Up with the Information Revolution“, _Studies in Intelligence_, Vol. 47, №1, 2003, CIA/CSI.]


#	„Празна черупка от думи без дела“

	Тенет се радва на благоволението на Белия дом, след като официално е преименувал главната квартира на ЦРУ _Разузнавателен център Буш_ — на бащата на президента, а и новият главнокомандващ харесва неговия манталитет на корав мъж. Но Управлението получава възможно най-малката подкрепа от президента Буш по време на първите девет месеца на поста му. Той незабавно дава на Пентагона увеличение на бюджета от седем на сто. ЦРУ и разузнавателната общност получават поощрение в размер на три стотни от процента.
	Разликата изпъква при срещите в Ръмсфелдовия Пентагон, на които не присъства нито един представител на разузнавателната общност. Ръмсфелд и вицепрезидентът Дик Чейни, партньори в политиката по национална сигурност от дните на Никсън и Форд, имат много голяма власт в новата администрация. Те изпитват постоянно съмнение в способностите на ЦРУ.
	Буш и Тенет се срещат в Белия дом почти всяка сутрин в осем часа. Но нищо, казано от Тенет за Бин Ладен, не привлича изцяло вниманието на президента. Сутрин след сутрин на срещите в 8 часа Тенет говори на президента, на Чейни и на съветника по националната сигурност Кондолиза Райс за признаците на заговора на _Ал Кайда_ за нанасяне на удар по САЩ. Но Буш се интересува от други неща — ракетната отбрана, Мексико, Близкия изток. Няма никакво усещане за извънредност.
	При администрацията на Рейгън, когато президентът чува зле и директорът на Централното разузнаване мънка неразбираемо, помощниците се шегуват, че случващото се между двамата не може да се разкаже. Буш и Тенет нямат такива физически недостатъци. Проблемът е в липсата на яснота в ЦРУ и в липсата на фокус в Белия дом. _Не е достатъчно да биеш звънеца_ — казвал е Ричард Хелмс. — _Трябва да се убедиш, че другата страна го чува._
	Шумът — обемът и честотата на фрагментарна и непотвърдена информация за предстояща терористична атака — е оглушителен. Тенет не може да предаде понятен сигнал на президента. Докато клаксонът свири все по-силно през пролетта и лятото на 2001 г., всеки нерв, всяко сухожилие на Управлението се напрягат, за да виждат и чуват ясно заплахата. Предупреждения потичат от Саудитска Арабия и държавите в Залива, от Йордания и Израел, от цяла Европа. Износените схеми на ЦРУ са опасно претоварени. Продължават да пристигат сведения. Ще ударят Бостън. Ще ударят Лондон. Ще ударят Ню Йорк. „Когато тези нападения се случат, както вероятно ще стане — пише в електронно писмо Кларк до Райс на 29 май, — ще се питаме какво повече бихме могли да сторим, за да ги спрем.“*
	[* Електронното писмо на Кларк е цитирано в доклада на Комисията за 11 септември.]
	Управлението се бои от атака в чужбина по време на празненствата за 4 юли, когато американските посолства по света традиционно свалят гарда и отварят врати за отбелязване на американската революция. През седмиците преди празника Тенет призовава началниците на чуждите разузнавателни служби в Аман, Кайро, Исламабад, Рим и Анкара да опитат да разрушат известните и предполагаеми клетки на _Ал Кайда_ и филиалите й по света. ЦРУ ще предостави информацията, а чуждите разузнавания ще извършат арестите. Шепа заподозрени терористи са затворени в държавите от Залива и в Италия. Може би арестите са провалили планове за нападение над две или три американски посолства — казва Тенет в Белия дом. А може би не. Невъзможно е да се каже.
	Сега Тенет трябва да взема съдбоносни решения, различни от всичко, с което до момента се е сблъсквал един директор на Централното разузнаване. Преди една година, след седемгодишна борба между ЦРУ и Пентагона, малкият, снабден с видеокамери и шпионски сензори безпилотен самолет _Хищник_ е обявен за готов за издигане над Афганистан. Първият полет е осъществен на 7 септември 2000 г. Управлението и ВВС вече са измислили как да поставят противотанкови ракети на _Хищник_. На теория срещу инвестиция в размер на няколко милиона долара скоро някой служител в главната квартира на ЦРУ ще може да преследва и убие Бин Ладен с видеоекран и джойстик. Но каква е командната верига, пита се Тенет. Кой дава зелената светлина? Кой натиска спусъка? Тенет смята, че няма разрешително за убиване. Представата как ЦРУ започва убийство с дистанционно управление по своя собствена инициатива го ужасява. Управлението е допускало твърде много грешки при подбирането на мишените си в миналото.
	На 1 август 2001 г. Комитетът на заместниците — второешелонният екип по националната сигурност — решава, че за ЦРУ ще е законно да убие Бин Ладен с _Хищника_ като акт на национална самозащита. Но Управлението се връща с още питания. Кой ще плати? Кой ще въоръжи самолета? Кой ще бъде въздушният диспечер? Кой ще играе ролята на пилота и кой — на стрелеца? Кършенето на ръце побърква царя на контратероризма Кларк. „Или _Ал Кайда_ е заплаха, срещу която има смисъл да се действа, или не — гневи се той. — Ръководството на ЦРУ трябва да реши кое от двете е и да прекрати с промените в настроението.“*
	[* Кларк е цитиран в доклада на Комисията за 11 септември.]
	Управлението никога не е отговорило на поставения му от президента Буш въпрос: Може ли нападението да се случи в Съединените щати? Моментът е сега: на 6 август ежедневната сводка за президента започва със заглавието „Бин Ладен решен да удари в Съединените щати“. Предупреждението под заглавието е един много слаб доклад. Най-прясната информация в него е от 1999 г. Това е исторически труд, а не новинарски бюлетин. Президентът продължава отпуската си, сече храсталаци в Кроуфърд и се размотава пет седмици.
	Дългата ваканция на Белия дом приключва във вторник, 4 септември, когато Комитетът на началниците — главният екип на Буш по национална сигурност — се събира за първото си заседание, посветено на заплахата от Бин Ладен и _Ал Кайда_. Същата сутрин Кларк изпраща измъчено съобщение до Кондолиза Райс, умолявайки съветника по национална сигурност да си представи стотици американци, мъртви заради следващото нападение. Заявява, че Управлението е станало „празна черупка от думи без дела“, която разчита на чуждите правителства за спирането на Бин Ладен, оставяйки Съединените щати „в очакване на голямата атака“. Той апелира към нея да накара ЦРУ да действа в същия ден.


#	„Ние сме във война“

	Разузнаването се проваля, защото е човешко, защото не може да надскочи способността на един ум да разбере друг. Гарет Джоунс, резидентът на ЦРУ по време на злощастната американска експедиция в Сомалия, се изказва недвусмислено: „Ще има провали, грешки, объркване и неверни ходове — са думите му. — Да се надяваме, че няма да са фатални.“*
	[* Garrett Jones, „Working with the CIA“, _Parameters_ (U.S. Army War College Quarterly), Vol. 31, №4, Winter 2001–2002. Една от фаталните последици от 11 септември, на която е обърнато малко внимание в цивилния свят, е тази — съвсем случайно самолетът, ударил Пентагона, убива повечето, ако не и всички служители от щаба на военноморското разузнаване на Агенцията за военно разузнаване.]
	11 септември е катастрофалното поражение, предсказано от Тенет преди три години. То е органичен провал на американското правителство — на Белия дом, Съвета за национална сигурност, ФБР, Федералното управление на авиацията, Службата за имиграция и натурализация, конгресните Комисии по разузнаването. То е провал на политиката и дипломацията. То е неумение на хората, осведомявали правителството, да разберат и покажат безредието му на своите читатели. Но преди всичко става дума за непознаване на неприятеля. Това е същият Пърл Харбър, за предотвратяването на който е било създадено ЦРУ.
	На 15 септември, събота, Тенет и завеждащият контратероризма Кофър Блек се намират в Кемп Дейвид, където излагат план за изпращане на хора от ЦРУ в Афганистан, за да работят с местните военни главатари срещу _Ал Кайда_. Директорът се завръща в главната квартира късно в неделя и издава прокламация към подчинените си: „Ние сме във война.“
	Управлението, както се изразява Чейни същата сутрин, минава „на тъмно“.*1 В понеделник, 17 септември, президентът Буш издава строго секретна директива от четиринайсет страници до Тенет и ЦРУ, заповядвайки на Управлението да преследва, залавя, затваря и разпитва заподозрени по целия свят.*2 Тя не поставя ограничения пред това, което може да върши. Тя е основанието за системата от тайни затвори, в които служители и контрактори на ЦРУ използват техники, включващи мъчения. Един служител на ЦРУ на временна заетост е осъден за пребиване на афгански затворник до смърт. Не това е ролята на една цивилна разузнавателна служба в едно демократично общество. Но това очевидно е нещото, което Белият дом иска ЦРУ да върши.
	[*1 Говорейки в Кемп Дейвид на _Срещата с пресата_ в неделя, 16 септември 2001 г., Чейни заявява: „Все пак трябва да работим някак на тъмно, ако искате. Трябва да прекарваме времето си на сянка в света на разузнаването. Много от това, което трябва да се върши тук, трябва да се върши тихо, без обсъждане, с използването на достъпни на разузнавателните ни служби източници и методи, ако ще сме успешни“.]
	[*2 На 10 януари 2007 г. съществуването на директивата е признато от ЦРУ в съда. Секретната заповед оторизира ЦРУ „да задържа терористи“ и „да изгражда центрове за задържане извън Съединените щати“. Declaration of Marilyn A. Dorn, _ACLU v. Department of Defense._.]
	ЦРУ е поддържало тайни центрове за разпит по-рано — започвайки от 1950 г., в Германия, Япония и Панама. То е участвало в изтезаването на заловени вражески войници — започвайки от 1967 г., по програмата _Феникс_ във Виетнам. Отвличало е и заподозрени терористи и убийци — най-известен е случаят от 1997 г. с Мир Амал Канси, убиец на двама служители на Управлението. Но Буш дава на ЦРУ нова и извънредна власт: да предава задържани заподозрени на чужди служби за безопасност, за да бъдат разпитвани и измъчвани и да разчита на изтръгнатите от тях признания. Както писах в _Ню Йорк Таймс_ на 7 октомври 2001 г.: „На американското разузнаване може и да се наложи да разчита на връзките си с най-твърдите чужди служби, с хора, които могат да изглеждат, мислят и действат като терористи. Ако някой ще разпитва човек в някакво мазе в Кайро или Квета, то той ще бъде египетски или пакистански офицер. Американското разузнаване ще вземе информацията, без да задава твърде много юридически въпроси.“
	В съответствие със заповедта на Буш ЦРУ започва да действа като глобална военна полиция, хвърляйки стотици заподозрени в тайни затвори в Афганистан, Тайланд, Полша и в американския военен затвор в Гуантанамо, Куба. То предава още стотици пленници на разузнаванията на Египет, Пакистан, Йордания и Сирия за разпит. Ръкавиците са свалени. „Нашата война срещу тероризма започва с _Ал Кайда_, но не свършва там — казва Буш на нацията в обръщение към обединена сесия на Конгреса на 20 септември. — Тя няма да приключи, докато всяка терористична група с глобален обхват не бъде разкрита, спряна и победена.“


#	„Не можех да _не_ го направя“

	У дома също тъй се води война и ЦРУ е част от нея. След 11 септември Джеймс Моние Саймън — младши, помощник-директор на Централното разузнаване, е поставен като отговарящ за вътрешната сигурност от разузнавателната общност. Той отива на съвещание в Белия дом с министъра на правосъдието Джон Ашкрофт. В дневния ред е създаването на карти за самоличност на американците. „Какво ще съдържа всяка карта? Добре, пръстов отпечатък — казва Саймън. — Кръвната група ще е от полза, както и сканиране на ретината. Ще искаме снимката ви да е направена по специален начин, тъй че да можем да разпознаем лицето ви сред тълпата дори ако носите дегизировка. Ще искаме запис на гласа ви, тъй като идва технологията, която да отличи гласа ви от всеки друг във всеки мобилен телефон по света, а всеки глас е уникален. Всъщност ще искаме да имаме и фрагмент от вашата ДНК в картата, тъй че ако някога нещо ви се случи, ние да можем да идентифицираме тялото. Между другото, искаме чипът да ни казва къде е картата, тъй че ако искаме да ви намерим, да можем. Тогава ни светна, че ако направим това, вие можете да оставите картата. Тъй че ще поставим чипа в кръвния ви поток.“*
	[* James M. Simon, Jr., „Analysis, Analysts, and Their Role in Government and Intelligence“, Harvard seminar, Program on Information Resources Policy, July 2003.]
	Къде ще свърши тази гонитба за сигурност? — пита се Саймън. В ума му изникват имената на разузнаванията на Сталин и Хитлер. „Всъщност може да приключи като КГБ, НКВД, Гестапо — твърди той. — Ние, хората, трябва да наблюдаваме и да вземаме участие.“ Как точно американският народ ще извършва наблюдението, е спорен въпрос. Какво прави представителят на директора на разузнаването в Белия дом, обсъждайки имплантирането на микрочипове в американски граждани, е друг въпрос. Картата за самоличност не става реален факт. Но Конгресът дава на ЦРУ нови правомощия за шпиониране на хора в Съединените щати. Вече му е разрешено да чете — без предварителното одобрение на съдия — тайни свидетелски показания, дадени пред съдебни заседатели, и да получава поверителни документи на институции и корпорации. Управлението използва властта си, за да получава банкови и кредитни данни за американски граждани и фирми от финансовите корпорации. Никога преди ЦРУ не е имало формалното право да шпионира в границите на Съединените щати. Вече го има.
	Скоро след атаките Тенет провежда разговор с генерал Майкъл Хейдън, директор на Агенцията за национална сигурност. „Има ли още нещо, което можете да направите?“ — пита той. „Не и в рамките на настоящите ми правомощия“ — отвръща Хейдън. Тогава Тенет „ме покани да дойда и да говоря с администрацията за това какво повече може да се направи“. Хейдън се явява с план за подслушване на комуникациите на заподозрени терористи в границите на Съединените щати без съдийско постановление. Това е незаконно, но е оправдано според теорията на „горещото следене“ — преследване на заподозрени отвъд държавните граници и извън ограниченията на закона. Президентът Буш му нарежда да приведе в изпълнение плана на 4 октомври 2001 г. Това трябва да се направи — твърди Хейдън: „Не можех да не го направя.“* АНС още веднъж започва да шпионира в САЩ.
	[* Свидетелски показания на Хейдън, Senate Intelligence Committee, May 18, 2006. В момента, в който пиша, Хейдън ръководи ЦРУ. Той беше ясен по въпроса колко близо до ръба на закона е готов да стигне. „Ще живеем на ръба — заяви той. — Ще ходя по самия ръб на закона“.]
	Кофър Блек заповядва на контратерористичния си корпус да му донесе главата на Бин Ладен в кутийка. Центърът за контратероризъм, роден преди петнайсет години като малко отделно звено на тайната служба, все още работещо в мазето на главната квартира, сега е сърцето на ЦРУ. Пенсионирани служители се връщат към задълженията си, а новобранци се включват към малобройния екип командоси на Управлението. Те отлитат за Афганистан, за да водят война. Хората на Управлението похарчват милиони долари, за да мобилизират лоялността на афганските племенни вождове. В продължение на няколко месеца те служат смело като авангард за американската окупация на Афганистан.
	Към третата седмица на ноември 2001 г. американските части свалят политическото ръководство на талибаните и проправят пътя към ново правителство в Кабул, като забравят редовите членове. Американската армия оставя десетки хиляди талибански лоялисти невредими. Те обръсват брадите си и се стопяват в селата; ще се завърнат, когато американците започнат да се уморяват от войната си в Афганистан. Ще доживеят да се бият отново.
	Единайсет седмици трябваха, за да се организира ловът на Осама Бин Ладен. Когато въпросният лов започна насериозно, аз бях в Източен Афганистан — в Джалалабад и околностите му, където бях извършил пет пътувания през годините. Един стар познат, Хаджи Абдул Кадир, току-що бе заел отново поста си на провинциален управител — два дни след падането на талибаните. Хаджи Кадир бе образец на афганистанската демокрация. Добре образован и високо културен племенен вожд на патаните в началото на шейсетте си години*, богат търговец на опиум, оръжие и други основни продукти на афганистанската икономика, той е бил подкрепян от ЦРУ командир в съпротивата срещу съветската окупация, управител на провинцията от 1992 до 1996 г. и близък помощник на талибаните по това време. Лично е посрещнал Осама Бин Ладен в Афганистан и му помогнал да изгради база извън Джалалабад. Сега пък приветства американската окупация. Хаджи Кадир бе добър домакин. Ние се разхождахме из градината на губернаторския дворец покрай наклонени палми и перести тамариски. Сега той всеки ден очакваше посещение от американските си приятели и разчиташе на възобновяване на старите връзки и ритуалната размяна на пари за информация.
	[* _Патани_ е едно от имената на племенната група пущуни, която заема доминиращо политическо положение в Афганистан. — Бел.прев.]
	Хаджи Кадир бе събрал селските старейшини на провинцията в губернаторския си дворец. На 24 ноември те обявиха, че Бин Ладен и арабските бойци от _Ал Кайда_ са се скрили в изолирано планинско убежище на трийсет и пет мили юг — югозападно от града, близо до селото Тора Бора.
	На 28 ноември към пет часа сутринта, докато звучеше първият призив за молитва, малък самолет с делегация от хора от ЦРУ и офицери от специалните части кацна на надупчената от ракети писта на летището в Джалалабад. Те носеха торби със стодоларови банкноти. Срещнаха се с Хаджи Заман, новоназначения от страна на самообявилото се правителство командир за Джалалабад. Той им каза, че е „90 процента сигурен“, че Бин Ладен е в Тора Бора. Прашният път южно от Джалалабад към Тора Бора завършва в неравна планинска пътека, достъпна само за хора и мулета. Тя е свързана с мрежа маршрути на контрабандисти, водещи до планинските проходи към Пакистан. Тези маршрути са били снабдителна линия за афганските бунтовници, а Тора Бора е място, прочуто от съпротивата срещу Съветите. Там с помощта на ЦРУ е бил построен дълбоко вкопан в планината пещерен комплекс, отговарящ на военните стандарти на НАТО. Добър съвет за американския командир със заповед да унищожи Тора Бора би било да използва тактическо ядрено оръжие. Човекът от ЦРУ със заповед да залови Бин Ладен би трябвало да повика Десета планинска дивизия.
	На 5 декември, докато американските бомбардировачи B-52 бомбардираха каменното укрепление, наблюдавах атаката от няколко мили разстояние. Аз лично исках да видя главата на Бин Ладен забучена на копие. Той беше в обсега на Управлението, но извън хватката му. Можеше да бъде хванат само чрез обсада, а ЦРУ не можеше да я проведе. Отишлите след _Ал Кайда_ в Афганистан бяха най-добрите от Управлението, но бяха твърде малобройни. Бяха пристигнали с много пари, но с твърде малко информация. Безсмислието на преследването на Бин Ладен с обикновени бомби скоро стана очевидно. Движейки се от лагер към лагер в граничните области на Афганистан, той бе защитаван от фаланга от стотици закалени афгански бойци и от хиляди патански войни, които по-скоро биха умрели, отколкото да го предадат. Той успя да изкара повече хора от ЦРУ, да го надхитри и се измъкна.
	Тенет бе със зачервени очи, бесен, гризеше угарките на пурите си и бе на границите на издръжливостта си. Контратерористичните му части бяха развърнати отвъд капацитета им. Едновременно с американските войници от специалните части те преследваха, залавяха и убиваха наместниците и войниците на Бин Ладен в Афганистан, Пакистан, Саудитска Арабия, Йемен и Индонезия. Но отново започнаха да целят неподходящите мишени. Удари на въоръжения _Хищник_ убиха най-малко двайсет и четирима невинни афганци през януари и февруари 2002 г.; ЦРУ даде по 1000 долара обезщетение на всяко от техните семейства. Разпрострели се из Европа, Африка и Азия, според Тенет, хората от ЦРУ, работещи с всяка приятелска служба по света, са заловили повече от три хиляди души в над сто страни за една година след 11 септември. „Не всеки арестуван е терорист — предупреди той. — Някои бяха освободени. Но този удар по _Ал Кайда_ в световен мащаб със сигурност разстрои операциите й.“* Това беше несъмнено. Остана обаче фактът, че само четиринайсет от трите хиляди заловени бяха високопоставени фигури в Ал Кайда и филиалите й. Покрай тези хора Управлението затвори стотици лица без значение. Те станаха затворници — фантоми във войната срещу тероризма.
	[* Бележки на Тенет, Nixon Center Distinguished Service Award Banquet, December 11, 2002. През декември 2006 г. Управлението признава, че е държало четиринайсет „много ценни“ пленници в тайните си затвори и ги прехвърля в Гуантанамо.]
	Целенасочеността и интензивността на мисията за убиването или залавянето на Бин Ладен започнаха да отслабват през март 2002 г. след неуспешното нападение срещу Тора Бора. ЦРУ получи заповед от Белия дом да насочи вниманието си към Ирак. Управлението отговори с фиаско, много по-важно за съдбата му от нападенията от 11 септември.


>>	49. „Съдбовна грешка“

	„Няма съмнение, че сега Саддам Хюсеин има оръжия за масово поразяване — казва вицепрезидентът Дик Чейни на 26 август 2002 г. — Няма съмнение, че той ги струпва, за да ги употреби срещу нашите приятели, срещу съюзниците ни и срещу нас.“ Секретарят по отбраната Дон Ръмсфелд заявява същото: „Знаем, че имат оръжия за масово поразяване — са неговите думи. — По това няма никакъв спор.“
	Тенет дава своите зловещи предупреждения на тайно изслушване пред Сенатската комисия по разузнаване на 17 септември: „Ирак предоставя на _Ал Кайда_ помощ от няколко вида — бойна, производство на бомби, химическа, биологична, радиологична и ядрена.“ Той основава твърдението на признанията на един източник — Ибн ал Шах ал Либи, периферен играч, който е бил бит, натъпкан в кутия от два квадратни фута в продължение на седемнайсет часа и заплашен с продължителни изтезания.* Затворникът се отказва от показанията си след оттеглянето на заплахата с изтезание. Тенет не коригира данните.
	[* „Postwar findings“, Senate Intelligence Committee, September 8, 2006.]
	На 7 октомври, в навечерието на конгресните дебати за войната с Ирак, президентът Буш заявява, че Ирак „притежава и произвежда химически и биологически оръжия“. Той продължава и предупреждава, че „всеки ден Ирак може да реши да предостави биологическо или химическо оръжие на терористична група или на някой индивидуален терорист“. Това създава дилема за Тенет. Преди дни неговият заместник Джон Маклафлин е твърдял обратното на президента пред Сенатската комисия по разузнаване. По заповед на Белия дом Тенет излиза с твърдение, че „няма противоречие между нашия възглед за нарастващата заплаха от Саддам и мнението, изразено от президента в речта му“.
	Това е последното нещо, което е трябвало да казва, и той е наясно. „Това беше нещо лошо“ — свидетелства Тенет почти четири години по-късно.* През всичките си години на държавна служба той е бил принципно порядъчен човек. Но под извънредния натиск, на който е подложен след 11 септември, единственият му недостатък — всепоглъщащото желание да се хареса на началниците си, става негативна линия на поведение при него. Характерът на Тенет не издържа, а и ЦРУ не издържа. Под неговото ръководство Управлението създава най-лошата работа за цялата си дълга история: специалната национална разузнавателна оценка, озаглавена _Продължаващите програми на Ирак за оръжия за масово поразяване_.
	[* Свидетелски показания на Тенет, July 26, 2006, цитирани в „Postwar Findings“, September 8, 2006.]
	Една национална оценка е най-добрият интелектуален продукт на американската разузнавателна общност, създаден и направляван от ЦРУ и разпространяван с авторитета и одобрението на директора на Централното разузнаване. Тя е неговата дума.
	Оценката е поръчана от членове на Сенатската комисия по разузнаване, която смята, че може би ще е разумно да се прегледат доказателствата, преди да се воюва. По тяхно искане анализаторите на ЦРУ прекарват три седмици в събиране и преглеждане на всичко, което знаят от шпионските спътници, чуждите разузнавания и от иракските си агенти — бегълци и доброволци. През октомври 2002 г. ЦРУ докладва, че заплахата е непредвидима. „Багдад има химически и биологически оръжия“ — пише в строго секретния документ. Саддам е усилил ракетната си технология, натрупал е смъртоносните си резерви и е подновил програмата си за ядрени оръжия. „Ако Багдад добие достатъчно делим материал от чужбина — твърди преценката, — може да създаде ядрени оръжия за няколко месеца.“ Най-ужасното от всичко — ЦРУ предупреждава, че Ирак може да извърши химически и биологични атаки в Съединените щати.
	Управлението потвърждава всичко, казано от Белия дом. Но то казва много повече, отколкото знае. „Нямахме много иракски източници — признава две години по-късно Джим Пейвит, началник на секретната служба. — Бяха съвсем малко.“* ЦРУ произвежда един тон анализ от унция информация. Това би дало резултат, стига унцията да е чисто злато, а не шлака.
	[* Бележки на Джеймс Пейвит, Foreign Policy Association, June 21, 2004. Най-добрият източник на ЦРУ му е предоставен от френското разузнаване, което е спечелило като свой агент Наджи Сабри, иракския външен министър. Според Сабри Саддам няма активна програма за ядрени или биологически оръжия. По всичко изглежда, че твърдението му е пренебрегнато. Сабри е човекът, когото Тенет има предвид в изказване от 5 февруари 2004 г., когато твърди, че ЦРУ е имало „източник, който е имал директен достъп до Саддам и кръга му от приближени“. Управлението няма почти никакво умение да анализира акуратно и малкото разузнавателна информация, с която разполага. Експертите му са съвсем малко и са подкрепяни от десетки новобранци. След 11 септември „незапознатите с тероризма, _Ал Кайда_ или Югозападна Азия анализатори се бореха да отидат на новите си назначения“ — забелязва ветеранът от ЦРУ Брус Бърковиц. „Месеци по-късно хората все още пререждаха мебелите, преправяха офисите, пренастройваха компютрите.“ Berkowitz, „Failing to Keep Up with the Information Revolution“, _Studies in Intelligence_, Vol. 47, №1, 2003, CIA/CSI.]
	Управлението като институция залага, че американските войници или шпиони ще открият доказателствата след нахлуването в Ирак. Това е страхотен хазарт. Той би ужасил Ричард Хелмс, който умира на 89 години на 22 октомври 2002 г., след изготвянето на оценката. В почит към паметта му ЦРУ препечатва части от реч, която е държал преди години. Пълният текст е погребан в архивите на Управлението, но силата му не е намаляла. „Понякога за нас е трудно да разберем остротата на публичните ни критици — е казал Хелмс. — Критиката на ефективността ни е едно, критиката на отговорността ни е съвсем друго. Вярвам, че като важна част от управлението ние сме легитимен обект на обществен интерес… Все пак намирам го за изключително болезнено, когато публичните спорове намаляват полезността ни за страната, хвърляйки съмнение върху честността и обективността ни. Ако не ни вярват, съществуването ни е безсмислено.“*
	[* Richard Helms, „Intelligence in American Society“, _Studies in Intelligence_, Vol. 11, №3, Summer 1967, CIA/CSI. Статията е преработена версия на речта, която Хелмс държи пред Съвета по външни отношения на 17 април 1967 г.]


#	„Нямахме отговори“

	За да разберете как ЦРУ е могло да каже, че оръжията за масово поразяване на Ирак съществуват, върнете се в 1991 г. и в края на първата Война в Залива. След войната идват седем години чести международни проверки, водени от инспектори на ООН, които търсят доказателства, че Саддам има скрит арсенал. Те претърсват страната и вземат каквото могат.
	В средата на 90-те години Саддам се бои от международните икономически санкции повече, отколкото от ново нападение от страна на Съединените щати. Той унищожава оръжията си за масово поразяване в съответствие със заповедите на ООН. Но запазва инсталациите за производството им — излъгва за тях, а САЩ и ООН знаят, че лъже. Наследството от лъжи кара инспекторите и ЦРУ да се съмняват във всичко, вършено от Ирак.
	През 1995 г. генерал Хюсеин Камал, зет на Саддам, бяга от страната с няколко от помощниците си. Той потвърждава, че Саддам е унищожил оръжията. ЦРУ пренебрегва казаното от него, оценявайки го като измама. Фактът, че Камал се връща в Ирак и е убит от тъста си, не променя мнението на Управлението.
	Помощниците му разказват на ЦРУ за Националната дирекция за дозиметрия на Ирак, която цели да укрие военните намерения и възможности на Саддам от света. ЦРУ иска да пробие тази система за прикриване и късметът го прави възможно. Ролф Екеус, председателят на екипа инспектори на ООН, е швед. Шведски е и телекомуникационният гигант _Ериксон_, производител на ползваните от Националната дирекция за дозиметрия портативни радиостанции. ЦРУ, АНС, Екеус и _Ериксон_ измислят начин да подслушват комуникациите на иракчаните. През март 1998 г. представящ се за оръжеен инспектор на ООН служител на ЦРУ отива в Багдад и инсталира подслушващата система. Прехванатите разговори се излъчват към компютър в Бахрейн, който търси ключови думи като _ракета_ и _химически_. Чиста операция, но с едно изключение: ЦРУ не научава нищо за съществуването на някакви оръжия за масово поразяване в Ирак.
	През същата пролет оръжейните инспектори откриват нещо, за което смятат, че са следи от нервнопаралитичния газ VX в бойни глави на иракски ракети. Докладът им изтича в _Уошингтън Поуст_. Багдад го нарича „американска лъжа“. Чарлз Далфър, водил някои от инспекционните екипи през 90-те години, завърнал се в Ирак като водещия ловец на оръжия на Тенет през 2004 г., заключава: „В края на краищата, мисля, че иракчаните бяха прави. Не бяха използвали за военни цели VX.“*
	[* Бележки на Далфър, Miller Center of Public Affairs, University of Virginia, April 22, 2005.]
	Конфронтацията около доклада за VX е повратна точка. Ирак няма повече доверие на инспекторите, които никога не са имали доверие на Ирак. През декември 1998 г. ООН изтегля инспекторите си, а Съединените щати още веднъж започват да бомбардират Багдад. Събираните от устройствата на _Ериксон_ парченца информация се използват за прицелване на американските ракети в следените хора и институции — включително и в дома на началника на Националната дирекция за дозиметрия.
	Ирак декларира пред ООН, че се е освободил от оръжия за масово поразяване. Декларациите са по същество верни; сериозните нарушения са дребни. Но Саддам е бил преднамерено двусмислен относно арсенала си, боейки се, че ще остане незащитен пред враговете си, ако те смятат, че няма възможност да произведе оръжията. Той иска САЩ, враговете му в Израел и Иран, вътрешните му врагове и най-вече войските му да вярват, че все още притежава оръжията. Илюзията е най-доброто средство за възпиране и последната му защита срещу атака.
	С това положение на нещата се сблъсква ЦРУ след 11 септември. Последните му надеждни отчети от Ирак са много стари новини. „Нямахме никакви разузнавачи — нула, _nada_, в смисъл на агенти на място“ — разказва Дейвид Кей, който също е водил екип на ООН и е предшествал Далфър като главен ловец на оръжия на ЦРУ в Ирак. Белият дом иска отговори. „Нямахме отговори“ — спомня си Кей.*
	[* David Kay, „Weapons of Mass Destruction: Lessons Learned and Unlearned“, _Miller Center Report_, Vol. 20, №1, Spring/Summer 2004.]
	Тогава, през 2002 г., „на преден план внезапно излезе нещо, което изглеждаше като златен извор на информация: бегълците — казва той. — Тези бежанци от режима на Саддам ни казаха за оръжейната му програма и за напредъка й. Не всички от тях отидоха в Съединените щати; много се озоваха при разузнавателните служби на Франция, Германия, Британия и други страни. Информацията изглеждаше невероятно добра.“ Една от най-привлекателните истории е за мобилните лаборатории за биологически оръжия. Източникът е един иракчанин, намиращ се в ръцете на германското разузнаване, известен с агентурното име _Кървбол_.
	„Иракските бегълци разбираха две неща: първо, имахме общ интерес в смяната на режима; и, второ, САЩ бяха много загрижени относно оръжията за масово поразяване в Ирак — по думите на Кей. — Тъй че те ни говореха за оръжията, за да ни накарат да тръгнем срещу Саддам. Това си беше най-елементарна нютъновска физика: дайте ми достатъчно голям лост и опорна точка и аз мога да поместя света.“
	Само едно нещо е по-лошо от това да нямаш източници — и това е да се подведеш по източници, които лъжат.
	Тайната служба е дала малко информация за Ирак. Анализаторите са приели всичко, което подкрепя войната. Те се хващат на слухове от втора и трета ръка, съответстващи на плановете на президента. За Управлението липсата на доказателства не е доказателство за липса на нещо. Някога Саддам е имал оръжия. Дезертьорите казват, че още ги има. Следователно той ги има. ЦРУ като институция отчаяно иска вниманието и одобрението на Белия дом. Прави го, като казва на президента това, което той иска да чуе.


#	„Факти и заключения, основани на солидни разузнавателни сведения“

	В своята реч за състоянието на Съюза от 28 януари 2003 г. президентът Буш представя версията на ЦРУ и нещо повече: Саддам Хюсеин има биологически оръжия, достатъчни да убият милиони, химически оръжия, които могат да убият стотици хиляди, мобилни лаборатории за биологични оръжия, възнамерявали да причинят биологическа война агенти. „Саддам Хюсеин наскоро потърси значителни количества уран от Африка — заявява той. — Нашите разузнавателни източници ни съобщават, че е опитал да закупи алуминиеви тръби с висока якост, годни за производството на ядрени оръжия.“
	Всичко това е ужасяващо. Но нищо от него не е вярно.
	В навечерието на войната, на 5 февруари 2003 г., държавният секретар Колин Пауъл, ползващ се с ненадминат в администрацията на Буш международен авторитет, отива в ООН. Заобиколен от Джордж Тенет — винаги лоялния помощник, чието присъствие е мълчаливо потвърждение, и американския посланик в ООН Джон Негропонте — бъдещия директор на Националното разузнаване, държавният секретар започва: „Всяко твърдение, което изказвам днес, е подкрепено от източници, солидни източници. Това не са заявления. Това, което ви даваме, са факти и заключения, основани на солидни разузнавателни сведения.“
	Пауъл заявява: „Не може да има съмнение, че Саддам Хюсеин има биологични оръжия и че е способен да разпръсне тези смъртоносни отрови и болести по начин, който да предизвика масова смърт и разрушение.“ Той още веднъж предупреждава за иракските мобилни лаборатории за биологични оръжия — как могат да спрат в някой гараж, да забъркат отровата си и да продължат незабелязани. Пауъл казва, че Саддам притежава достатъчно смъртоносни химически оръжия, за да зареди шестнайсет хиляди ракети. И може би най-лошото от всичко — съществува заплахата от „много по-зловещата връзка между Ирак и терористичната мрежа _Ал Кайда_“.
	Това не е селективно използване на информация. Това не е „подбор на фактите“. Не е и нагласяване на фактите към военните планове. Това са думите на разузнаването — най-добрата информация, която Управлението може да предложи. Пауъл е прекарал дни и нощи с Тенет в проверяване и повторно проверяване на докладите на ЦРУ. Тенет го гледа в очите и му казва, че те са непоклатими като скала.*
	[* Полковник Лари Уилкърсън, главният военен помощник на Колин Пауъл, е там, когато това се случва. „Все още мога да чуя Джордж Тенет да ми казва и да казва на шефа ми, в светая светих на ЦРУ“, че информацията е непоклатима като скала, казва Джордж Уилкърсън. „Аз седях в стаята, гледах го в очите, както го гледаше и държавният секретар, и чух това, с твърдостта, която само Джордж можеше да придаде на думите си… Джордж Тенет, уверяващ Колин Пауъл, че информацията, която той представя в ООН, е неуязвима, само за да може същият индивид да се обади в повече от един случай на секретаря през следващите месеци след представянето и да му каже, че основни елементи на представянето му всъщност са фалшиви.“ Бележки на Уилкърсън, New American Foundation, October 19, 2005; интервю на Уилкърсън, Frontline, „The Dark Side“, December 13, 2005, редактирана транскрипция достъпна онлайн на адрес: http://www.pbs.org/wgbh/pages/frontline/darkside/interviews/wilkerson.html]
	На 20 март 2003 г. войната започва по-рано от предвиденото с неверни сведения от ЦРУ. Тенет изтичва до Белия дом със съобщението, че Саддам Хюсеин се крие в разположен южно от Багдад комплекс, наречен _Дура_. Президентът нарежда на Пентагона да разруши комплекса. Противобункерните бомби и управляемите ракети заваляват. Вицепрезидентът Чейни казва: „Мисля, че уцелихме Саддам Хюсеин. Бил е видян, докато го изваждали от развалините, и не е можел да диша.“* Сведението е лъжливо. Саддам не може да бъде открит. Първата грешка на войната с прицелването не е последната. На 7 април 2003 г. ЦРУ докладва, че Саддам и синовете му се срещат в къща до ресторанта _Саа_ в багдадския квартал ал Мансур. Авиацията хвърля четири еднотонни бомби върху къщата. Саддам не е там. Убити са осемнайсет невинни цивилни.
	[* _Off Target: The Conduct of the War and Civilian Casualties in Iraq_, Human Rights Watch, December 2003. Докладът заключава: „Информацията за 50 удара, насочени срещу 55 членове на иракското ръководство, беше перфектна: нито един лидер не бе убит, но множество цивилни загинаха“.]
	Управлението е предсказало, че хиляди разположени по направлението на атаката иракски войници и командирите им ще се предадат, след като тя бъде започната от кувейтската граница.* Но на американската войска се налага да си пробива път с бой през всеки град на шосето за Багдад. ЦРУ си представя цялостна капитулация на иракски военни поделения, като информацията му е точна: разположената в Ал Насирия иракска дивизия ще сложи оръжие. Първите американски войници в града попадат в засада; осемнайсет морски пехотинци са убити, някои от приятелски огън, в първата голяма битка на войната. На американските части е казано, че ще бъдат посрещнати от радостни иракчани, развяващи американски знамена — тайната служба ще предостави знаменцата, — и ще бъдат обсипани с бонбони и цветя из улиците на Багдад. В съответния момент те са посрещнати с куршуми и бомби.
	[* Според генерал-майор Джеймс Търман, завеждащ оперативния отдел при нахлуването, това е била последната информация в навечерието на сухопътната атака. „ЦРУ ни каза това — разказва генерал Търман. — А то не се случи. Трябваше да си пробиваме с бой пътя през всеки град.“ Цитатът от Търман е при Thomas Ricks, _Fiasco: The American Military Adventure in Iraq_ (New York: Penguin, 2006), p. 118.]
	ЦРУ съставя списък от 946 предполагаеми местонахождения, където могат да бъдат открити арсеналите с оръжия за масово поразяване на Саддам. Американски войници са ранени и убити в търсене на оръжия, които никога не са съществували. Управлението пропуска заплахата от пушките и реактивните гранати, складирани от _федаините_ — нередовните части, командвани от Саддамовия син Удай Хюсеин. Грешката довежда до първата голяма редица загинали в сражение американски войници. „_Федаините_ и други паравоенни сили се оказаха по-голяма заплаха, отколкото всеки е очаквал — пишат авторите на _На острието_, официалната история на американската армия за нашествието в Ирак. — Разузнавателната и оперативната общност не са предполагали колко ожесточени, упорити и фанатични ще бъдат те.“
	ЦРУ организира отряд от иракчани — _Скорпионите_, които да извършват саботажи преди и в хода на войната. По време на окупацията те се отличават с пребиването до смърт на един иракски генерал. Генерал-майор Абед Хамед Маухуш, който е бил заподозрян в направляването на бунтовнически атаки, но се е предал на американците, е пребит до безсъзнание от _Скорпионите_ с дръжки от чукове в присъствието на командващия ги служител на ЦРУ — пенсиониран офицер от специалните части, подписал договор с Управлението за времето на войната.* Генералът умира от раните си два дни по-късно, на 26 ноември 2003 г. По-рано същия месец иракският пленник Манадал ал Джамади е измъчен до смърт в затвора _Абу Гариб_, докато е поверен на човек от ЦРУ. Бруталните разпити са част от поисканите от Белия дом действия на Управлението за времето след започване на ожесточената борба.
	[* _Command’s Responsibility: Detainee Deaths in U.S. Custody in Iraq and Afghanistan_, Human Rights First, February 22, 2006.]
	Както заключава ЦРУ три години след нахлуването, окупацията на Ирак става „публичен скандал за джихадистите, пораждайки дълбоко възмущение от американската намеса в ислямския свят, отглеждайки привърженици за световното джихадистко движение“.*1 Оценката идва твърде късно, за да е от съществена полза за американските сили. „Всяка освободителна армия има период на полуразпад, след който се превръща в окупационна армия“ — пише генерал-лейтенант Дейвид X. Петриъс, командвал 101-ва въздушнопреносима дивизия през първата година на войната, след това надзиравал обучаването на иракската армия, завърнал се като командир на американските части през 2007 г.*2
	[*1 Разсекретено извлечение в „Trends in Global Terrorism: Implications for the United States“, April 2006, CIA.]
	[*2 Lieutenant General David H. Petraeus, „Learning Counterinsurgency: Observations from Soldiering in Iraq“, Military Review, January-February 2006. Статията е поместена в U.S. Army Professional Writing Collection, достъпна онлайн на адрес: http://www.army.mil/professionalwriting/volumes/volume4/april_2006/]
	„Разузнаването е ключът към успеха“ — пише той. Без него военните операции пропадат във „фатална спирала надолу“.


#	„Просто предполага“

	Управлението буквално залива Багдад, когато войната свършва. „Докато Ирак извършва преход от тирания към самоопределение, Багдад е домът на най-голямата резидентура на ЦРУ от Виетнамската война насетне — обявява Джим Пейвит, шефът на тайната служба. — Аз съм изключително горд от представянето ни в Ирак и от ролята ни в освобождаването на народа му от десетилетия потисничество.“* Служителите в багдадската резидентура работят с военни от специалните части, опитвайки се да създадат нов политически климат в Ирак, подбирайки местни лидери, плащайки на политици, и да изградят отново общество близо до населението. Опитват сътрудничество с британските си колеги за създаване на нова иракска разузнавателна служба. Но резултатът от всичко това е много малък. Когато започва да се надига иракското въстание срещу американската окупация, посочените проекти започват да се разпадат, а ръководството в багдадската резидентура на ЦРУ — да не издържа.
	[* Бележки на Пейвит, Foreign Policy Association, June 21, 2004.]
	Докато окупацията се удължава неконтролируемо, служителите на ЦРУ се намират приковани в комплекса на американското посолство в столицата, без да могат да се измъкнат от защитата на високите стени и бодливата тел. Те стават затворници на Зелената зона, безсилни да проумеят иракското въстание и прекарващи твърде много часове в пиене в поддържания от резидентурата бар _Вавилон_.* Мнозина не приемат смяна, по-голяма от един до три месеца, което едва стига да се ориентират в Багдад.
	[* Линдзи Моран, която напуска тайната служба през 2003 г. и чието твърдение се основава на сведения от приятели и колеги в багдадската резидентура, заявява: „Климатът там е такъв, че просто не можеш да провеждаш стандартни операции като водещ офицер. Един колега ми го описа като някакво безкрайно увеселение на организацията на вечните студенти в Багдад; тоест водещите офицери, неспособни да провеждат операции, са просто някак принудени да стоят в комплекса и да се забавляват.“ Бележки на Моран, „U.S. Intelligence Reform and WMD Commission Report“, American Enterprise Institute, May 4, 2005.]
	Резидентурата, чиято численост достига петстотин души, сменя трима началници за една година. ЦРУ просто не успява да открие заместник на първия резидент през 2003 г. „Те изпитваха сериозно затруднение при намирането на компетентен човек, който да отиде“ — свидетелства Лари Крендъл, ветеран от дипломатическия корпус, работил с ЦРУ по време на афганския джихад, вторият по ранг ръководител на американската програма за възстановяване на Ирак в размер на 18 милиарда долара.* Управлението не разполага с човек от тайната служба, който желае или е способен да служи. Най-накрая избира един анализатор без почти никакъв опит в ръководенето на операции. Той издържа няколко месеца. Това е изключителен провал на ръководството по време на война.
	[* Устна история на Крендъл, Association for Diplomatic Studies and Training, Iraq Experience Project, September 20, 2004.]
	ЦРУ изпраща отново в Ирак най-добрите от американските инспектори — хората, които са търсели арсенала на Саддам през 90-те години. Дейвид Кей ръководи екип от 1400 специалисти — _Иракската инспекционна група_, която работи пряко за директора на Централното разузнаване. Тенет продължава да защитава докладите на ЦРУ, отхвърляйки нарастващата критика като „неинформирана, подвеждаща и просто невярна“.* Но инспекционната група претърсва Ирак и не намира нищо. Когато Кей се завръща да докладва резултата, Тенет го изпраща в чистилището. Въпреки това Кей застава пред Сенатската комисия по въоръжените сили на 28 януари 2004 г. и казва истината.
	[* Изказване на Тенет, CIA Office of Public Affairs, August 11, 2003.]
	„Били сме почти на погрешен път“ — заявява той.
	Когато става сигурно, че Управлението само си е въобразило иракския арсенал за страшния съд, в него започва да се възцарява морална изнемога. Жесток, нетърпим гняв надделява над пламенния дух, който го е обхванал след 11 септември. Очевидно е, че за Белия дом, Пентагона или Държавния департамент вече не е много важно какво има да каже Управлението.*1 Президентът Буш презира все по-лошите отчети на ЦРУ за развитието на окупацията. Управлението „просто предполага“ — по неговите думи.*2
	[*1 Към 2004 г. е ясно, че не се разчита на разузнавателния анализ дори и при вземането на най-важните за националната сигурност решения, пише Пол Пилар, служител от Националното разузнаване за Близкия изток от 2000 до 2005 г. „Най-забележителното за предвоенното американско разузнаване не е, че то е оплескало нещата и е подвело политиците; най-забележителното е, че то изигра толкова малка роля в едно от най-важните американски политически решения за последните десетилетия.“ Paul Pillar, „Unheeded Intelligence“, Foreign Affairs, March/April 2006.]
	[*2 Пресконференция на Буш, 21 септември 2004 г. Президентът отхвърля песимистичните доклади от началника на багдадската резидентура като пораженски глупости.]
	Това е погребален звън. _Ако не ни вярват, от съществуването ни няма смисъл._


#	„Доказателствата бяха съвършено слаби“

	„Ние сме във война — изрича съдията Лорънс Зилберман, когото президентът Буш е назначил на 6 февруари 2004 г. да разследва начина, по който ЦРУ е създало от нищото оръжията на Саддам.* — Ако американската армия направи грешка поне приблизително от мащаба на направената от разузнавателната ни общност, ние ще очакваме да има разжалвани генерали.“
	[* Бележки на Зилберман, „U.S. Intelligence Reform and the WMD Commission Report“, American Enterprise Institute, May 4, 2005.]
	Той продължава: „Би било във висша степен оправдано — на основание на предишното им използване, незадоволителните доказателства за унищожаването им и измамническото му поведение — да се каже на президента и на Конгреса, че е вероятно Саддам да има оръжия за масово поразяване.“ Но ЦРУ е направило „съдбовна, съдбовна грешка, заключавайки, че е налице деветдесет на сто сигурност, че той притежава оръжия за масово поразяване. И това е съдбовна грешка, която не е основана на ретроспекция — допълва той. — Доказателствата бяха съвършено слаби, някои напълно фалшиви, а и не бяха добити професионално. Освен това липсата на вътрешна комуникация в самата разузнавателна общност беше тъй безпределна, че често лявата ръка не знаеше какво прави дясната.“
	ЦРУ е достигнало до заключенията си относно иракските химически оръжия единствено на основата на погрешно изтълкуваните снимки на иракски камиони — цистерни. Изводите му за биологически оръжия се базират на един източник — _Кървбол_. Изводите за иракските ядрени оръжия се опират почти изцяло на вноса на алуминиеви тръби, предназначени за конвенционални ракети. „Почти скандално погрешно е да се заключи, че тези алуминиеви тръби са подходящи за центрофуги за ядрени оръжия или са проектирани за това“ — казва съдията Зилберман.
	„Голямата катастрофа беше — продължава той, — че Колин Пауъл отиде в ООН и представи този несъмнен случай, основан на наистина негоден материал.“
	Съдията Зилберман и президентската му комисия получават безпрецедентното разрешение да прочетат всеки параграф за иракските оръжия за масово поразяване от ежедневната сводка на президента. Те откриват, че докладите на ЦРУ за президента не са различни от останалата работа на Управлението, включително и скандалната преценка, освен в едно отношение. Те са „още по-подвеждащи“ — установява комисията.* Те са „ако не друго, по-паникьорски и по-малко нюансирани“. Президентските ежедневни сводки „с привличащите вниманието заглавия и постоянното повтаряне създават впечатление за много потвърждаващи отчети, докато всъщност източниците са твърде малко… По един едновременно ловък и не толкова ловък начин ежедневните доклади, изглежда, «продават» разузнавателна информация — за да държат заинтересувани клиентите си, или поне Първия Клиент“.
	[* _Commission on the Intelligence Capabilities of the United States Regarding Weapons of Mass Destruction_, March 31, 2005.]


#	„Ние не свършихме работата“

	Джордж Тенет разбира, че времето му е изтекло. Той е дал най-доброто от себе си, за да съживи и обнови Управлението. И все пак винаги ще бъде помнен с едно нещо: с това, че е уверил президента, че ЦРУ има „размазващи“ доказателства за иракските оръжия за масово поразяване. „Това бе най-глупавата дума, които съм изричал някога“ — разсъждава Тенет.* Без значение колко дълго живее, без значение какви добрини може да стори в идните години, тя ще се мъдри в първия абзац на некролога му.
	[* Бележки на Тенет, Kutztown University, April 27, 2005.]
	Тенет — което му прави чест — се обръща към Ричард Кър, бившия заместник-директор на разузнаването, да проучи какво се е объркало в преценката за Ирак. Проучването е засекретено при завършването му през юли 2004 г. и остава засекретено две години след това. Когато е разсекретено, става ясно защо Управлението го е потулило. То е епитафия. Според него ЦРУ почти е спряло да съществува, когато Студената война приключва; падането на Съветския съюз има върху Управлението отражение, което е „аналогично на ефекта от метеоритните удари върху динозаврите“.*
	[* Richard Kerr, Thomas Wolfe, Rebecca Donegan, and Aris Pappas, „Collection and Analysis on Iraq: Issues for the US Intelligence Community“, _Studies in Intelligence_, Vol. 49, №3, 2005, CIA/CSI.]
	В случая с Ирак, както и в много други случаи анализаторите обичайно са принуждавани „да се опират на отчети, чиито източници са подвеждащи и дори ненадеждни“. В скандалния случай с _Кървбол_ служителите на ЦРУ са ясно предупредени, че човекът е лъжец. Предупреждението остава пренебрегнато. Това не е нарушение на дълга, но е близо до него.
	Тайната служба обичайно „е използвала различни описания на един и същи източник“ — тъй че читателите на докладите й вярват, че разполагат с три източника на информация, когато имат един. Това не е измама, но е близо до нея.
	ЦРУ е работило по въпросите на иракския арсенал повече от десетилетие и при все това Тенет е отишъл при Джордж Буш и Колин Пауъл в навечерието на войната, размахвайки измислици, маскирани като истини. Това не е престъпление, но е близо до него.
	Трагично е, че това е наследството на Тенет. Най-накрая той признава, че ЦРУ е сбъркало — не поради „политически причини или мерзкото желание да доведе страната до война“, а заради некомпетентността си. „Ние не свършихме работата“ — са неговите думи.*
	[* Бележки на Тенет, Kutztown University, April 27, 2005.]
	На главния оръжеен инспектор на ЦРУ Дейвид Кей се пада да обясни напълно значението на този неуспех. „Ние смятаме, че разузнаването е важно за печеленето на войни — изказва се той. — Войните не се печелят с разузнаване. Печелят се с кръвта, парите, куража на младите мъже и жени, които изпращаме на бойното поле… Когато разузнаването работи добре, това, което то наистина прави, е да помогне да се избегнат войните.“* Това, в края на краищата, е пълният разузнавателен неуспех.
	[* Kay, „Weapons of Mass Destruction“.]


>>	50. „Погребалната церемония“

	На 8 юли 2004 г. — седем години след като е заел поста, Джордж Тенет се оттегля. При сбогуването в главната квартира на ЦРУ той припомня думите на Теди Рузвелт: _Не е от значение критикът, нито пък оня, който изтъква как силният се е препънал или къде действащият би могъл да действа по-добре. Уважението е за човека, който наистина е на арената, с лице, загрозено с прах и пот, и кръв_.* Ричард Никсън е цитирал същата реч в деня, преди да напусне Белия дом опозорен.
	[* Бележки на Тенет, CIA Office of Public Affairs, July 8, 2004 За разлика от Тенет, в своята прощална реч Никсън любезно цитира пълния пасаж за човека на арената — „лицето му загрозено с прах и пот, и кръв, който се бори храбро, който греши и пропуска отново и отново, понеже няма усилие без грешка и недостатък, но който всъщност се стреми да свърши работата, който познава големия ентусиазъм, голямото отдаване, който се жертва за една достойна кауза, който в най-добрия случай вкусва триумфа от големите постижения, а в най-лошия, ако не успее, поне ще загуби, рискувайки благородно“.]
	Щом се оттегля, Тенет започва да пише смущаващи лични мемоари за времето си в ЦРУ.* Те са самомнителни и жестоки. С основание се хвали с успеха на ЦРУ за прекратяването на тайни оръжейни програми в Пакистан и Либия, с безценната помощ от британското разузнаване. Той твърди, че е превърнал Управлението от развалина в динамо. Но машината се е счупила под непоносимия натиск. Преди 11 септември Тенет не е могъл да удари _Ал Кайда_: „При липсата на твърди разузнавателни данни — пише той — секретните операции са лудост.“ А след атаките е пометен от прилива на заплахи, които така и не се осъществяват. Всеки ден Тенет предава в Белия дом най-новите страхове и „можехте да се побъркате, ако вярвате във всичко или дори в половината“ от докладваното от него. Самият той почти е полудял. Сграбчени от несигурността, той и ЦРУ се самоубеждават в съществуването на иракския арсенал. „Бяхме пленници на собствената си история“ — пише Тенет, защото единствените твърди факти на тяхно разположение са с четиригодишна давност. Признава грешката, но признанието му е молба за опрощение на един заклеймен човек. Започва да вярва, че Белият дом иска да припише на него вината за решението да се воюва. Това е непосилно бреме.
	[* George Tenet with Bill Harlow, _At the Center of the Storm: My Years at the CIA_ (New York: Harper Collins, 2007). Цитираните пасажи се намират на стр. 110 и 232. Тенет не си прави услуга, започвайки книгата с драматичната история за сблъсъка си с неоконсервативния мандарин Ричард Пърл край Западното крило на Белия дом на 12 септември 2001 г., когато Пърл бил казал: „Ирак трябва да плати за случилото се вчера.“ В същия ден Пърл е във Франция; в най-добрия случай цитатът е скандална грешка. Признаването на грешките на ЦРУ от Тенет е достойно за възхищение в степента, в която е направено. Но той се нарича „участник в гръцки хор“ и „елемент от декора“ при речта на Колин Пауъл в ООН — а е подкрепил всеки пасаж от тази реч. Тенет опитва да се оправдае за „размазващите“ доказателства, но не може. При публикуването си книгата му е атакувана от дясно, от ляво и от центъра. Сред малцината й защитници са шестима старши служители, работили при Тенет. Те съставят отворено писмо, в което го наричат човек, притежаващ „смелостта да признае направените грешки и да поеме своята отговорност и отговорността на водената от него разузнавателна общност“.]
	А сега критикът поема смяната си като човек на арената.
	Портър Гос никога не е имал голям успех в ЦРУ. Вербуван през първата си година в Йейл — 1959 г., той постъпва в секретната служба и работи при Алън Дълес, Джон Маккоун и Ричард Хелмс. Служил е десетилетие в Латиноамериканския отдел и е бил фокусиран върху Куба, Хаити, Доминиканската република и Мексико. Връхната точка на престоя му в резидентурата в Маями е изпращането и посрещането на кубинските агенти в малки лодки под прикритието на нощта през есента на 1962 г.
	Девет години по-късно Гос е на служба в лондонската резидентура, когато бактериална инфекция поразява сърцето и белите му дробове и за малко не го погубва. Той се оттегля, оздравява, купува един малък вестник във Флорида и през 1988 г. залага вестника за място в Конгреса. Притежава гнезденце на стойност 14 милиона долара, старинно имение във Вирджиния, имение в Лонг Айланд Саунд и вицекралска власт над ЦРУ в битността си на председател на Комисията по разузнаване в Камарата.
	За постигнатото от самия него в Управлението е скромен. „Днес не бих могъл да получа работа в ЦРУ — казва през 2003 г. — Не съм квалифициран.“* Прав е за това. Но е решил, че той и само той може да е следващият директор на Централното разузнаване. Гос се е прицелил в Тенет със злонамерена стрелба. Оръжията му са думите от ежегодния доклад на Комисията по разузнаване за Управлението.
	[* Гос е казал това в интервю, заснето с камера, в клип, транскрибиран и качен в интернет от режисьора левичар Майкъл Мур. „Аз бях в ЦРУ приблизително от края на 50-те до началото на 70-те години. Вярно е, че бях водещ офицер, работих в тайната служба и — да! — разбирам основната цел на работата. Днес не бих могъл да получа работа в ЦРУ. Не съм квалифициран. Нямам езикови познания. Видите ли, аз зная романски езици и подобни неща. Днес търсим арабисти. Вероятно нямам познанията за културата. И със сигурност нямам технически умения“.]


#	„Ще ни отнеме още пет години“

	Публикуван на 21 юни 2004 г., три седмици преди Тенет да слезе от сцената, докладът на Гос предупреждава, че секретната служба се превръща в „надута бюрокрация, неспособна и на най-дребен успех“.*1 Макар през предходната година за работа в ЦРУ да са кандидатствали 138 000 американци, малцина преминават обучението за шпиони. Тенет току-що е свидетелствал, че „ще ни отнеме още пет години работа, за да добием този вид тайна служба, от която се нуждае страната ни“.*2
	[*1 Отпечатано заявление на Гос, House Permanent Select Committee on Intelligence, June 21, 2004.]
	[*2 Заявление на Тенет за архива, 9/11 Commission, April 14, 2004.]
	Гос прегръща тази печална истина: „Сега сме в осмата година на възраждането и въпреки това се намираме на повече от пет години от оздравяването. Това е трагично.“
	След това насочва огъня към директората на ЦРУ по разузнаването за това, че произвеждал откъслечни новини с малка стойност, а не далекообхватното стратегическо разузнаване, което е било първопричината за създаване на Управлението. Гос е прав и за това — и всички в разузнавателния свят го знаят.
	„Не сме извършвали стратегическо разузнаване от толкова дълго време, че повечето от анализаторите ни вече не знаят как да го правят“ — констатира Карл У. Форд — младши, помощник държавен секретар по разузнаването и проучванията от май 2001 до октомври 2003 г. и бивш служител на ЦРУ.*
	[* Интервю на автора с Форд.]
	„Докато оценяваме разузнавателната информация повече по обема, а не по качеството й, ще продължаваме да произвеждаме купчината боклук на стойност 40 милиарда долара, с която сме станали прочути“ — допълва Форд. Той е вбесен, че Управлението, приковано от химеричния арсенал на Саддам Хюсеин, не е научило нищо за програмите за ядрено въоръжаване на останалите от президентската ос на злото. „Вероятно знаем за ядрената програма на Ирак сто пъти повече, отколкото за тази на Иран, и хиляда пъти повече, отколкото за тази на Корея“ — продължава той. Северна Корея е бяло петно, каквото винаги е била. ЦРУ е опитало да възстанови агентурната си мрежа в Иран, но не е успяло. Сега и Иран е бяло петно; Управлението всъщност знае по-малко за тези ядрени програми, отколкото е знаело преди пет или десет години.
	Според Форд ЦРУ е в развалини: „Разрушено е. Толкова е разрушено, че никой не иска да го повярва.“ Докладът на Гос го показва. Според него „съществува неадекватно отричане на всякаква необходимост от коригиращи действия. ЦРУ продължава по пътя, който води към пословичната урва“.
	Гос е уверен, че има отговорите. Знае, че ЦРУ е залъгвало себе си и останалите относно качеството на своята работа. Знае, че по-голямата част от тайната служба е прекарала Студената война в очакване и надежда, че съветски хора доброволно ще предложат услугите си като шпиони. Знае, че в хода на войната срещу тероризма служителите й в чужбина прекарват своите дни и нощи в очакване и надежда, че колегите им от Пакистан и Йордания, от Индонезия и Филипините ще продадат информация. Знае, че решението е в основния ремонт на Управлението.
	Създадената от Конгреса Комисия за 11 септември е на път да представи окончателния си доклад. Свършва отлична работа, реконструирайки довелите до нападенията събития. Тя не очертава точен маршрут нататък. Конгресът не е свършил много и за оправянето на Управлението след 11 септември, освен да му даде милиарди долари и много безплатни съвети. Комисията коректно описва конгресния надзор на разузнаването като „неадекватен“ — същия епитет, който Гос хвърля по адрес на ЦРУ. В продължение на години Комисиите по разузнаване на Конгреса не са се занимавали с жизненоважните въпроси, стоящи пред Управлението. Конгресната комисия през времето на Гос е съставила последния си съществен доклад за поведението на ЦРУ през 1998 г. Четвърт век конгресно наблюдение на Управлението е породило малко неща с трайна стойност. Комисиите по разузнаване и персоналът им от време на време са прилагали публично бичуване на някоя изкупителна жертва и разнообразни временни разрешения на постоянните проблеми.
	Известно е, че Комисията за 11 септември ще препоръча произвеждането на нов директор на Националното разузнаване. Идеята се подхвърля още от зенита на Алън Дълес. Тя не предлага истинско решение за кризата в ЦРУ. Пренареждането на квадратчетата върху блок схемата на правителството няма да направи ръководенето на ЦРУ по-лесно.
	„Това е организация, която просперира чрез измама — заявява Джон Хамър, бивш заместник-секретар по отбраната и президент на Центъра за стратегически и международни изследвания във Вашингтон.* — Как управлявате организация като тази?“
	[* Интервю на автора с Хамър.]
	Това е един от многото въпроси, на които ЦРУ и Конгресът никога не са отговорили. Как организирате тайна разузнавателна служба в една отворена демокрация? Как служите на истината, лъжейки? Как разпространявате демокрацията с измама?


#	„Най-накрая няма да останат“

	Митът за ЦРУ е от времето на _Залива на свинете_: че всичките му успехи са тайни и че само провалите му се разгласяват. Истината е, че то не може да успее без набирането и задържането на опитни и дръзки служители и чужди агенти. В тази задача Управлението се проваля ежедневно, а да се претендира противното, е самоизмама.
	За да успее, ЦРУ трябва да намери мъже и жени с дисциплината и саможертвата на най-добрите армейски офицери на страната, с културната осведоменост и историческите познания на най-добрите дипломати и с любопитството и авантюризма на най-добрите кореспонденти в чужбина. Би било добре, ако попълненията могат да минат за палестинци, пакистанци или патани. Такива американци обаче са трудни за намиране.
	„Може ли ЦРУ да посрещне текущата заплаха? Отговорът в настоящия момент е не — абсолютно не“ — казва Хауърд Харт, поставял главата си в торбата, за да ръководи агенти в Иран, прекарвал оръжия за афганските бунтовници и водил паравоенните служители на Управлението.* Харт заявява, че се е обидил, когато Гос нарича ЦРУ „сбирщина неадекватни глупаци“ и „отбор идиоти“. Но той признава, че „тайната служба на ЦРУ може да бъде критикувана за това, че не е работила така добре, както е трябвало. Това е вярно твърдение. Понеже имаме хора, които просто не дават нищо от себе си. А причината повечето от тях да са там е, че нямаме начин да ги заменим“.
	[* Бележки на Харт, Miller Center of Public Affairs, University of Virginia, December 3, 2004.]
	Президентът Буш се заклева да увеличи редиците на Управлението с 50 на сто. Но качеството, а не количеството е настоящата криза. „Това, от което не се нуждаем, са повече пари и хора, поне не сега — казва Карл Форд. — Петдесет на сто повече оперативни работници и петдесет на сто повече анализатори означава петдесет на сто повече пара.“ Проблемът с личния състав е точно същият, който е стоял пред Уолтър Бидъл Смит като директор на разузнаването, докато е бушувала Корейската война: „Не можем да вземем квалифицирани хора. Такива просто не съществуват.“*
	[* Цитатът от Смит се намира в _CIA Support Functions: Organization and Accomplishments of the DDA-DDS Group, 1953-1956_, Vol. 2, Chap. 3, p. 128, Director of Central Intelligence Historical Services, разсекретено на 6 март 2001 г., CIA/CREST.]
	ЦРУ не може да намери достатъчно талантливи американци, които да служат като шпиони за чиновническа заплата. Стотици в главната квартира и в чужбина са напуснали, разгневени и унизени от рухването на доверието и авторитета в Управлението. Набирането, наемането, обучението и задържането на млади служители все още си остава най-трудната задача.
	Гос се зарича да ги намери. Отива наперен за изслушването при утвърждаването му на длъжност в Сената на 14 септември 2004 г. и заявява, че може да оправи ЦРУ веднъж и завинаги. „Не искам да давам подкрепа и облекчение на врага, като ви казвам колко тежък е според мен проблемът“ — са думите му пред камерите, но проблемът щял да бъде разрешен.* Веднага след утвърждаването му със 77 срещу 17 гласа от Сената в пълен състав Гос отива направо в щабквартирата на ЦРУ ободрен.
	[* Свидетелски показания на Гос, Senate Intelligence Committee, September 14, 2004.]
	„И в най-дивите си сънища не съм очаквал, че ще бъда отново тук — казва той на мъжете и жените, които грубо е упрекнал преди три месеца.*1 — Но ето ме и мен.“ Гос обявява, че властта му ще е „подсилена с административни заповеди“ от президента: той ще е осведомителят на Буш по разузнаването, глава на ЦРУ, директор на Централното разузнаване, директор на Националното разузнаване, шеф на новия Център по контратероризма. Няма да носи две шапки като предшествениците си. Ще носи направо пет.*2
	[*1 Транскрипция на изказване на Гос, CIA Office of Public Affairs, September 24, 2004, разсекретено през юли 2005 г.]
	[*2 В разстояние на няколко месеца Гос, който предпочита работната му седмица да е по-малко от пет дни, се оплаква, че е изтощен: „Работите, които се изисква да върша, петте шапки, които нося, това е твърде много за простосмъртен като мен“ — казва той в Президентската библиотека _Роналд Рейгън_ на 2 март 2005 г.]
	В първия си ден на работа Гос започва чистка, по-бърза и сериозна от всички в историята на Централното разузнавателно управление. Той принуждава почти всички от най-старшите служители в Управлението да напуснат.* Създава ожесточеност, каквато не е виждана в главната квартира от почти трийсет години. Негодуванието от изгонването на шефа на тайната служба Стивън Капс е яростно. Капс, бивш морски пехотинец и бивш резидент в Москва, представлява най-доброто в Управлението. Заедно с британското разузнаване току-що е изиграл водеща роля в един триумф на шпионажа и дипломацията, убеждавайки Либия да се откаже от старата си програма за създаване на оръжия за масово поразяване. Когато оспорва преценката на Гос, му показват вратата.
	[* Гос уволнява втория човек — заместник-директора на Централното разузнаване Джон Маклафлин; третият човек — административния директор Бъзи Кронгард; началникът и заместник-началника на тайната служба Стивън Капс и Майкъл Сулик; шефът на разузнавателния анализ Джейми Мишик; началника на контратерористичния център Робърт Грение; както и бароните, които провеждат операции в Европа, Близкия изток и Азия. Гос изхвърля общо три дузини от най-висшите служители в ЦРУ за месеци.]
	Новият директор се обкръжава с екип внесени от Капитолийския хълм политически мошеници. Те вярват, че имат мисия от Белия дом — или от някоя по-висша сила — да отърват ЦРУ от саботьори — левичари. Впечатлението в щабквартирата е, че Гос и помощниците му, „госчетата“, поставят лоялността към президента и неговата политика над всичко, че те не желаят Управлението да е против Белия дом и че хората, които ги предизвикат, ще си платят цената. Очистването на ЦРУ по правилния начин е въпрос на компетентност. То погрешно се превръща в идеологически въпрос.
	Директорът издава заповеди срещу отклонение от политиката на президента. Посланието му е ясно: съобразявайте се с програмата или си заминавайте. Последното изглежда все по-привлекателно за способната една десета от хората в ЦРУ. Огромна индустрия за вътрешна сигурност изниква от другата страна на околовръстното шосе и продава услугите си на правителството, което е извършило аутсорсинга. Най-добрите хора на Управлението се изнасят. Преди петнайсет години ЦРУ е било претоварено със застаряващи студени войни на палубата. Сега трюмовете му са претъпкани с начинаещи. Към 2005 г. половината от работещите в него — оперативни работници и анализатори — имат пет или по-малко години опит.
	Пренебрежителното заявление на президента, че ЦРУ „просто предполага“ за Ирак, разпалва тлеещ гняв, който прогаря редиците на останалите професионалисти. Хората на Управлението в Багдад и Вашингтон опитват да предупредят, че следваният от президента курс в Ирак е катастрофален. Те заявяват, че САЩ не могат да управляват страна, която не разбират. Думите им нямат тежест в Белия дом. Те са ерес за една администрация, чиято политика е основана на вярата.
	Четирима бивши началници на тайната служба опитват да се свържат с Гос, да му кажат да действа бавно, за да не унищожи останалото от ЦРУ. Той не приема обажданията им. Един от тях се изказва публично: „Гос и любимците му могат да нанесат много щети за кратко време — пише Том Туетън в статия, обнародвана в _Лос Анджелис Таймс_ на 23 ноември 2004 г. — Ако професионалните служители в Управлението не вярват, че ръководството му е на тяхна страна, те няма да поемат рискове заради него и най-накрая няма да останат.“ На следващия ден Джон Маклафлин, крепил Управлението като изпълняващ длъжността директор след оставката на Тенет, дава друг отговор. ЦРУ „не е «неадекватно» и «измамническо» управление — пише той в _Уошингтън Поуст_. — ЦРУ като институция не заговорничи срещу президента“. Включва се и Хавиланд Смит, пенсионирал се като шеф на щаба по контратероризма. „Портър Гос и дружината му от Хълма обръщат всичко с главата надолу — написва той. — Прочистването на ЦРУ в този злощастен момент, когато трябва да се занимаваме с истински тероризъм, води до това, че си вредим сами.“ Никога през всичките години, когато Управлението е било засягано в пресата, директорът не е бил атакуван печатно, открито от най-високопоставените ветерани на американското разузнаване.
	Фасадата се разпада. ЦРУ само се разкъсва на парчета.
	„Това е един от най-особените типове операции, които може да провежда едно правителство — е казал преди петдесет години президентът Айзенхауер. — Вероятно се изисква странен вид гений, за да я осъществява.“ Деветнайсет мъже са служили като директори на Централното разузнаване. Нито един не е покрил високите стандарти, поставени от Айзенхауер. Основателите на Управлението са били победени от невежеството си в Корея и Виетнам и погубени от арогантността си във Вашингтон. Наследниците им се оказват без посока, когато Съветският съюз умира, и са изненадани неподготвени, когато тероризмът удря в сърцето на американската сила. Опитите им да разберат света са произвели топлина, но малко светлина. Както и в началото, военните от Пентагона и дипломатите от Държавния департамент ги презират. За повече от половин век президентите стават безпомощни или ядосани, когато се обърнат към директорите за разбиране и за знания.
	Работата, доказано невъзможна за вършене, ще бъде премахната.
	През декември 2004 г., докато разместването на пластовете в ЦРУ върви с пълна сила, Конгресът прокарва и президентът подписва нов закон, създаващ поста директор на Националното разузнаване, за който е настоявала Комисията за 11 септември. Припряно изработен, бегло обсъден, законът с нищо не облекчава хроничните проблеми, които са характерни за Управлението и го съсипват още от раждането му. Законът е приемственост, представяща се за промяна.
	Гос мисли, че президентът ще го избере. Обаждането така и не идва. На 17 февруари 2005 г. Буш обявява своята номинация за директор — американския посланик в Ирак Джон Д. Негропонте.* Дипломат със строга консервативна окраска, любезен, изтънчен, вещ във вътрешните организационни битки, той не е работил и ден в света на разузнаването и не ще служи дълго там.
	[* Роден през 1939 г. в Лондон, син на гръцки корабен магнат, Негропонте е приет в Йейл заедно с Гос, но гравитира към Държавния департамент, а не към ЦРУ. След един мандат в Сайгон той се оказва в Съвета за национална сигурност на Хенри Кисинджър, където отговаря за Виетнамската папка. Бил е посланик на президента Рейгън в Хондурас, където е работил в сътрудничество с ЦРУ и бруталните местни военни. Негропонте изкарва деветнайсет месеца като директор на Националното разузнаване, преди да се оттегли, за да заеме втория по важност пост в Държавния департамент. След себе си оставя малко видим напредък.]
	Както през 1947 г. на новия цар е дадена отговорност без съизмерима власт. Пентагонът все още държи лъвския пай от бюджета за националната сигурност, който сега доближава сумата 500 милиарда долара годишно, а делът на ЦРУ от него е около един процент. Новият ред служи само като признание, че старият режим е паднал.


#	„Провалът не може да се обясни“

	ЦРУ е тежко ранено. Съгласно закона на джунглата и вашингтонските порядки по-силните зверове се хранят с тялото му. Президентът дава голяма власт върху шпионажа, секретните операции, подслушването и рекогносцировката на заместник-секретаря по разузнаването на Пентагона и издига този пост до третия по важност ранг в Министерството на отбраната. „Това изпрати сеизмични вълни сред разузнавателната общност — казва Джоан Демпси, тогава заместник-директор на Централното разузнаване и изпълнителен директор на Консултативния съвет по разузнаване при Буш. — Подходът беше по-скоро кремълски.“*
	[* Joan A. Dempsey, „The Limitations of Recent Intelligence Reforms“, Harvard seminar, Program on Information Resources Policy, February 23, 2006. „Ние водим последната война“ — заявява Демпси. Мъжете и жените в американското разузнаване „въртят много чекръци, за да дадат очакваното от тях, но по мое мнение те просто нямат способностите, които наистина позволяват да се успее“.]
	Пентагонът се прокрадва тихо и упорито в полето на задграничните секретни операции, изземвайки традиционните роли, отговорности, правомощия и мисии на тайната служба. Той рекрутира най-обещаващите от младите паравоенни служители и задържа най-опитните от старите. Военизирането на разузнаването се разраства, докато цивилната разузнавателна служба на страната ерозира.
	Новият главен анализатор на Негропонте — Томас Фингар, е бил началник на малката, ала първокласна Служба за разузнаване и проучвания в Държавния департамент. Той изучава състоянието на директората по разузнаването в Управлението и бързо прави извод, че „никой няма и представа кой какво къде прави“.* Фингар се залавя да привлече под своята егида работещите останки от аналитичната машина на ЦРУ. Най-качествените и най-бистрите умове в Управлението отиват при него.
	[* Интервю на автора с Фингар.]
	Управлението такова, каквото е било учредено, изчезва. Зданието си е на мястото и в него всякога ще се намира институция. Но на 30 март 2005 г. един разрушителен удар поразява останките от духа на ЦРУ. Ударът се явява под формата на шестстотинте страници на доклада от президентската комисия на съдията Зилберман. Съдията е от най-взискателните мислители в столицата. Той е познат с интелекта си също толкова, колкото и с яркия си консерватизъм. Два пъти е бил близо до номинацията за директор на Централното разузнаване. През петнайсетте си години като федерален апелативен съдия във Вашингтон той трайно подкрепя средствата и целите на националната сигурност, дори и когато те накърняват идеалите на свободата. Неговият екип, за разлика от екипа на Комисията за 11 септември, има голям опит в разузнавателните операции и анализи.
	Присъдата му е жестока и окончателна. Владенията на директора на Централното разузнаване са „затворен свят“ с „почти еднообразна история“ на съпротива срещу промените. Директорът е стоял начело на „фрагментирана, хлабаво ръководена и зле координирана“ мозайка от събиране и анализиране на разузнавателна информация. Управлението е „често неспособно да събира сведения тъкмо за нещата, за които сме най-загрижени“, а неговите анализатори „невинаги казват на хората, които вземат решения, колко са ограничени в действителност познанията им“. ЦРУ е „все по-несвързано с новите предизвикателства на оръжията за масово поразяване“. Основният му недостатък е „слабото човешко разузнаване“ — неспособност да се шпионира.
	„Признаваме, че в най-добрия случай шпионажът е винаги рискован; петдесет години обстрел на Съветския съюз доведоха само до шепа наистина важни човешки източници — казва комисията. — Все пак нямаме друг избор, освен да се справяме по-добре.“ ЦРУ „има нужда от фундаментална промяна, ако смята се изправя успешно срещу заплахите на XXI век“. Това е „цел, която трудно ще се постигне дори и в най-добрия от всички възможни светове. А ние не живеем в най-добрия от световете“.*
	[* _Commission on the Intelligence Capabilities of the United States Regarding Weapons of Mass Destruction_, March 31, 2005.]
	На 21 април 2005 г. постът директор на Централното разузнаване изчезва и преминава в историята. Гос нарича полагането на клетва на Негропонте „погребалната церемония“ на старото управление.* В този ден новият началник получава странна благословия: „Надявам се духът на Дивия Бил Донован да води и вдъхновява неговата работа“ — казва сенаторът от Вирджиния Джон Уорнър, председател на Комитета по въоръжените сили.
	[* Интервю на журналиста Марк К. Матюз с Гос, _Orlando Sentinel_, September 8, 2006.]
	Бронзова статуя на Бил Донован стои на стража пред вратите на главната квартира на ЦРУ, където на 21 август 2005 г. всички живи бивши директори на Централното разузнаване се събират по покана на Гос да получат медальони, които ознаменуват тяхната служба и бележат края на дългата им поредица. Там е Джордж X. У. Буш — в центъра, носещ неговото име. Там са Джим Шлезинджър и Стан Търнър, срещнали толкова ожесточена съпротива като външни хора; Бил Уебстър и Боб Гейтс, неуспели реформатори и възстановители; Джим Улси, Джон Дойч и Джордж Тенет, опитали се да оправят курса на объркалия се кораб. Някои от тези мъже бодро се презират един друг, други са обвързани с дълбоко доверие. Това е достатъчно приятно бдение, с мъничко пищност. Даден е обяд и е прочетена лекция върху изчезналата длъжност от главния историк на ЦРУ Дейвид С. Робардж. Гос седи на първата редица и се гърчи вътрешно. Седмици се е измъчвал над един доклад на генералния инспектор, поискан от него още като председател на Комисията по разузнаване към Камарата. Докладът е унищожителен преглед на грешките, допринесли за нападенията на 11 септември, нож в сърцето на Управлението, хирургическо проучване на неговата неспособност да води каквото и да е подобие на война срещу враговете на страната. Съобразено с традицията на Алън Дълес, Гос е решил да погребе доклада. Управлението никога няма да даде сметка за неуспеха си да защити Съединените щати. Но в действителност уреждането на сметките се е случило.
	Историкът на ЦРУ напомня думите на президента Айзенхауер при полагането на основите на главната квартира на Управлението на 3 ноември 1959 г.:
C>
	Основното желание на САЩ е запазването на мира. За тази цел се стремим да следваме политика и споразумения, които да направят мира траен и справедлив. Това може да стане само на основата на изчерпателна и съответстваща информация.
	На война нищо не е по-важно за командира от фактите относно силата, разположението и намеренията на противника му, както и правилната интерпретация на тези факти. В мирно време необходимите факти… и вярната им интерпретация са съществени за формулирането на политика, която да съдейства на дългосрочната ни национална сигурност и интереси… Няма задача, която да е по-важна. От качеството на работата ви до голяма степен зависи успехът на нашия опит да подобрим положението на страната на международната сцена… Това Управление изисква от членовете си най-високата степен на отдаденост, способност, надеждност и безкористност — като не говорим за смелостта от най-висока проба всеки път, когато от нея има нужда. Успехът не може да бъде рекламиран: провалът не може да се обяснява. В разузнавателната работа героите са ненаградени и невъзпети.
C$
	„На това място ще израсне красива и полезна постройка — завършил е президентът. — Дано да издържи дълго време, за да служи на каузата на Съединените щати и на мира.“
	Докато американци загиват в сражение поради липса на факти, директорите на Централното разузнаване стават, сбогуват се, излизат в жегата на летния следобед и продължават да живеят живота си. Както старият войник се е боял много отдавна, те са оставили наследство от пепелища.


#	„Не признавайте нищо, отричайте всичко“

	На 5 май 2006 г. президентът Буш уволнява Портър Гос след деветнайсет месеца безспирна размяна на удари в гръб в ЦРУ. Падането на последния директор на Централното разузнаване е бързо и безславно, а оставеното от него наследство е тежко.
	На следващия ден Гос се качва на самолет и прочита обръщението за раздаването на дипломите в Университета Тифин, на деветдесет мили западно от Кливланд, Охайо. „Ако това беше завършващ випуск от бъдещи агенти на ЦРУ, съветът ми би бил кратък и по същество — произнася той. — Не признавайте нищо, отричайте всичко, обвинявайте на свой ред.“ С тези думи Гос изчезва, оставяйки след себе си най-слабите шпиони и анализатори в историята на ЦРУ.
	Една седмица след оставката му екип от агенти на ФБР нахлува в щабквартирата на ЦРУ. Те завземат кабинета на Дъсти Фого, който току-що е напуснал поста изпълнителен директор — третата по важност длъжност в Управлението. Той е човекът, комуто Гос, необяснимо защо, поверява ежедневното му ръководство. Предишната длъжност на Фого е била квартирмайстер на тайната служба. Базиран във Франкфурт, той снабдява хората на ЦРУ от Аман до Афганистан с всичко — от бутилирана вода до бронирани дрехи. Сред задачите му е да гарантира, че неговите счетоводители и доставчици спазват устава на ЦРУ. „Бидейки «господин Етик» — пише той на свой колега, — пожелавам ти всичко най-хубаво при ежегодното учение.“ Фого очевидно има проблем с думата _етика_.*
	[* _U.S.V. Kyle Dusty Foggo_, United States District Court, San Diego, February 13,2007.]
	Обвинението в _САЩ срещу Кайл Дъстин Фого_ е болезнено конкретно в подробностите си. Отворено на 13 февруари 2007 г., то обвинява Фого в измама, заговор и пране на пари. Според него Фого е уредил договори за милиони долари за близък приятел, който го поканил в скъп ресторант, отвел го на прахоснически пътешествия до Шотландия и до Хаваите и му обещал високоплатена работа — тоест старомодна корупция. Никога досега в историята на ЦРУ не е имало случай, дори отдалечено напомнящ това. В момента, в който пиша, Фого е заявил, че не се признава за виновен. В случай на осъждане го очакват двайсет години затвор.
	Същия ден, в който е обвинен Фого, един федерален съдия в Северна Каролина осъжда временно работещия за ЦРУ Дейвид Пасаро на осем години и четири месеца затвор за пребиването до смърт на човек в Афганистан. Пасаро е бил на служба в паравоенен екип на ЦРУ в Асадабад, столицата на провинция Кунар, на няколко мили западно от границата с Пакистан. Управлението е наело Пасаро въпреки проявите на криминално насилие от негова страна — бил е уволнен от полицията в Хартфорд, Кънектикът, след като е задържан за побой над човек при публичен скандал.
	Мъжът, който е загинал в ръцете му, е Абдул Вали, известен селски стопанин, сражавал се със Съветите през 80-те години. Вали научил, че го търсят, за да бъде разпитан след поредица ракетни атаки в близост до американската база. Той отива при американците доброволно и заявява, че е невинен. Пасаро се усъмнява в думите му и го хвърля в тъмнична килия. Пребива го толкова тежко, че затворникът моли да го застрелят, за да свършат мъките му; умира от раните си два дни по-късно. Пасаро е обвинен и осъден според постановление на Патриотичния закон, което позволява американски граждани да бъдат съдени за престъпления, извършени на чужда територия, към която Съединените щати имат претенции. Съдията отбелязва, че липсата на аутопсия го е защитила от обвинение в убийство.
	Съдът получава писмо от бившия губернатор на Кунар, който заявява, че смъртта на Вали е нанесла много тежка вреда на американската кауза в Афганистан и е послужила като мощна пропаганда за възраждащите се сили на _Ал Кайда_ и талибаните. „Недоверието към американците нарасна, на сигурността и на усилията за възстановяването на Афганистан бе нанесен удар, а единствените хора, които спечелиха от действията на Дейв Пасаро, бяха _Ал Кайда_ и партньорите им“ — пише губернаторът.*
	[* _U.S.V. Kyle David Passaro_, United States District Court, Raleigh, North Carolina, February 13, 2007.]
	Три дни след осъждането на Пасаро съдия в Милано нарежда повдигане на обвинение срещу шефовете на римската резидентура и миланската база на ЦРУ, както и срещу още две дузини хора за отвличането на радикален духовник, който изтърпява години на брутални разпити в Египет. Съд в Германия обвинява тринайсет служители на ЦРУ в незаконното отвличане и затваряне на германски гражданин от ливански произход. Канадското правителство официално се извинява и плаща обезщетение в размер на 10 милиона долара на своя гражданин Махер Арар, хванат от ЦРУ при смяната на самолети в Ню Йорк след семейна почивка, отведен в Сирия и в продължение на десет месеца подлаган на възможно най-жестоките разпити.*
	[* През 2003 г., по време на месеците на изпитание за Арар, президентът Буш между другото отбелязва, че управниците на Сирия са оставили „наследство от мъка“ за народа й.]
	По това време системата от затвори на ЦРУ вече е осъдена. Тя не може да оцелее задълго, щом вече не е секретна. От американците се иска да приемат на вяра, че отвличането, затварянето и изтезаването на невинни хора е било част от програма от първостепенно значение за предотвратяване на друга атака срещу Съединените щати. Може и да е така, но доказателствата са оскъдни. Не е вероятно някога да разберем.
	В ЦРУ Портър Гос е наследен от генерал Майкъл Хейдън, заместник-директор на Националното разузнаване, бивш шеф на Агенцията за национална сигурност, изпълнител на заповедите на президента Буш да насочи електронно подслушване към американски цели, първият човек, който ще носи по-ниската титла директор на ЦРУ, и първият военен на действителна служба, който ще ръководи ЦРУ след напускането на Стансфийлд Търнър през 1977 г. При утвърждаването му в длъжност в Сената генерал Хейдън декларира, че „аматьорското време“ в ЦРУ е приключило. Но не е така.
	По собствените стандарти на ЦРУ около половината от работещите там са все още практиканти. Малцина са готови и способни да представят резултати. Но нищо не може да се направи по въпроса; ЦРУ няма друг избор, освен да ги издига над нивото на компетентността им. Тъй като двайсетгодишни младежи заместват хора по на четирийсет и петдесет, резултатът е ограничаване на разузнаването. Тайната служба започва да изоставя техниките от миналото — политическа война, пропаганда и тайни действия, — понеже няма уменията да ги прилага. Управлението остава място, в което малко хора говорят арабски или персийски, корейски или китайски. То все още не дава работа на патриотични американци от арабски произход от съображения за сигурност, ако те имат роднини в Близкия изток — каквото е положението при повечето от тях. Заради информационната революция служителите и анализаторите са не по-способни да проумеят терористичната опасност, отколкото навремето Съветския съюз. А докато докладите на Управлението биват изпреварвани от катастрофата в Багдад, пети шеф на тамошната резидентура за по-малко от четири години приготвя багажа си за затворения свят на Зелената зона.
	ЦРУ е на дъното. То вече няма президентското внимание, а американските лидери гледат за разузнавателна информация другаде — в Пентагона и в частната индустрия.


#	„Катастрофално увеличаване на неуместно дадена власт“

	Боб Гейтс поема Пентагона на 18 декември 2006 г. — единственият анализатор от най-ниското ниво, който е ръководил ЦРУ, и след това издигнал се до секретар по отбраната. Две седмици по-късно Джон Негропонте, новият цар на Националното разузнаване, подава оставка след деветнайсет месеца служба, за да стане вторият човек в Държавния департамент. Заменя го пенсионираният адмирал Майк Макконъл, управлявал Агенцията за национална сигурност по време на първия й голям провал в зората на дигиталния век, прекарал последното десетилетие в правене на пари като военен предприемач в _Бууз Алън Хамилтън_.
	Когато Гейтс се установява в Пентагона, той поглежда американската разузнавателна върхушка и вижда звезди: генерал управлява ЦРУ, генерал е подсекретар по отбраната за разузнаването, генерал отговаря за контратерористичната програма на Държавния департамент, генерал-лейтенант е заместник подсекретар на Пентагона за разузнаването и генерал-майор командва цивилните в ЦРУ. Всяка от тези длъжности е била заемана от цивилни в продължение на много години. Гейтс съзира един свят, в който Пентагонът е победил ЦРУ, точно както се е заклел да направи преди шейсет години. Той иска да ликвидира военния затвор в Гуантанамо, да докара заподозрените терористи от Куба в Съединените щати, като ги осъди или завербува. Иска да обуздава господството на Министерството на отбраната над разузнаването. Копнее да промени намаляването на централната роля на ЦРУ в американското правителство. Но това, което може да направи, е твърде малко.
	Упадъкът е част от бавното загниване, подкопаващо опорите на американската национална сигурност. След четири години война в Ирак военните са изтощени, обезкървени от лидери, които са инвестирали много повече във футуристични оръжия, отколкото в униформени войници. След пет години отстояване на една външна политика, основана на вяра, Държавният департамент е объркан, неспособен да даде израз на ценностите на демокрацията. А след шест години на преднамерено незнание, наложено от невежи политици, конгресният надзор над Управлението е рухнал. Комисията за 11 септември е заявила, че от всички стоящи пред американското разузнаване задачи най-трудната и най-важната може би ще е засилването на конгресния контрол. През 2005 и 2006 г. Конгресът отговаря, като не приема ежегодния законопроект за ЦРУ — основния закон, направляващ Управлението, политиката и разходите му. Препятствието е един сенатор републиканец, който се противопоставя на законопроекта, защото нарежда на Белия дом да представи засекретен доклад за тайните затвори на ЦРУ.
	Липсата на авторитет прави конгресните Комисии по разузнаването маловажни. Никога от 60-те години насетне контролът над Управлението от страна на Конгреса не е бил толкова слаб. Една доста по-различна сила спечелва голямо влияние над разузнаването: корпоративните интереси.
	В края на мандата си като президент Дуайт Айзенхауер, няколко дни след като е оплакал наследството от разузнавателни неуспехи, което ще предаде на наследниците си, прочита прощалното си обръщение към нацията и предупреждава: „Трябва да сме нащрек за придобиването на недопустимо влияние — било то преднамерено търсено или не, от страна на военнопромишления комплекс. Потенциалът за катастрофално увеличаване на неуместно дадена власт съществува и ще продължи да съществува.“ Малко повече от половин век по-късно ръстът на тайните разходи за националната сигурност след 11 септември е създал процъфтяващ разузнавателно промишлен комплекс.
	Из предградията на Вашингтон и по-нататък започват да никнат корпоративни клонинги на ЦРУ. Според някои оценки доходният патриотизъм става бизнес на стойност 50 милиарда долара годишно — сума, приблизително равна на американския разузнавателен бюджет. Този феномен може да се проследи преди петнайсет години. След Студената война Управлението започва да наема външни хора за хиляди длъжности, за да запълни осезаемата празнота, създадена от започналите през 1992 г. съкращения в бюджета. Един служител на ЦРУ може да подаде документи за пенсиониране, да сдаде синята си идентификационна значка, да отиде да работи за много по-добра заплата във фирма като _Локхийд Мартин_ или _Бууз Алън Хамилтън_, след това да се върне на следващия ден в ЦРУ, закичен със зелена значка. След септември 2001 г. аутсорсингът се изплъзва от контрол. Шефове със зелени значки започват открито да привличат хора в кафенето на ЦРУ.
	Големи дялове от тайната служба стават изцяло зависими от наети по договор хора, които изглеждат като част от командната верига на ЦРУ, но работят за корпоративните си началници. Всъщност Управлението има два персонала — и частният е много по-добре платен. Към 2006 г. приблизително половината служители в багдадската резидентура и в новия Национален контратерористичен център са служители с временна заетост, а _Локхийд Мартин_, най-големият военен контрактор в страната, пуска рекламни обяви за „контратерористични анализатори“, които да разпитват заподозрени терористи в затвора в Гуантанамо.
	В разузнавателната индустрия могат да се направят състояния. Парите са мощен магнит, като резултата е нарастващо изтичане на мозъци — последното нещо, което ЦРУ може да си позволи — и създаване на компании като _Тотал Интелиджънс Солюшънс_. Основана през февруари 2007 г., _Тотал Интел_ е ръководена от Кофър Блек — шеф на Центъра по контратероризъм на ЦРУ по време на атентата от 11 септември. Негови партньори са Робърт Ричър, някога вторият човек в тайната служба, и Енрике Прадо, началникът на контратерористичните операции при Блек.
	И тримата са дезертирали от войната на администрацията на Буш срещу тероризма през 2005 г., за да се присъединят към _Блекуотър САЩ_, политически добре поставената частна компания за сигурност, която освен многото други неща служи и като преторианска гвардия на американците в Багдад. В _Блекуотър_ тримата научават триковете на занаята с публично-частните партньорства и за по-малко от година Блек и компания вече са начело на _Тотал Интел_. Те са били сред най-добрите кадри на ЦРУ. Но зрелището на напускане на кораба посред битката с цел печалба е нещо банално за Вашингтон през XXI век. Легиони ветерани от ЦРУ напускат постовете си, за да продават услуги на Управлението, пишейки анализи, създавайки прикритие за работещите зад граница, изграждайки комуникационни мрежи, ръководейки секретни операции. Следвайки примера им, новите попълнения в ЦРУ изработват своя петгодишен план: влизаш, излизаш, плащат ти. Строго секретното освобождаване от служба и зелената значка са златен билет за една нова порода магистрални бандити. Аутсорсингът на разузнаването е ясен признак, че след 11 септември ЦРУ не може да изпълнява много от основните си задачи без помощ.
	Преди всичко то не може да помогне на армията да наложи демокрация в Ирак под дулото на оръжието. Действието без информация е опасна работа, както откриват за свое съжаление американците.


#	„Да организира и ръководи шпионска служба“

	По време на Студената война ЦРУ е осъждано от американската левица за деянията си. По време на войната срещу тероризма е нападано от американската десница за това, което не може да направи. Обвинението е в некомпетентност, повдигнато от хора като Дик Чейни и Дон Ръмсфелд. Каквото и да каже човек за ръководните им качества, те знаят от дълъг опит това, което и читателят вече знае: ЦРУ е неспособно да изпълнява ролята си като американска разузнавателна служба.
	Измисленото ЦРУ, съществуващо в романите и филмите, е всемогъщо. Митът за златния век е сътворен от самото Управление, продукт на рекламата и на проведената от Алън Дълес през 50-те години политическа пропаганда. Според мита Управлението може да промени света и това обяснява защо то е толкова неподатливо на промяна. Легендата е запазена през 80-те години от Бил Кейси, който опитва да съживи безразсъдния дух на Дълес и Бил Донован-Дивия. Сега ЦРУ е възкресило приказката, че е най-добрата защита на страната. Със заповед да обучи и задържи хиляди нови служители, то трябва да си създаде репутацията на преуспяваща служба, за да оцелее.
	В действителност безоблачните дни не са били много. Но такива е имало. Когато Ричард Хелмс е начело, ЦРУ говори истината за войната във Виетнам на Линдън Джонсън и Робърт Макнамара и те слушат. Подобен ефимерен миг е времето, в което Боб Гейтс го ръководи — той запазва спокойствие и продължава да върши работата си, докато Съветският съюз се руши. Ала оттогава са изминали петнайсет години и славата е увехнала. ЦРУ се оказва неспособно да гледа напред в една битка, в която информацията и идеите са най-мощните оръжия.
	В продължение на шейсет години десетки хиляди хора от тайната служба са събрали само най-незначителни трошици наистина важна информация — и това е най-голямата тайна на ЦРУ. Мисията му е извънредно трудна. Но ние, американците, все още не разбираме хората и политическите сили, които се опитваме да въздържаме и контролираме. ЦРУ все още трябва да измине дълъг път, докато се превърне в това, което основателите му са се надявали да бъде.
	„Единствената останала свръхсила не се интересува достатъчно какво се случва по света, за да организира и ръководи шпионска служба“ — каза Ричард Хелмс преди десет години.* Може би след десетилетие, считано от днес, Управлението ще възкръсне от пепелта, подсилено с много милиарди долари, вдъхновено от нови лидери, въодушевено от едно ново поколение. Анализаторите може би ще виждат света ясно. Американските шпиони може би ще станат годни да шпионират неприятелите на САЩ. Някой ден ЦРУ може и да служи така, както са възнамерявали основателите му. Ние зависим от него. Тъй като войната, в която участваме сега, може да продължи колкото Студената и ние ще победим или загубим заради разузнаването си.
	[* Интервю на автора с Хелмс.]


>	Благодарности

	Щастлив съм, че прекарах част от последните двайсет години в разговори с директори и служители от ЦРУ, чийто професионален живот покрива шест десетилетия. Особено съм благодарен на Ричард Хелмс, Уилям Колби, Стансфийлд Търнър, Уилям Уебстър, Боб Гейтс, Джон Дойч, Джордж Тенет, Джон Макмахън, Том Туетън, Милт Биърдън, Том Полгар, Питър Зихел, Франк Линдзи, Сам Халпърн, Дон Грег, Джим Лили, Стив Танер, Джери Госънс, Клайд Макавой, Уолтър Пфорцхаймър, Хавиланд Смит, Фред Хиц и Марк Лоуентал. Свалям шапка на мъжете и жените от историческия отдел на ЦРУ, които действат за каузата на отвореността пред лицето на ожесточена съпротива от тайната служба, както и на настоящите и бъдещите членове на отдела за връзки с обществеността на Управлението.
	Дължа изключително много на труда на Чарлз Стюарт Кенеди, пенсиониран служител от дипломатическата служба, създател и директор на програмата _Устна история на външните отношения_. Основаната от него библиотека е уникален и неоценим източник. Историците на Държавния департамент, които съставят _Външната политика на Съединените щати_, публикувания от 1861 г. официален летопис на американската дипломация, през изминалото десетилетие, направиха повече от всеки друг клон на правителството за обнародването на секретни документи. Заедно с персонала на президентските библиотеки те заслужават благодарностите на една признателна нация.
	Репортерът е късметлия, ако има един голям редактор в живота си. Аз съм имал повече от полагащия ми се брой и през цялото време те са ми давали време да мисля и свобода да пиша. Джийн Робъртс започна с мен във _Филаделфия Инкуайърър_. Бил Келър, Джил Абрамсън, Анди Розентал и Джон Ландман допринасят Ню Йорк Таймс да бъде всекидневно чудо. Те са блюстители на общественото доверие.
	Трима неуморни изследователи помогнаха за създаването на тази книга. Мат Малиновски транскрибира лентите с интервюта, Зоуи Чейс се зарови в дипломатическата история и в документите на Съвета за национална сигурност, а проучванията на Кора Къриър в националните архиви доведоха до големи открития. Признателен съм на приятелката си от училище Лавиния Къриър за това, че ме запозна с изключително интелигентната си дъщеря. Зоуи е дъщеря на покойния Джеймс Чейс и сестра на Бека Чейс — двама приятели, чийто дух ме поддържа.
	Искам да отдам чест на журналистите, които пишат за ЦРУ, за борбата в Ирак и Афганистан и за премеждията на американската национална сигурност след 11 септември. Сред тях са Джон Бърнс, Декстър Филкинс, Мат Пърди, Дъг Джел, Скот Шейн, Карлота Гал, Джон Кифнър и Стив Кроули от _Ню Йорк Таймс_; Дейна Прийст, Уолтър Пинкъс и Пам Констабъл от _Уошингтън Поуст_; Върнън Лоуб, Боб Дроугин и Меган Стак от _Лос Анджелис Таймс_, и Анди Мейкът от _Филаделфия Инкуайърър_. Ние не забравяме нашите братя и сестри, които дадоха живота си, за да предават новините, сред тях Елизабет Нойфер, Марк Файнман, Майкъл Кели, Хари Бартън, Азизула Хайдари, Мария Грация Кутули и Хулио Фуентес.
	Признателността ми остава за Филис Гран, която с желание редактира и издаде тази книга, и за Кейти Робинс, най-бляскавия литературен агент на света.
	_Наследство от пепелища_ се оформи в Ядо — курорта за художници и писатели в Саратога Спрингс, Ню Йорк. В продължение на два месеца любезните стопани на Ядо ме приютиха и храниха, докато всеки ден хиляди думи се изсипваха в моя _ThinkPad_. Имах честта да бъда първият получател на _Субсидията за писане на документална проза „Нора Сейър“_, създадена в нейна памет, за да поддържа литературното й наследство. Хиляди благодарности на поетесата Джийн Валънтайн за това, че ме представи в Ядо; на Илейна Ричардсън, президент на _Корпорацията Ядо_; и на членовете на управата, поддръжниците и служителите на този великолепен подслон.
	Книгата стана по-дълга и по-хубава в дома на моите сватове — Сузана и Боукър Дойл, които ме подкрепиха със забележително добросърдечие.
	Желанието ми да пиша се появи, когато за първи път видях майка си, професор Дора Б. Уайнър, да работи над една книга в сутерена на дома ни в предутринната тишина. Четирийсет и пет години по-късно тя все още пише, учи и вдъхновява студентите и синовете си. Всички ние бихме искали баща ми да е тук, за да вземе книгата в ръцете си.
	_Наследство от пепелища_ завършва така, както започна — с посвещение на любовта на моя живот — Кейт Дойл, на нашите дъщери Ема и Руби и на оставащата част от съвместния ни живот.


>	Бележки

#	Източници

	Central Intelligence Agency records obtained from the CIA Records Search Technology at the National Archives and Records Administration (CIA/CREST)
	CIA records released or reprinted by the CIA’s Center for the Study of Intelligence (CIA/CSI)
	CIA records obtained from the Declassified Documents Records System (CIA/DDRS)
	National Archives and Records Administration (NARA)
	_The Foreign Relations of the United States_ (FRUS). Документите от ЦРУ в тома на FRUS, озаглавен „Emergency of the Intelligence Establishment, 1945-1950“, оттук нататък са цитирани като „FRUS Intelligence“.
	Foreign Affairs Oral History (FAOH)
	Franklin D. Roosevelt Presidential Library, Hyde Park, NY (FDRL)
	Harry S. Truman Presidential Library, Independence, MO (HSTL)
	Dwight D. Eisenhower Presidential Library, Abilene, KS (DDEL)
	John F. Kennedy Presidential Library, Boston, MA (JFKL)
	Lyndon B. Johnson Presidential Library, Austin, TX (LBJL)
	Richard M. Nixon Presidential Library, Yorba Linda, CA (RMNL)
	Gerald R. Ford Presidential Library, Grand Rapids, MI (GRFL)
	Jimmy Carter Library, Atlanta, GA (JCL)
	George H. W. Bush Library, College Station, TX (GHWBL)
	Hoover Institution Archives, Stanford University, Stanford, CA
	The records of the Senate Select Committee to Study Governmental Operations with Respect to Intelligence Activities (hereinafter „Church Committee“)

	Историите на тайната служба на ЦРУ бяха получени чрез разсекретяване и от неофициални източници. ЦРУ не удържа обещанието си, дадено от трима последователни директори на Централното разузнаване — Гейтс, Улеи и Дойч, да разсекрети документите за девет мащабни тайни акции: Франция и Италия през 40-те и 50-те години; Северна Корея през 50-те; Иран през 1953 г.; Индонезия през 1958 г.; Тибет през 50-те и 60-те години; Конго, Доминиканската република и Лаос през 60-те. Документите за Гватемала бяха окончателно отворени през 2003 г., повечето от документацията за Залива на свинете е достъпна, а и иранската история изтече. Останалото остава официално запечатано. Докато събирах и получавах разрешения за разсекретяване за някои от документите на ЦРУ в Националните архиви, използвани в тази книга, Управлението предприемаше тайно усилие да засекрети отново много от същите документи, достигащи до 40-те години, пренебрегвайки закона и не удържайки думата си. Въпреки това работата на историци, архивисти и журналисти създаде основа от документи, върху която може да се изгради една книга.


>	Директорите на Централното разузнавателно управление 1946–2005 г.

	Духът на Бил Донован — Дивия, американския супершпионин от Втората световна война, привлича много бъдещи кадри на ЦРУ, които са служили при него, сред тях и Уилям Кейси — директор на Централното разузнаване от 1981 до 1987 г.
	{img:casey.jpg|#Кейси държи реч на среща на ветераните от ССО, а образът на Донован е зад него.}
	{img:vanderberg.jpg|#Генерал Хойт Ванденберг, вторият директор, дава показания пред Конгреса.}
	Генерал Уолтър Бидъл Смит, директор от 1950 до 1953 г., е първият истински лидер на ЦРУ
	{img:icke.jpg|#Заедно с Айк в деня на победата в Европа.}
	{img:truman.jpg|#С Труман в Белия дом.}
	{img:smith.jpg|#На снимка от октомври 1950 г. Бидъл Смит, от лявата страна, поема командването от неефективния контраадмирал Роско Хиленкьотер (със светъл костюм); в десния край: Франк Уизнър, ръководител на тайните операции на ЦРУ от 1948 до умственото си разстройство през 1958 г., гледа в пространството.}
	{img:dulles.jpg|#Алън Дълес в кабинета си в главната квартира през 1954 г.}
	{img:kennedy.jpg|#Джон Кенеди замества Дълес с Джон Маккоун след „Залива на свинете“.}
	{img:mccown.jpg|#Маккоун се сближава с министъра на правосъдието Робърт Кенеди, който играе централна роля в тайните операции.}
	{img:raburn.jpg|#Президентът Джонсън отстранява Маккоун и назначава нещастния адмирал Ред Рейбърн — и двамата в ранчото на президента.}
	Ричард Хелмс, директор от 1966 до 1973 г., търси и спечелва уважението на президента Джонсън.
	{img:helms.jpg|#В седмицата преди назначаването му за заместник-директор през 1965 г., Хелмс се запознава с президента.}
	{img:jonson.jpg|#През 1968 г. един уверен в себе си Хелмс информира Линдън Джонсън и държавния секретар Дийн Ръск на обяда във вторник — „най-добрата маса“ във Вашингтон.}
	{img:nixon.jpg|#Президентът Никсън се ръкува с тълпата в главната квартира на ЦРУ през март 1969 г. Никсън няма доверие на Управлението и се отнася презрително към работата му.}
	{img:bush.jpg|#На 17 юни 1976 г. Джордж X. У. Буш и президентът Джералд Р. Форд обсъждат евакуирането на американци от Бейрут с JL Дийн Браун, специален пратеник в Ливан.}
	{img:kolby.jpg|#При падането на Сайгон директорът Бил Колби, най-вляво, осведомява президента Форд през април 1975 г. Форд е обкръжен от държавния секретар Хенри Кисинджър и секретаря по отбраната Джеймс Шлезинджър, който е най-вдясно.}
	{img:turner.jpg|#През ноември 1979 г. директорът Стансфийлд Търнър стои в ариергард, когато президентът Картър свиква главните си военни и дипломатически съветници в Кемп Дейвид, за да обсъдят бедствието на американските заложници в Иран.}
	Краят на Студената война предизвиква въртележка на върха на ЦРУ — петима директори за шест години. Постоянните промени съвпадат с напускането на опитните сред тайните агенти и анализаторите.
	{img:three.jpg|#От ляво на дясно: Уилям Уебстър; Робърт Гейтс, последният служител от ЦРУ, който ще ръководи Управлението; Джим Улси.}
	{img:deutch.jpg|#Джон Дойч}
	{img:tenet.jpg|#Джордж Тенет, застанал край временно прикования към инвалидна количка президент Клинтън, в продължение на седем години отчаяно ще се опитва да изгради наново ЦРУ.}
	{img:cheney.jpg|#Джордж Тенет в Белия дом с президента Буш и вицепрезидента Чейни при започването на войната срещу Ирак през март 2003 г. Тенет и ЦРУ с увереност заявяват, че арсеналът на Саддам Хюсеин е претъпкан с оръжия за масово поразяване.}
	{img:goss.jpg|#Наследникът на Тенет, Портър Гос, тук заедно с Буш в главната квартира на ЦРУ през март 2005 г., се оказва последният директор на Централното разузнаване.}
	{img:haiden.jpg|#С приближаването на шестдесетата си годишнина ЦРУ престава да е първият между равни в американското разузнаване. През март 2006 г. генерал Майк Хейдън полага клетва като директор на ЦРУ в главната квартира. Новият началник, директор на Националното разузнаване Джон Негропонте, аплодира под погледа на статуята на Бил Донован.}
