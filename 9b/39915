D>
	С огромна неохота посвещавам тази книга на моя редактор Ник Лейк и то само защото той насила ме принуждава да го сторя.
	Лично аз бих искал да я посветя на Джили Ръсел и Майкъл Стърнс, които заедно с Ник ме приветстваха истински в книгоиздателския свят, когато се появих на прага им с първата си книга.
	За съжаление, тъй като в момента е единственият ми редактор, Ник ме осведоми, че ще редактира посвещението дотогава, докато го превърне в нечетлива кръстословица от зачертани редове, така че в резултат от тази му заплаха настоящата книга се посвещава на него и само на него.
	Аз смятам подобно поведение от страна на Ник за смайваща проява на ■■■■■■■■ и ■■■■■■■■, която доказва, че редакторът ми не е нищо повече от един ■■■■■■■■■■■■■ със ■■■■■■■ отношение на ■■■■■■■, но, хей, какво пък, това е само моето лично мнение.
	Е, Ник, ето. Вече имаш книга, посветена на теб. Надявам се, че сега си щастлив, ■■■■■■■■■ такова.
	■■■■■■■■■.
	(Бележка на редактора: Ник Лейк е страхотен пич).
D$


>	1.
>	Задачата на Рийт

	Вратите се разтвориха рязко и Първосвещеник Аурон Тенебре влезе с решителна крачка в стаята, а робата се развяваше зад високата му източена фигура. От дясната му страна ситнеше Куивър, пестелив на думи, затова пък прекомерно щедър на усмъртителни погледи. От лявата страна на Първосвещеника вървеше Крейвън, откровен блюдолизец, притежаващ свръхестествена способност да пропълзява неусетно все по-напред, завоювайки пълната благосклонност на началника си. Напоследък Соломон Рийт се срещаше с триото твърде често.
	— Духовник Рийт — поздрави Тенебре и кимна царствено.
	— Ваша светлост — отвърна Рийт с дълбок поклон. — На какво дължа тази чест?
	— Ти как _мислиш_, за какво ли сме дошли? — подигра го Крейвън. — Докладът ти се бави. Смяташ, че Първосвещеникът забравя толкова лесно? За глупак ли го вземаш?
	— Не, съвсем не вземам Първосвещеника за глупак, не — спокойно отвърна Рийт. — Но що се отнася до интелигентността на приближените му, определено не мога да бъда толкова категоричен в оценката си.
	— Обиди! — писна Крейвън. — Как смееш! Как дръзваш да говориш така пренебрежително в присъствието на Негова светлост!
	— Стига — въздъхна Тенебре. — Престанете и двамата. Постоянните ви разправии ми лазят по нервите.
	— Най-покорно прося извинение — незабавно откликна Крейвън и притвори очи, а долната му устна затрепера, сякаш всеки миг щеше да заплаче. Великолепно представление, както обикновено.
	— Да — каза и Рийт. — Извинявам се.
	— Ако оставим настрана драматизирането, духовник Крейвън е напълно прав да изтъкне, че докладът ти закъснява. Как се справя Валкирия Каин в заниманията си?
	— Учи бързо — отговори Рийт. — Поне що се отнася до практиката. Има природна дарба за управление на сенки и при всяка наша следваща среща забелязвам напредък.
	— А философският аспект? — попита Куивър.
	— Там нещата съвсем не са толкова гладки — призна Рийт. — Момичето ни най-малко не се интересува от учението на Ордена. Ще отнеме много време, докато съзнанието й се отвори.
	— Скелетът я настройва срещу нас — горчиво каза Тенебре.
	— Боя се, че сте прав. Но продължавам да мисля, че усилията с нея си заслужават.
	— Тепърва предстои и аз да се убедя в това.
	— Това, че момичето учи бързо — обади се Куивър, — не означава, че тя е Вестителя на смъртта.
	— Духовник Куивър има право — кимна Тенебре.
	Рийт се постара лицето му да не загуби смирения си израз и премълча хапливия си коментар. През целия си живот беше търсил месията, онзи, който ще спаси света от самия него. Отлично знаеше опасностите, които напразните надежди и обречените каузи крият — беше се сблъсквал достатъчно често и с едните, и с другите. Но Валкирия Каин беше различна. Чувстваше го. Валкирия Каин беше _избраната_.
	— Момичето ме тревожи — каза Тенебре. — Има ли потенциал? Несъмнено. С подходящото обучение и въздействие би могла да се нареди сред най-добрите от нас. Но и най-добрите сред нас са нищо в сравнение с качествата, които трябва да притежава Вестителя.
	— Ще продължа да работя с нея — отговори Рийт. — След две, може би три години ще имаме вече ясна представа за същинските й възможности.
	— Три години? — разсмя се Тенебре. — Както вече видяхме, и за по-кратко време могат да се случат много неща. Серпин. Венгос. Диаблерията. Можем ли да рискуваме да си губим времето с нещо, което може да се окаже грешка? Докато се занимаваме с това да изпитваме госпожица Каин, някой друг от последователите на Меволент може действително да постигне безумните си цели и да върне Безликите, този път завинаги. Или пък — в съзвучие със собствените ви страхове, духовник Рийт лорд Вайл да се завърне, за да накаже всички ни. Ако дори само едно от тези неща се случи, плановете ни не ще струват и пукната пара. Няма да има свят, който да бъде спасяван.
	— Какво предлага Негова светлост? — попита Рийт.
	— Трябва да сме сигурни дали не си губим времето с момичето.
	— Долавящ — кимна Крейвън.
	— Това сме го опитвали и преди — напомни Рийт. — Никой от нашите долавящи не успя да ни каже нищо положително.
	— Разчитането на бъдещето никога не е било сред силните страни на некромантския Орден — отговори Тенебре.
	Братята ни просто не се справят с него. Но има един друг долавящ, за когото непрекъснато дочувам слухове. Финбар някой си…
	— Финбар Ронг* — довърши Рийт. — Но той познава лично Валкирия. Това автоматично компрометира всяко негово предсказание за нея. А дори и да не я познаваше, съмнявам се, че би се съгласил да ни помогне. Както често напомням, никой в магьосническата общност не ни се радва особено.
	[* Ронг (англ. wrong) — сбъркан, повреден. — Б.пр.]
	— Но ние работим и за тяхното спасение! — излая Крейвън, но този път дори Първосвещеникът не му обърна никакво внимание.
	— Долавящият ще ни помогне — каза Тенебре, — а след това няма да помни нищо. Духовник Рийт, искам да вземете Капана за души и да освободите пленената в него Останка.
	Лицето на Рийт се изопна.
	— Ваша светлост, Останките са изключително опасни…
	— О, напълно се доверявам на способностите ви да овладеете ситуацията — пресече го Тенебре с бодро махване на ръката. — Нека Останката обладае този Финбар и ако после той погледне в бъдещето и види там, че Валкирия Каин е Вестителя на смъртта, тогава всички ние с чиста съвест можем да насочим всичките си усилия към това момичето да развие пълния си потенциал. Ако обаче в бъдещето няма нищо подобно, забравяме за нея и търсенето ни продължава в друга посока.
	— Но използването на Останка…
	— След като свършите работата, просто я приберете обратно в Капана. Нищо по-лесно от това!


>	2.
>	Усмихнатият детектив

	След няколко дни беше Коледа, но една от къщите на тихата улица в предградията на Дъблин тънеше в мрак. Трима ентусиазирани съседи бяха пренаселили малките си градинки със светещи Дядо-Коледовци и весели еленчета, а някакъв идиот дори беше омотал кабел с пъстроцветни лампички около стълба на уличното осветление точно пред портичката си. Сняг нямаше, но нощта беше студена, а мразът висеше над града, трепкащ и проблясващ.
	Голямата кола с угасени фарове, която спря пред тъмната къща, беше Бентли R-Type Continental от 1954-та година, една от 208-те съществуващи на света бройки от този модел. Изумителен автомобил в ретро стил, но напълно модернизиран, пригоден за специалните нужди на собственика си. Беше бърз, беше мощен и ако получеше още дори само една мъничка драскотина, щеше да се разпадне на съставните си части.
	Така беше казал механикът в сервиза. Човекът беше правил всичко по силите си, толкова пъти беше влагал цялото си умение и знания, за да връща колата от ръба на тоталната негодност и беше успявал, но сега вече беше категоричен, че следващата драскотина ще я довърши. Хватките, кои го позволяваха на автомобила да се движи, всичкото старание, което го поддържаше все още във форма, щяха да се изчерпят и вече нищо нямаше да може да го спаси. Стъклата щяха да се пръснат, ламарините — да се разпорят, купето — да се разглоби, гумите — да се спукат, двигателят щеше да спре… Единственият начин да избегнете пълната трагедия, беше казал механикът, е да сте _вън_ от колата, когато всичко това се случи.
	Скълдъгъри Плезънт излезе пръв. Висок и слаб, в тъмносин костюм и с черни ръкавици. Косата му беше кестенява и къдрава, скулите — високи, челюстта — волева. Кожата на бузите леко лъщеше, а очите му трудно се фокусираха, но, предвид обстоятелствата, лицето му си беше съвсем прилично. Едно от приемливите му.
	Валкирия Каин излезе от другата страна на колата. Дръпна ципа на горната си дреха, за да се предпази от студа, и двамата със Скълдъгъри се запътиха към входната врата на мрачната къща. Момичето хвърли поглед към детектива и забеляза усмивката му.
	— Престани — въздъхна.
	— Какво да престана? — отвърна Скълдъгъри с великолепния си подкупващо кадифен глас.
	— Да се усмихваш. Човекът, с когото сме дошли да говорим, живее в единствената тъмна къща насред празнично осветена улица. Това не е добър знак.
	— Дори _не осъзнавах_, че се усмихвам — отвърна скелетът.
	Пред вратата спряха и Скълдъгъри направи съзнателно усилие да овладее чертите на изражението си. Устата му се нагърчи и се изкриви надолу.
	— Сега усмихвам ли се?
	— Не.
	— Отлично — отвърна той и усмивката му моментално пак се появи.
	Валкирия му подаде шапката.
	— Защо не разкараш лицето? Тук няма да ти трябва.
	— Ти си тази, дето непрекъснато ми повтаря колко е важно да се упражнявам — отвърна детективът, но пръстите му се плъзнаха под яката на ризата и докоснаха двата символа, татуирани на ключиците му. Лицето и косата плавно потънаха и изчезнаха, оголвайки на показ искрящия череп.
	Скълдъгъри нахлупи шапката си и я килна нагло.
	— Така по-добре ли е? — попита.
	— Определено.
	— Хубаво — скелетът почука на вратата и измъкна пистолета си. — Ако някой пита, ние сме певци на коледни песни. Страшнички певци.
	Тананикайки си „Джингъл белс“, Скълдъгъри почука отново. Никой не отвори, в къщата не се появи светлинка.
	— Обзалагам се, че вътре всички са мъртви — отбеляза Валкирия.
	— В момента се проявяваш като една изумителна песимистка — попита Скълдъгъри, — или този твой пръстен ти подсказва нещичко?
	Некромантският пръстен студенееше на пръста й, но не повече от обикновено.
	— Нищо не ми подсказва. Всъщност, за да усетя смъртта чрез него, трябва практически да съм се надвесила над някой труп.
	— Е, това е една смайващо полезна способност, няма две мнения. Дръж.
	Скелетът й подаде пистолета и клекна, за да отвори ключалката. Валкирия се огледа, но наоколо нямаше никого.
	— Може да е капан — предположи полугласно момичето.
	— Едва ли — прошепна детективът в отговор. — Капаните обикновено са примамливи и изкушаващи.
	— Може да е скапан капан.
	— Права си, това винаги е възможен вариант.
	Ключалката щракна и се отвори. Скълдъгъри се изправи, прибра шперцовете в джоба си и си взе пистолета.
	— И на мен ми трябва оръжие — промърмори Валкирия.
	— Ти си елементал с некромантски пръстен, обучен в разнообразни бойни изкуства от едни от най-добрите воини в света — изтъкна Скълдъгъри. — Почти сигурен съм, че тези факти превръщат _самата теб_ в оръжие.
	— Искам да кажа, че ми трябва истинско оръжие, от онези, които се държат в ръка. Ти имаш пистолет, Танит има меч… Аз искам поне пръчка.
	— Ще ти купя една пръчка за Коледа.
	Момичето се навъси, а скелетът бутна вратата. Тя се отвори тихо, не се чу дори зловещо изскърцване. Скълдъгъри тръгна напред, а Валкирия го последва, като не забрави да затвори вратата зад гърба им. Трябваше й минутка, за да свикнат очите й с мрака, а Скълдъгъри, който изобщо нямаше очи, които да свикват с каквото и да било, я изчака да го потупа по рамото, че е готова да продължат. Минаха през една гостна, където момичето отново докосна детектива. Той я погледна, а тя мълчаливо посочи некромантския пръстен. Той жужеше тихо, излъчвайки ужасна ледена енергия, подхранвана от смъртта, която витаеше в стаята.
	Намериха първия труп проснат на дивана. Вторият беше свит на кълбо в ъгъла сред парчетиите от нещо, което явно доскоро е било масичка за кафе. Скълдъгъри се вгледа внимателно и в двете тела, вдигна поглед към Валкирия и поклати глава. Нито един от мъртвите не беше мъжът, когото търсеха.
	Отидоха в кухнята, където попаднаха на трети труп на пода. Ако главата на мъртвеца не беше неестествено извъртяна на сто и осемдесет градуса назад, човек би казал, че е полегнал да погледа тавана. По плочките до ръката на трупа бяха пръснати парчета счупена бутилка, а миризмата на бира все още силно се усещаше.
	На първия етаж нямаше повече трупове, така че детективите поеха по стълбите. Още първото стъпало изскърца зловещо и Скълдъгъри, вече стъпил отгоре му, бавно дръпна крака си, прегърна Валкирия през кръста, двамата се издигнаха във въздуха и прелетяха над стъпалата до трупа, прострян на първата площадка. Беше жена, умряла свита в ембрионална поза.
	На етажа имаше три спални и баня. Банята беше празна, както и първата спалня, която провериха. Стените на втората спалня бяха омазани с черни ивици, сякаш са ги близали пламъци, а през прозореца висеше второ женско тяло, провесено наполовина навън. Валкирия реши, че жената е обгорила стените — отначало се е опитала да се защити, а после — да избяга. И двата опита очевидно са били неуспешни.
	В последната спалня беше останало нещо живо. Чуваха го — каквото и да беше — как шумоли в гардероба в старанието си да пази пълна тишина. Чуха как нещото си пое дълбоко дъх, когато влязоха в спалнята, а после около трийсет секунди цареше пълно мълчание. То приключи със смешно силно изпъшкване и поемане на нова глътка въздух. Скълдъгъри вдигна предпазителя на пистолета.
	— Излез — каза.
	Гардеробът се разтвори с трясък и един луд с крясък връхлетя Валкирия. Тя блъсна ръката му, сграбчи го за ризата и го преметна през рамо, крясъкът му премина в изквичаване от болка, когато гърбът му се тресна в пода.
	— Не ме убивайте — разхлипа се мъжът. — О, Боже, моля ви, не ме убивайте.
	— Ако ме беше оставил да довърша — отвърна Скълдъгъри леко раздразнено, — щеше да разбереш, че изречението, което започнах, трябваше да звучи така: „Излез, няма да ти направим нищо лошо. Идиот такъв“.
	— Сигурно нямаше да добави това за идиота — обясни Валкирия на хълцащия мъж. — Полага всички усилия да бъде учтив.
	Мъжът премигна през сълзи и вдигна очи.
	— Значи няма… Няма да ме убивате?
	— Не, няма — мило отвърна Валкирия, — стига да си избършеш носа веднага.
	Мъжът издуха нос в ръкава си, момичето го пусна и се дръпна от него, стараейки се да не потръпва от погнуса. Мъжът се изправи.
	— Ти си Скълдъгъри Плезънт — каза. — Слушал съм за теб. Детективът-скелет.
	— Поздрав в тези празнични дни — кимна Скълдъгъри. — Това е партньорката ми Валкирия Каин. А ти си…?
	— Казвам се Ранаджей. Живея тук с едни мои… приятели. Толкова е приятно да живееш сред нормални хора. Много ни харесваше тук. На мен и на моите… На мен и на моите приятели…
	Ранаджей придоби вид сякаш ще се разридае отново, но Валкирия побърза да го прекъсне:
	— Кой стори това? Кой уби всички тук?
	— Не знам. Едър мъж. Грамаден. Носеше маска и говореше с акцент. Очите му бяха червени.
	— Какво искаше? — попита Скълдъгъри.
	— Търсеше един мой приятел.
	Валкирия се намръщи.
	— Ефраим Тунгстен ли?
	— Да — потвърди Ранаджей. — Откъде знаете?
	— И ние с него дойдохме да говорим. Смятаме, че има връзка с една убийца, която издирваме от доста време.
	— С Давина Мар, нали? Детективката, която мина на страната на лошите и взриви Убежището? Онзи едрият търсеше Ефраим за същото.
	— Знаеш ли дали Мар наистина е била в контакт с Ефраим? — попита Скълдъгъри.
	— О, да, беше се свързала с него. Плати му да й направи фалшиви лични документи и да организира извеждането й от страната. Той, Ефраим, с това се занимава. Когато някой трябва да изчезне, той има грижата. Само че този път не се съгласи. Мисля, че като премисли какво всъщност е сторила Мар, реши, че не иска да има нищо общо с нея. След като Убежището падна, детективката дойде да си търси услугите, за които му беше платила, но Ефраим вече го нямаше. Давина Мар нахлу тук три пъти за един месец, смяташе, че той се крие. После изчезна, не съм я виждал от тогава. И Ефраим не съм го виждал. Всички смятахме, че е по-безопасно да стоим далеч от него. Не, че това помогна кой знае колко на приятелите ми.
	— Ти каза ли на мъжа, който ги уби — попита Скълдъгъри, — къде е Ефраим?
	Ранаджей поклати отрицателно глава.
	— Не се наложи. Аз _се сетих_ какво точно го интересува. Мисля, че той и точно затова ме пощади. Ефраим ми беше казал, че единственото, с което помогнал на Мар, било, че устроил за нея три отделни скривалища на различни места в града, където тя да може да се приютява. Едрият се интересуваше единствено от това — къде се крие Мар.
	— А на _нас_ можеш ли да ни кажеш къде са тези скривалища?
	— Едрият ли ще преследвате? — попита Ранаджей.
	— Приоритет ни е Давина Мар, но мъжът, който е убил приятелите ти, току-що зае второ място в списъка ни.
	— Ще го спрете ли?
	— Ако можем.
	— Ще го убиете ли?
	— Ако се наложи.
	— Добре. Добре, всичко ще ви кажа.


>	3.
>	Тесеракт

	Беше грамаден мъж, плътните му тежки мускули опъваха прашното черно палто на раменете му, но беше тих, много тих, това трябваше да му се признае. Тих и хитър, толкова бързо беше успял да се промъкне до нея, без да задейства нито една от алармите. _Сигурно ги е дезактивирал още на влизане_, помисли тя и скочи през прозореца в студения въздух. Бавно, прецизно, точно както се полага на всеки истински наемен убиец. Тя знаеше кой е той, естествено. Убийци с такъв ръст по принцип се набиваха на очи, но само той сред наемниците носеше метална маска, скрила белязаното му и деформирано лице. Руснакът. Тесеракт.
	Падна на земята, претърколи се, отгоре й се посипаха парчетата от натрошеното стъкло. Бръкна в палтото си, напипа детонатора, вдигна с палец предпазното капаче и натисна червения бутон, без дори да вади ръката си от джоба. Той сега беше горе, в апартамента, и това беше единственият и шанс да го ликвидира.
	Взрив не последва и тя вдигна поглед, за да види как убиецът се прехвърля през прозореца над главата й. Обезвредил е и експлозивите. Разбира се, че ги е обезвредил. Давина Мар не изгуби нито миг, дори за да изпсува. Просто побягна.
	Земята беше мокра от скорошния дъжд, тя се плъзна в калта, но бързо се изправи. Колко време и усилия беше хвърлила, за да обезопаси това жалко подобие на убежище! Напразно. Предпазните мерки, които беше взела, за да се подсигури срещу проникване през който и да било от входовете на изоставения строеж, се бяха оказали безполезни. Капаните, които беше поставила под металните стъпала към кабинета на главния инженер, където се беше настанила, се бяха оказали дори _повече_ от безполезни. Чудовищният мъж беше влязъл тихо и тя беше извадила чист късмет, когато случайно беше вдигнала поглед навреме и го беше зърнала.
	Хукна към колата си, но ако убиецът беше наистина толкова предвидлив, колкото вече се беше показал, сигурно отдавна беше повредил двигателя й, така че тя кривна наляво и затича към дългата ограда, която опасваше строежа от източната страна. Чу бързи стъпки зад гърба си и реши, че ще се откъсне от него сред лабиринта от празни контейнери. Нощта беше безлунна, твърде тъмно да се види каквото и да било и тя се надяваше, че за убиеца е също толкова трудно да се ориентира, колкото и за нея. Чу се тежко _дрън_, последвано от стъпки върху метал — той се движеше паралелно, но _над_ нея, стъпвайки отгоре по контейнерите, мъчеше се да й пресече пътя, преди да е стигнала до оградата.
	Мар свърна встрани, искаше й се да не беше забравяла пистолета си на масата, преди да скочи от прозореца. Магията е чудесно нещо, често мислеше детективката, но няма нищо друго на света, което да ти вдъхва такава сигурност, каквато дава един зареден пистолет в ръката.
	Наведе се ниско и запълзя напред, притаила дъх. Не го чуваше вече. Или беше още върху контейнерите, но стоеше неподвижно, или вече беше слязъл и сега беше тук, долу, в калта, тинята и мрака, тук, с нея. Вероятно точно сега се прокрадваше зад гърба й. Мар хвърли поглед през рамо, но видя само сенки.
	Опита се да си спомни какъв тип магьосник е Тесеракт. Адепт, в това беше сигурна, но конкретните му способности й бяха неизвестни. Надяваше се, че не включват умение да вижда в тъмното. Макар че нямаше да се учуди, ако точно това включваха, просто щяха да се впишат отлично в скапания й късмет през последните месеци. За Бога, всичко, което искаше, беше да се прибере у дома. Мар беше от Бостън, там беше родена, там беше отраснала и там искаше да умре. А не тук, във влажната и кална Ирландия.
	Легна по корем и пропълзя през процепа между две камари с палети. Погледна отново зад гърба си, за да се увери, че убиецът не посяга да я сграбчи за глезена, и се зае да премисли вариантите. Не бяха много приятни, не бяха и много на брой, а и изобщо не включваха криене. Той щеше да я намери, при това по-скоро рано, отколкото късно. Можеше пак да опита да стигне до източната ограда, можеше и да прекоси целия строеж и да се опита да излезе от южната страна. Да тръгне на запад беше изключено, тъй като натам имаше само гол терен без никакво прикритие.
	Мар се надигна на лакти, ледената влага се просмукваше в дрехите й. Загледа се право напред, на север. Там имаше друга ограда, по-висока от източната, но беше по-близо, а и по пътя до нея имаше още палети и строителни машини, сред които можеше да се крие, ако станеше нужда.
	Пропълзя бавно напред, измъкна се от процепа, надигна се и клекна. Най-близо бяха струпани няколко варела, тя се наведе и притича до тях. Все още нито следа от Тесеракт.
	Затича приведена, заобиколи една фадрома и отчаяно забърза към следващото укритие. До телената ограда оставаха още двайсет крачки. Оградата беше висока, висока като къща, по-висока, отколкото си я спомняше Мар, но детективката прецени, че ще успее да я прехвърли. Забави се за миг, за да помисли със завист за детектива-скелет и новооткритото му умение да лети. Точно сега такава способност щеше да й свърши отлична работа. Премери на око разстоянието и прочете въздушните течения с ръка. Трябваше й летящ старт, за да се справи с оградата.
	Пак погледна назад, за да се увери, че Тесеракт все още го няма никакъв. Огледа се внимателно, методично, извъртя глава бавно, готова да засече и най-малкото тревожно движение. Трябваше й цяла секунда да осъзнае, че гледа право в убиеца, а после той се хвърли към нея. Тя не можа да се овладее и изскимтя от страх, залитна назад, препъна се и падна.
	Пълзейки и хлъзгайки се, задраска към оградата. Разпери широко ръце, протегна пръсти, измести въздуха и се повдигна от земята, далеч от калта. Не беше се изкачила и до половината от височината, когато осъзна, че няма да се справи. Успя да се приближи до оградата и посегна напред, пръстите й се заловиха за брънките точно в момента, в който тялото й започна да пада. Увисна на телта, пръстите й веднага пламнаха. Погледна надолу и го видя да гледа нагоре към нея, безмълвен зад металната маска. Мар се закатери, изтегляйки се само на ръце. Пак погледна под себе си. Тесеракт се катереше след нея.
	Господи, колко бърз беше.
	Отново заваля и капките зажилиха лицето й. Тесеракт скъсяваше разстоянието помежду им тревожно бързо, дългите му ръце стигаха по-далеч от нейните, могъщите му мускули теглеха тежкото тяло нагоре без умора. Мускулите на Мар от своя страна отдавна протестираха, а когато тя все пак се добра до горния ръб на оградата, вече пищяха. По-добре те да пищят, отколкото аз, помисли детективката.
	Под нея Тесеракт беше спрял на място. Сякаш палтото му се беше закачило на телта. Мар нямаше време да злорадства, но си обеща да започне да се хили нагло, когато се измъкне от тази ситуация.
	Прехвърли се през оградата, спря за момент да прецени колко е високо под краката й, а после се пусна. Паважът се втурна срещу й и тя се приготви да измести въздуха, за да омекоти падането, но тогава хвърли поглед към Тесеракт. Веднага проумя, че той изобщо не се беше закачил, а режеше металните брънки на оградата с боен нож.
	Тя падаше и в момента, в който го подмина по пътя си надолу, убиецът посегна през срязаната ограда и я сграбчи за ръката. Тя закрещя и се замята. Мъжът я задържа за момент неподвижно, после я остави да падне. Детективката полетя стремглаво към улицата. Удари настилката с рамо, костта в него се пръсна, главата й откънтя върху бетона. Мар остана да лежи на място, чакайки Тесеракт да слезе и да довърши започнатото. Тогава една позната кола зави със свистене иззад ъгъла и пред погледа на детективката падна мрак.


>	4.
>	Нови висоти

	Скълдъгъри натисна спирачките и Бентлито се закова елегантно на място въпреки хлъзгавата настилка. Валкирия блъсна вратата и изхвърча навън. Давина Мар лежеше на безформена купчина на паважа, очевидно имаше счупени кости.
	Един мъж тупна до тялото на детективката, грамаден мъж с метална маска, а Скълдъгъри застана до рамото на Валкирия с пистолет в ръката.
	— Ти си Тесеракт — каза. — Ти си, нали? Кой те нае? За кого работиш?
	Мъжът, Тесеракт, дори не погледна скелета. Червените му очи не се откъсваха от Мар. Направи крачка към нея, но Скълдъгъри му пресече пътя. Тесеракт внезапно посегна към пистолета и с рязко извиване го изтръгна от хватката на детектива. В отговор Скълдъгъри стисна лакътя и китката на едрия мъж, дръпна силно и оръжието се върна в дланта на собственика си.
	— Качи я в колата! — нареди детективът, Валкирия сграбчи Мар и я помъкна по-далеч от схватката.
	В борбата за пистолета Тесеракт изрита Скълдъгъри в пищяла, а Скълдъгъри блъсна убиеца в бедрото с коляно. После двамата се вкопчиха един в друг, заразменяха си ключове и финтове, хватки, които Валкирия никога не беше виждала. От пистолета се чу едно _щрак_, но оръжието беше скрито сред ръцете на борещите се и момичето не можеше да види какво точно става. Най-сетне Тесеракт преметна Скълдъгъри през хълбока си, но детективът не изпусна пистолета. Падна, претърколи се, изправи се и с нетрепваща ръка се прицели право в гърдите на убиеца. Схватката застина.
	Валкирия набута Мар на задната седалка на Бентлито, обърна се и видя как Тесеракт протегна ръка напред, бавно разтвори стиснатия си юмрук. Шестте патрона от оръжието на детектива паднаха на земята.
	— _Стори ми се_ малко лекичък — промърмори Скълдъгъри и прибра пистолета.
	Валкирия се замисли дали да не се притече за помощ, но никога преди дори не беше чувала за този тип Тесеракт, а знаеше колко е опасно да влезеш в схватка с противник, когото не познаваш. Вместо това седна зад волана на Бентлито.
	В момента от първостепенна важност беше Мар, особено сега, когато най-сетне я бяха заловили след дълго и тежко издирване. Валкирия не искаше да рискува и да й даде шанс отново да се измъкне. Подкара на заден ход, както беше правила стотици пъти под ръководството на Скълдъгъри, и рязко изви волана. Натисна газта, остави биещите се зад гърба си, зави зад ъгъла и продължи стабилно напред. По пътя нямаше движение.
	Взе следващия завой малко остро, но овладя положението. Нещо й се мерна в огледалото за обратно виждане, а после Скълдъгъри се появи, летейки успоредно с автомобила. Кимна й, момчето отби, спря и се премести на мястото до шофьора. Скълдъгъри пое волана и продължиха напред.
	Валкирия се намръщи.
	— Няма ли да се върнем за него?
	— За Тесеракт? — отвърна Скълдъгъри. — За Бога, не.
	— Но той трябва да е с белезници. Ти нали го победи?
	— Изкушавам се да мисля, че моралната победа е моя, предвид факта, че той е наемен убиец, а аз не съм, но ако оставим това настрана, не, всъщност не съм го победил.
	Валкирия се обърна назад и се загледа в тъмната улица зад колата, после пак се загледа напред.
	— Кой е той?
	— Убива за пари, това е всичко, което знам. Познах го по ръста, както и заради металната маска. Никога преди не съм го срещал. Което вероятно е хубаво. Но нека не мислим върху новия враг, който си създадохме тази вечер. Вместо това предлагам да се съсредоточим върху стария враг на задната седалка. Здравей, Давина. Арестувана си по многобройни обвинения в убийство. Права нямаш никакви, да ти кажа. Имаш ли да кажеш нещо в своя защита?
	Мар си остана в пълно безсъзнание.
	— Прекрасно — обобщи Скълдъгъри весело.


	Кино „Хибърниън“ се издигаше старо, гордо и малко озадачено, подобно на възрастен турист, отделил се от групата си. Дъблин го заобикаляше отвсякъде, но самото кино не беше част от града. Не беше ремонтирано и подновено, нямаше двайсет зали и много етажи, нямаше евтини и скъпи места. Вместо това имаше стари филмови афиши по стените, оръфани пътеки по подовете, самотна будка за пуканки и безалкохолни, и от него лъхаше леко на плесен, която предизвикваше алергии. На единствения екран в единствената зала се прожектираше една-единствена картина — черно-бяло изображение на тухлена стена с врата в нея.
	Но отвъд екрана имаше плетеница от коридори със снежнобели чисти стени, осветени от ярки лампи, кабинети, пълни с научна и магическа апаратура, морга, в която можеше да се разфасова цял бог и медицинско отделение, което Валкирия посещаваше тревожно редовно.
	Кенспекъл Граус влезе, тътрейки крака леко на плесен, която предизвикваше алергии. На единствения екран в единствената зала се прожектираше една-единствена картина — черно-бяло изображение на тухлена стена с врата в нея.
	Но отвъд екрана имаше плетеница от коридори със снежнобели чисти стени, осветени от ярки лампи, кабинети, пълни с научна и магическа апаратура, морга, в която можеше да се разфасова цял бог и медицинско отделение, което Валкирия посещаваше тревожно редовно.
	Беше по халат и чехли, а редките му кичурчета сива коса стърчаха в най-необичайни посоки. Изглеждаше сърдит, но той винаги си изглеждаше така.
	— Какво — попита, — искате?
	— Довели сме ви пациент — и Скълдъгъри кимна към Давина Мар, настанена на леглото.
	Кенспекъл се вторачи в белезниците на ръцете й.
	— Не я познавам — рече. — Заведете я другаде. Тя е ваша затворничка, нали? Заведете я при някого от докторите в Убежището, да видим как ще ви се зарадват като ги събудите посред нощ.
	— Не става. Това е Давина Мар. Тя е онази, дето _разруши_ Убежището.
	Недоволството сякаш се изпари от погледа на Кенспекъл и на негово място се появи любопитство, примесено с отвращение.
	— Това е тя, значи. Най-после я намерихте? — направи крачка напред. — Сериозно е ранена, но, да си призная, учуден съм, че е още жива. Ставате по-милостив с възрастта, а, Детективе?
	— Не ние я ранихме — обади се Валкирия, разтревожена от посоката, в която отиваха въпросите на професора. — Всъщност я спасихме. Ако не беше Скълдъгъри, досега да е мъртва.
	Кенспекъл повдигна клепачите на Мар.
	— Отдавам го изцяло на твоето благотворно влияние, Валкирия. Но това все още не обяснява факта, че не сте я предали в Убежището. Все пак отново сте детективи на редовна служба, нали?
	— Не искаме още да се разчува, че сме я заловили — отвърна Скълдъгъри. — Ситуацията е твърде неустойчива в момента. Ако я предадем на Секачите, тя няма да дочака съдебен процес. Ще я екзекутират на място.
	Кенспекъл раздвижи длани над главата на Мар.
	— Доколкото си спомням, ти със собствените си ръце екзекутира сума ти виновни в миналото.
	— Не съм дошъл да спорим, професоре. Истината е, че не вярвам тя да е работила сама, нито пък че е взела еднолично решението за атентата срещу Убежището и сега се боя, че нейните съюзници, по-точно _шефовете_ й, искат да й затворят устата, за да не ги уличи. Убеден съм, че те са й изпратили убиеца.
	— А — отвърна Кенспекъл, — значи не милостта спира ръката ти. Просто говорим за нови висоти на жестокостта ти.
	Скълдъгъри вирна брадичка.
	— Тази жена е виновна за смъртта на петдесет човека, но вината й е споделена и от други. Тези, другите, трябва да си платят.
	— Е — каза Кенспекъл, — правосъдието може да почака, нали така? Затворничката ви има сериозна травма на главата. Ще остане при мен, докато преценя, че е вън от опасност. Най-малко няколко часа. Максимум ден.
	— Някой трябва да я охранява.
	— Смяташ, че представлява опасност? Ще дойде в съзнание, когато аз реша.
	— Ами ако убиецът се яви да я търси?
	— Убиецът първо ще трябва да я намери, после да узнае с кого е, а на края ще му се наложи да преодолее защитите ми, а за това, последното, ще му е необходима цяла армия. Сега си вървете. Ще ви съобщя, когато силите й се възстановят и е в състояние да отговаря на въпросите ви.


	Не им остана друго, освен да се върнат при Бентлито. Валкирия закопча колана си и скоро пак бяха на пътя. Скълдъгъри отново беше активирал фасадната татуировка. Татуировката на Гастли показваше собственото му лице — само че без белезите — всеки път, когато шивачът пожелаеше, но Скълдъгъри не можеше да реши коя физиономия най-много му допада и Чайна направи така, че _неговата_ фасадна татуировка да се променя непрекъснато. Същите скули, същата челюст, но всичко останало беше напълно ново при всяко следващо активиране.
	— Може ли да ме оставиш у Гордън? — попита Валкирия.
	Скълдъгъри повдигна вежда — още едно ново негово умение.
	— Не ти се прибира вкъщи ли?
	— Не, просто скоро не съм била в имението, а Коледа наближава и… Когато бях малка, всяка година по това време се събирахме у Гордън. Обичах коледното гостуване у него, защото най-после можех да си поприказвам с някого, който се отнасяше с мен като с пълноценен човек, нали разбираш? Като с възрастен, а не като с дете. Затова обичах и самия Гордън.
	— А, почва се — рече Скълдъгъри и кимна.
	— Моля?
	— Почва се, казвам. Разказваш ми история. Късче от живота си. Това е най-дразнещото в Коледата. Всички край тебе си умират да ти разкажат по някоя историйка, с която да покажат колко е важна Коледа за тях. По никое друго време в годината човек не получава толкова историйки. Хората не напират да ти разясняват какво значи за тях Великден например или пък Денят на свети Патрик. Не. Всички си изливат душата точно по Коледа.
	— Леле — каза Валкирия, — не бях забелязала досега какъв мърморко си.
	— Не съм мърморко.
	— Разваляш радостта на другите.
	— Нищо не развалям, нито пък съм мърморко. Обичам Коледа като всеки нормален човек, стига нормалният човек да се дразни от сладникави сантименталности така, както се дразня аз.
	— Да си сантиментален е хубаво.
	— Ти _мразиш_ сантименталностите.
	— Не и по Коледа. По Коледа човек съвсем спокойно може да си бъде сантиментален и това е чудесно. Позволено е. С мярка, разбира се. Не бих искала никой да сантименталничи, нали се сещаш, в _мое_ присъствие, но принципно нямам проблем със… ъ-ъ…
	— Какво? Какво има?
	— Ами, татуировката ти…
	Скълдъгъри наклони глава по обичайния си маниер и лявата страна на лицето му се стече надолу като разтопена гума.
	— Струва ми се, че е малко неустойчива — отбеляза момичето.
	Скълдъгъри усети, че едното му ухо се мандахерца върху ревера му, хвана лицето си отгоре и с рязко дръпване го нагласи на място. То обаче се нагъна и натрупа на челото му и детективът се замъчи да намести едното си око в орбитата му.
	— Това е леко унизително — промърмори. — Моля те, осведоми ме, ако видиш, че всеки момент ще катастрофираме.
	— Може би трябва да ме оставиш аз да карам.
	— Нали те видях как караш преди няколко часа. Никога повече няма да те пусна зад волана на тази кола — гласът му беше приглушен, защото устните му се плъзгаха надолу по челюстта. — Сега по-добре ли изглеждам?
	— О, много по-добре.
	Детективът правеше всичко възможно да задържи носа си на мястото му.
	— Значи да мина да те взема от Гордънови, когато припадъкът ти на сантименталност отмине, нали? Ако не си забравила, трябва да присъстваме и на събранието.
	— Че как бих могла да забравя? — отвърна сухо Валкирия.
	— С нетърпение чакам това смъртоносно скучно събрание вече седмици наред, как само се вълнувам, леле, леле.
	— Мисля, че си постигнала нови висоти в сарказма — кимна Скълдъгъри. — Впечатлен съм.
	— Не, не идвай да ме взимаш. Ще се обадя на Флетчър да се отбие. Разбира се, ако си промениш мнението и прецениш, че не е необходимо аз да присъствам на въпросното свръхотегчително събрание, бих могла да си дам достатъчно време и да си прочистя организма от всякакви сантименталности за дълго.
	— И да те лиша от самата _възможност_ да присъстваш? Всъщност смятам, че ще се изненадаш колко интересно ще се окаже.
	— Сигурно _страшно_ ще се изненадам, да.
	— Ще избираме нов Върховен Маг. Пред очите ти ще се гради историята, Валкирия.
	— И колко смяташ, че ще изкара този Върховен маг, преди да го убият или да го пратят в затвора?
	— Твърде си млада за подобни цинизми.
	— Не съм цинична. Просто _си спомням_ събитията от последните няколко години. Дай ми само една причина, поради която се налага да ходя на това събрание. Една смислена причина, която да ме убеди, че трябва дори бегло да съм заинтересувана от това какво има да става в политиката.
	— Ърскин Ревъл* ще присъства.
	[* Ревъл (от англ. ravel) — бъркотия, заплетена ситуация. — Б.пр.]
	— О, добре тогава, брой ме.
	Скълдъгъри се разсмя и пусна лицето си. То потрепери застрашително, след това се успокои и спря да капризничи. Само едното ухо бавно заплува надолу към брадичката.


>	5.
>	Дилемата на Валкирия

	Утринното слънце полагаше повече от скромни усилия да процеди лъчите си през прозорците, а мъртвият чичо на Валкирия седеше, събрал върховете на пръстите си като колибка, втренчил над тях очи в племенницата си. Докато беше жив, той често седеше по този начин в някое кресло, като позата, заедно с кръстосаните крака, му придаваше вид на мъдър мъж, потънал в дълбок размисъл. Сега, когато беше мъртъв, и вече не можеше да има досег с материалния свят, позата му придаваше вид единствено на човек, който отчаяно се нуждае от стол, тъй като виси във въздуха.
	— Узнала си истинското си име — рече той.
	— Да — отвърна Валкирия.
	— И истинското ти име е „Даркесата“.
	— Точно така.
	— А Даркесата е онази магьосница, която долавящите виждат във виденията си. Онази, която ще унищожи света.
	— Правилно.
	— Значи _ти_ ще унищожиш света.
	— Така изглежда.
	— И кога установи всичко това?
	— Преди около пет месеца.
	— И защо ми го казваш чак _сега?_
	— Гордън, трябваше ми време да спра да се паникьосвам от самата мисъл. Имам нужда от помощта ти.
	Гордън закрачи из стаята. Тя беше голяма, стените бяха покрити с лавици с книги и готически рисунки. Над камината висеше портрет с маслени бои на полуголия Гордън с тяло, напращяло от мускули, каквито той никога не беше притежавал приживе, с очи, втренчени в хората в стаята с погледа на някакъв велик и ужасен във властта си бог. Макар Валкирия да беше наследила и къщата, и земята наоколо, тя така и не можа да се накара да свали картината. Беше твърде смешна.
	— Осъзнаваш ли какво означава това за теб? — попита Гордън от отсрещния ъгъл на стаята. — Магьосник, който знае истинското си име, има достъп до сили, за които останалите магьосници могат само да мечтаят.
	Образът му започна да избледнява и Валкирия се прокашля високо. Гордън спря, завъртя се на пета и се върна по стъпките си. Фигурата му на секундата стана отново плътна. Ехо-камъкът, който приютяваше съзнанието му след смъртта, лежеше кротко в обкова си на масичката за кафе, греейки с мека синя светлина.
	— Изобщо не ме интересуват никакви сили — отвърна Валкирия. — Как не разбираш, аз видях едно от онези видения. Видях горящ град, видях приятелите си ранени, видях как Даркесата… Тоест, видях как _аз самата_ убивам собствените си _родители_.
	— Чакай малко. От онова, което ми разказваш за видението на Касандра Фарос, излиза, че твоето бъдещо Аз и Даркесата са две отделни същности.
	— Така е, защото в нито един момент от видението не се видях _аз лично_ да наранявам някого. Видях _късчета_ от онова, което предстои. Всички видяхме Даркесата, тоест _мен_, като фигура в далечината, как се бие, как убива и убива, а после видяхме мен, тоест _бъдещото_ ми Аз, да се приближава и да чувства страшна вина за случващото се, което беше похвално, без съмнение, но си беше и малко смахнато. Виж, отне ми известно време да се успокоя достатъчно, за да поразсъждавам логично и стигнах до заключението, че очевидно _някой друг_ също ще узнае истинското ми име и след това ще го използва, за да ме контролира.
	— Значи трябва да сложиш печат върху името си — каза Гордън.
	— Знаеш ли как се прави това?
	— Не — призна той. — Приживе пишех за магията, но никога не съм имал никакви реални способности или склонност към нея. Нещо толкова сложно като запечатването на истинското име е умение, което владеят само неколцина специални магьосници.
	— Не мога да питам Скълдъгъри — тихо каза Валкирия. — Не искам той да знае.
	Гордън спря да крачи и я загледа кротко.
	— Той ще разбере, Валкирия. Скълдъгъри е преживял ужасно много неща.
	— След като е такъв разбиращ и толерантен, защо не ми позволяваш да му кажа, че съществуваш?
	— Е — намусено отвърна Гордън, — това е друго. Не е заради Скълдъгъри или заради някой друг. Всичко опира до мен самия и собствените ми страхове.
	— От които смъртта би трябвало да те е излекувала, нали?
	Той се поколеба.
	— Теоретично…
	— Значи няма да има проблем да кажа на Скълдъгъри, че си говоря редовно с тебе?
	Гордън облиза устни.
	— Не мисля, че сега е най-подходящият момент за това. И без това ти се е струпало много на главата, не смятам, че ти трябва още някой, който да те разсейва с проблемите си.
	— Просто те е страх.
	— Не ме е страх, предпазлив съм. Не знам как ще реагират приятелите ми. В края на краищата, аз не съм истинският Гордън Еджли, а само записано копие на личността му.
	— Но…? — вдигна въпросително вежди Валкирия.
	— Но — избъбри Гордън, — това не означава, че не съм и _самостоятелна_ личност със свои права, със своя идентичност и ценностна система.
	— Отлично — усмихна се Валкирия. — Виждам, че мислиш по въпроса.
	— Ами имам достатъчно време за себеутвърждаване, докато си клеча в тоя син кристал и чакам да се наканиш да се отбиеш.
	— Това ли ти е дипломатичният начин да ми кажеш, че трябва да идвам по-често?
	— Когато не си тук, аз на практика спирам да съществувам — каза Гордън. — Нямам намерение да бъда дипломатичен.
	Телефонът на Валкирия изпищя.
	— Флетчър ще дойде скоро — каза момичето и вдигна Ехо-камъка. — Най-добре да се прибираш вече.
	Гордън я последва вън от гостната и нагоре по стълбите.
	— Събранието е днес следобед, нали?
	— Да — промърмори Валкирия. — След всичко, което стана в последно време, и с всичко, дето ми виси на главата, трябва да си губя времето и с тъпото събрание. Скълдъгъри казва, че е важно да видя как се играят политическите игри.
	— Късметлийка си — завистливо каза Гордън. — Когато бях жив, мечтаех да ме поканят на такова събитие.
	— Просто тълпа хора, които ще дрънкат един през друг какво трябва да се направи, за да възстановим Убежището. _Аз_ как да се впиша в обстановката.
	— Не знам. Ще създаваш общо намръщена атмосфера.
	— Е, _това_ го мога.
	Влязоха в кабинета, но вместо да последва Валкирия през тайната врата, която водеше в специалната стая, отделена за най-ценните му притежания, Гордън отиде до една от полиците с книги до прозореца.
	— Как е Флетчър напоследък?
	— Супер.
	— Запозна ли се вече с вашите?
	Валкирия се намръщи.
	— Не. И няма защо да се запознава с тях.
	— Смяташ, че няма да го одобрят ли? — продължи Гордън, без да откъсва поглед от книгите.
	— Смятам, че ще започнат да задават всякакви конфузни въпроси. А и не мисля, че ще им хареса да имам за гадже момче, което е по-голямо от мен.
	— Той е на осемнайсет, а ти — на шестнайсет години — отбеляза Гордън. — Не намирам разликата за толкова _драстична_.
	— Ако поискам да кажа на нашите за Флетчър, ще им кажа. В момента Скълдъгъри се е нагърбил със задачата да зададе всеки един възможен конфузен въпрос, който нашите биха задали, така че не се тревожи, нещата са под контрол.
	— Ето я — каза Гордън и измъкна тънка тетрадка. — Тук съм записал информацията за жената, която вероятно е в състояние да ти помогне.
	— Тя може да сложи печат върху името ми?
	— Не тя лично, но смятам, че познава този, който може да го стори.
	— Коя е тя?
	— Не е важно _коя_ е, а _какво_ е. Тя е банши.
	— Сериозно?
	— Повечето банши са безопасни — продължи Гордън. — Просто осигуряват една услуга, това е.
	— Каква услуга?
	— Когато чуеш писъка на банши, това е предупреждение, че предстои да умреш. Не съм сигурен какви точно са предимствата на подобна услуга, но си е услуга, няма две мнения. Двайсет и четири часа след като чуеш писъка, идва Дулахан да те отведе.
	— Какво е Дулахан?
	— Безглав конник, служи на баншите.
	— Безглав?
	— Да.
	— Ама сериозно ли?
	— Да.
	— Значи няма глава?
	— Това обикновено е значението на думата „безглав“.
	— Ама никаква глава?
	— Лепна се за тая глава, а?
	— Просто ми се струва глупаво, дори за магьосническата общност.
	— Ти прекарваш дните си с жив скелет, Валкирия.
	— Скълдъгъри поне има глава.
	— Вярно.
	— Че и една резервна в добавка.
	— Може ли вече да прекратим темата за главата?
	— Да. Прощавай. Разказвай нататък.
	— Благодаря ти. Та, значи, Дулахан кара Каретата на смъртта, която човек може да види единствено когато спре пред него, за да го отведе. Дулахан не е никак приятна личност.
	— Вероятно, защото си няма глава.
	— Може и да има връзка между двете, да.
	— Значи това банши — каза Валкирия, — от безопасните ли е или от опасните?
	— Е, _това_ вече не знам. Най-често баншите просто са потайни и избягват всички. Но ако не се зарадва да те види, то…
	— Да?
	— Препоръчвам ти да си запушиш ушите, ако я видиш да си отваря устата.
	Валкирия го изгледа.
	— Хубаво — рече. — Благодаря.
	— Кога смяташ да я посетиш?
	— Скоро. Имам предвид, при първа възможност. Искам да приключа с това. Мисля да отида… тази вечер.
	— Сериозно?
	— Да. Трябва да го направя, Гордън. Ако започна да отлагам, никога няма да се реша. Ще измисля нещо за пред Скълдъгъри. Няма да му липсвам.
	— Валкирия, доколкото знам, запечатването на името е страховита процедура. Ако ще го правиш, трябва да си сигурна, че _това_ е най-доброто решение.
	— Измислила съм как да се уверя напълно. Помниш ли, когато Дъск ме ухапа? Той вкуси нещо в кръвта ми, нещо, което ме белязва като различна. Мисля, че е имало връзка с това, че съм Даркесата. Сега ще отида да потърся второ мнение по същия въпрос.
	Гордън се смръщи.
	— Ще накараш някой друг да вкуси от твоята… О, сетих се. Имаш предвид _него_.
	— Сийлън ще може да ми каже какво е усетил Дъск. Ако се окажа права и Даркесата тече в кръвта ми, няма да имам нужда от повече подканяне. Просто трябва да запечатам името си.
	— Хубаво — нежно каза Гордън.
	Валкирия кимна и усети прилив от страх и вълнение. Остави ехо-камъка в тайната стая, взе тетрадката и запрелиства, докато намери информацията за банши. После я пъхна в джоба на палтото си и се върна в дневната. Телефонът й отново бипна и секунда по-късно Флетчър Рен се изправи до камината. Руса коса, стърчаща във всички посоки, устни, винаги готови за целувка или подигравателна усмивка, едната ръка зад гърба, а другата с палец, пъхнат хъшлашки в една от гайките на колана на джинсите му.
	— Аз съм великолепен — каза.
	Валкирия въздъхна.
	— Не думай.
	— Понякога, когато ме гледаш, не си ли мислиш: „Боже, той е великолепен“? А, не си ли мислиш така? Аз си го мисля, постоянно при това. Разбира се, мисля, че _ти_ също си великолепна.
	— Благодаря.
	— Имаш прекрасни тъмни коси и прекрасни тъмни очи, и хубаво личице и така нататък, сещаш се. Обожавам това, че се обличаш в черно, обожавам и новите ти дрехи.
	— Това е палто, Флетчър.
	— Обожавам новото ти палто — настоя Флетчър. — Гастли е ушил едно наистина прекрасно, прекрасно палто.
	И се ухили.
	— Изглеждаш ми напълно буден — каза Валкирия. — Никога не си напълно буден толкова рано сутрин.
	— Зает съм с едно малко проучване. Ти не си единствената, дето чете книги. Явно е възможно способностите ми да се засилят, ако поработя върху тях, така че реших да се пробвам. Дочух, че в Италия можела да се намери книга, писана от един известен телепортатор — вече покойник, както е ясно — която би ми била от полза, така че отскочих да я потърся.
	— Браво.
	— Обаче тя се оказа на италиански, така че я оставих обратно на рафта в книжарницата и се отбих до Австралия за сладолед — момчето измъкна другата си ръка иззад гърба. Държеше вафлена фунийка. — Донесох един и за теб.
	— Флетчър, зима е.
	— Не и в Австралия.
	— Ние не сме _в_ Австралия.
	— Ще те заведа до Сидни за пет минути, там ще хапнеш сладолед на топло, докато гледаш залеза, а после веднага се връщаме в нашата мизерия.
	Валкирия въздъхна.
	— Ти си живо прахосване на магьоснически способности.
	— Способностите ми са номер едно. Всеки иска да има моите способности.
	— Аз не искам да имам твоите способности. Много си ми харесва да мога да размятам хора наляво-надясно, само като измествам въздуха.
	— Е, всеки магьосник _без склонност към насилие_ иска да има моите способности. По-добре ли ти звучи?
	Валкирия се смръщи.
	— Аз не съм склонна към насилие.
	— Удряш хора всеки ден.
	— Не _всеки_ ден.
	— Вал, знаеш, че те мисля за страхотна, мисля, че ти си най-яката мацка, която съм срещал и най-хубавото момиче на света, но не можеш да отречеш, че се забъркваш в прекалено много схватки. Водиш живот, пълен с насилие, приеми го.
	Момичето се накани да спори, но после осъзна, че никакви аргументи не й идват на ум. Флетчър видя, че тя няма да вземе сладоледа и сам се зае да го облизва, вече напълно забравил разговора, който водят. Валкирия си погледна часовника, насилвайки съзнанието си да се върне към настоящето.
	— Ще ми купиш ли подарък за Коледа? — попита Флетчър и накара Валкирия да се усмихне въпреки цялото напрежение.
	— Ще ти купя. Гледай и ти да ми купиш.
	Момчето сви рамене.
	— Разбира се, че ще ти купя.
	— Гледай да бъде нещо страхотно.
	— То се знае. Ей, догодина по това време ще си имаш _още_ някого, за когото да купуваш подаръци. Кога трябва да се роди бебето?
	— В средата на февруари. Нали се сещаш, че ще ме карат да го бавя. Просто не знам как ще успявам да се справям.
	— Накарай отражението си да те отмени и в това.
	— Няма да оставям бебето на грижите на някакво си _отражение!_ Чуваш ли се какви ги говориш? От друга страна дори не знам как трябва да се гушкат малките бебета. Имат толкова големи глави. Не съм сигурна, че ще бъда добра кака. Надявам се сестра ми да не тръгне по моите стъпки. Бих искала да има истински приятели.
	— И ти имаш приятели.
	— Бих искала тя да си има приятели, които да не са с няколко стотици години по-стари от нея!
	— Осъзнаваш ли, че непрекъснато говориш за бебето като за „нея“?
	— Така ли? Не съм забелязала. Щом казваш. Просто ми се струва, че ще бъде момиче.
	— Смяташ ли, че ще има магически сили?
	— Скълдъгъри казва, че е напълно възможно. Разбира се, това изобщо не означава, че тя някога _изобщо ще разбере_, че на света съществува магия. Виж например братовчедките ми — в пълно неведение са.
	— А, да, печално известните Отровни близначки.
	— Те са наследнички на последния от Древните точно както съм и аз, но никога няма да узнаем дали владеят магията, тъй като те от своя страна дори не подозират, че магия въобще _съществува_.
	— Значи, ако ти не искаш сестричката ти да се замесва в откачения ти начин на живот, просто не трябва да й казваш за него. А след има-няма двайсет и пет години тя ще те погледне и ще рече нещо от рода на: „Ей, сестричке, ние двете с тебе изглеждаме на съвсем еднаква възраст. Как става тая работа?“ _Тогава_ например ще й кажеш ли, че магията забавя остаряването?
	— Сигурно ще й кажа, че вродената ми хубост ме прави да изглеждам вечно млада. Тя ще бъде малката ми сестричка все пак — ще вярва на всяка моя дума!
	— Честно да ти кажа, Вал, във възторг съм от това, че ще си имаш братче или сестриче. Когато се роди, ти вече непрекъснато ще си знаеш, че то ти се възхищава и взима пример от теб. Тогава ще започнеш сериозно да се позамисляш, преди да се втурнеш през глава в най-опасните ситуации.
	— Аз и сега се замислям сериозно преди опасните ситуации.
	— И после се втурваш през глава в тях.
	— Но все пак се замислям!
	Флетчър се усмихна.
	— Понякога се тревожа за теб.
	— Трогната съм.
	— Дори и за момент не ме взимаш насериозно, нали?
	— Не мога да те взема насериозно, Флетчър, имаш сладолед по носа. Освен това сме водили този разговор вече сто пъти. Ако ще още сто пъти да го водим, това няма да ме спре да върша онова, което върша.
	Флетчър лапна последната хапка от сладоледа и си избърса физиономията с ръкав.
	— Толкова силно ли си решена да бъдеш герой-закрилник на доброто?
	Валкирия го целуна и не отговори на въпроса. Флетчър грешеше, естествено. Изобщо не ставаше дума за това да бъде закрилник на доброто, вече не. Просто трябваше да се постарае да не се окаже в ролята на злодея.


>	6.
>	Новият месия

	Да се промъкнеш незабелязано до някого, който вижда в бъдещето, не е толкова непосилна задача, колкото мнозина мислят. Подробностите са плаващи, обстоятелствата се менят, вселената се мъчи да се успокои в някакво бегло подобие на баланс и рано или късно всеки съзира възможност да стори онова, което иска, независимо какво е то. Номерът е човек да не спира да дестабилизира този свят, който иска просто да бъде оставен на мира.
	Соломон Рийт беше уверен, че на самия него просто му е предопределено да дестабилизира света. Оставил голяма част от задачата си в ръцете на съдбата, той вече три пъти беше обикалял около студиото за татуировки, беше хвърлял ези-тура, за да реши бъдещето, три пъти монетата беше казвала „не“ и Соломон се беше отказвал да действа. На четвъртия път обаче съдбата беше благосклонна и некромантът се запъти нагоре по стъпалата към вратата на Финбар, стиснал черна торба в едната си ръка и бастуна си в другата. Отвътре не се долавяше нито звук. Нито звънтящото свистене на иглата на татуиста, нито бъбрене, нито смях или викове. Рийт буквално усещаше капана пред себе си, но това не забави крачката му. Качи всички стълби, обърна се да огледа улицата зад гърба си, влезе и точно в същия момент един кльощав мъж, облечен във фланелка на „Поугс“, го нападна с възглавница. Тъй като възглавницата по принцип не спада към най-смъртоносните оръжия на света, тя отскочи меко от рамото на Рийт, а кльощавият се обърна и се опита да побегне. Рийт пусна бастуна си на земята, пресегна се рязко, докопа мъжа и го запрати на татуисткия стол, който подозрително напомняше зъболекарски. Мъжът се стовари грозно отгоре му.
	— Финбар Ронг — произнесе Рийт и остави черната торба на близката маса. — Мога ли да ти викам Финбар? Подозирам, че знаеш кой съм.
	Финбар скочи на крака и протегна напред ръце със смешно сковани пръсти.
	— Знам — каза, — и смятам, че трябва да те предупредя, човече, не можеш да се справиш с мене. Имах видение за нашата схватка и знам предварително всяко твое движение.
	Сенките се надигнаха и се омотаха около бастуна на Рийт, вдигнаха го от пода и го положиха в протегнатата длан на некроманта.
	Финбар кимна.
	— Знаех, че ще направиш точно това.
	Рийт закрачи около стола. Финбар заотстъпва в противоположната посока. Рийт се врътна и понечи да обиколи от другата страна, Финбар пак се дръпна.
	Рийт въздъхна.
	— Това е смеш…
	— _Смешно!_ — бързо го прекъсна Финбар. — Видя ли? Вече съм преживял тази наша среща. По-добре си тръгвай веднага, пич, спести си болката.
	— Ако _наистина_ си виждал схватката ни, значи си знаел _точно_ кога ще дойда в студиото, а ако си го знаел, защо ме нападна с _възглавница?_
	Финбар се поколеба.
	— Аз… си играя с теб, ами да, точно така, играя си с теб. Ако те ударя с възглавница, а не с юмруците на гнева си, _ще удължа_ агонията ти. Като изтезание с вода, обаче с възглавници. Изтезание с възглавници.
	— Не ми _звучи_ кой знае колко болезнено.
	— Е, може и да му сменим името…
	— Ти си обучен боец, така ли да разбирам?
	— О, да!
	— Малко си хърбав, да ти кажа. Недохранен направо.
	— Видът лъже, човече. В края на краищата, най-силният мускул в човешкото тяло е _мозъкът_.
	— Е, значи, докато не започнеш да ме удряш с мозъка си, съм в безопасност.
	Внезапно Финбар хукна към вратата. Рийт направи крачка и подкоси краката му с бастуна. Долавящият се тресна в стената.
	— Ох — простена.
	Рийт го сграбчи за яката, вдигна го, повлече го обратно и отново го блъсна на стола.
	— Кога получи видение, че ще дойда при теб?
	— Снощи — изскимтя татуистът.
	— И какво направи по случая?
	— Отпратих Шарън и детето на сигурно място. Щях да тръгна с тях, но после видението се смени и ми показа, че нямаш намерение да идваш.
	— Но нали преди няколко минути, когато…
	Долавящият кимна.
	— Трето видение получих. Видях, че имаш намерение да се качиш по стълбите. Възглавницата беше единственото ми оръжие.
	От техническа гледна точка тя не може дори да се _нарече_ оръжие.
	Финбар загледа обидено.
	— В ръцете на истинския майстор _всяко_ нещо е оръжие.
	— Но ти _не си_ истински майстор, Финбар! — Рийт го бутна с върха на бастуна и го накара да седне назад в стола. — Видението ти показа ли ти _причината_ да дойда при теб?
	— Чак дотам не стигна.
	— Имам нужда да ми направиш една услуга. Искам да погледнеш в бъдещето на Валкирия Каин и да ми разкажеш онова, което виждаш там.
	— Защо не попиташ самата нея, тя знае всичко, което съм виждал.
	— Трябва да погледнеш отново, защото онази информация, от която се нуждая, не ти се е явявала досега. Искам да се вгледаш по-надълбоко.
	— Не мога да го направя — поклати глава Финбар. — Няма да го направя, Вал ми е приятелка. Можеш да ме измъчваш колкото си искаш.
	— Мога ли?
	Татуистът пребледня.
	— Образно казано.
	Рийт се усмихна, сенките плъзнаха нагоре по стола и се омотаха здраво около ръцете и краката на Финбар, преди той да успее дори да помръдне. Рийт отиде до черната торба на масата.
	— Бъди спокоен. Знам, че си човек, който няма просто така да предаде приятел. Затова съм се постарал да ти отнема правото на избор по този въпрос.
	Некромантът извади от торбата стъклено кълбо, монтирано в каменен обков.
	Установил бързо, че не може да се отскубне, Финбар се беше отпуснал на стола.
	— Ще ме подкупиш със сувенир? — попита. — Малко е… обидно, не мислиш ли?
	— Нямам намерение да ти го подарявам.
	Тогава Финбар видя живото късче мрак, което бясно се мяташе вътре в кълбото. Лицето му се изопна и гласът му стана писклив:
	— Това е Капан за души.
	— Да, така е. А това вътре е Останката, която причини толкова главоболия на всички ни само преди няколко месеца. Това е гадинката, която облада Кенспекъл Граус и го принуди да поправи Механизма на опустошението, с чиято помощ беше разрушено Убежището. Това е една много лоша Останка.
	Финбар облиза нервно устни.
	— Не можеш да сложиш нещото в мен. Просто _не можеш_ да го сториш, човече. Слушай това чудо е _зло_, то е зло, нали? Когато влезе в мен, то ще започне да те лъже, няма да ти каже истината за онова, което искаш да чуеш.
	— То ще ми каже онова, което искам _да узная_, Финбар, ако усещаш разликата.
	— Моля те, не го прави — долавящият почти заплака.
	— После веднага ще го извадя от теб — обеща Рийт. — Все е едно ще си припаднал; после няма да помниш нищо.
	— Не го искам в мен. То ще ме промени.
	— Промяната ще трае само минути.
	Рийт завъртя кълбото в обкова и отстъпи крачка назад.
	Живият мрак се изцеди от Капана и Останката се стрелна директно към Финбар. Той извъртя глава, стисна очи и устни, но създанието не се отказваше лесно. Израстъци, които можеха да се нарекат ръце, стиснаха челюстите на татуиста и ги раздалечиха. Рийт гледаше и се бореше с порива на секундата да прибере гнусното същество обратно в стъкления затвор.
	Финбар се опита да изпищи, но Останката, ивица усукан мрак, се запровира надолу в гърлото му. Писъкът заглъхна и гръклянът на кльощавия мъж изпъкна неестествено. Тялото му се замята на стола, но сенчестите въжета на Рийт го държаха здраво. Изведнъж долавящият се отпусна напълно. Мина още миг, после плетеница от черни вени плъзна под кожата му, а устните му почерняха. Очите му рязко се отвориха.
	— Защо така става — заговори Финбар, — че всеки път, когато се освободя, се налага да се заселя в тяло, което не е в разцвета на физическите си сили? Последния път беше някакъв си старец. Сега е… това.
	— Не съм те пуснал, за да си бъбрим — каза Рийт. — Искам да узная онова, което ме интересува.
	— И защо да помагам на _теб_ да изкопаеш важна информация за старата ми дружка Валкирия?
	— Тя не ти е приятелка — отвърна Рийт. — Приятелка е на _Финбар Ронг_.
	— Ето на, човече, и ти правиш същата грешка като всички. Аз _съм_ Финбар Ронг.
	— Не, ти си Останка.
	— В интерес на истината, да бъдеш Останка е само _възможност_. Останката хвърчи напред-назад, непрекъснато вбесена, няма кой знае каква самостоятелна мисъл. Не е личност, няма съзнание. Но когато се засели в тяло, това се променя. Останката се превръща в нещо завършено. Аз _съм_ Финбар Ронг, но едновременно съм и Останката в него. Ние двамата сме много щастливи заедно, както отлично виждаш — съществото се усмихна, черните вени потънаха в кожата и изчезнаха, черните устни придобиха обичайния си цвят.
	— За теб е лесно да минеш за нормален човек, нали? — попита Рийт. — Да скриеш издайническите белези, които сочат обладания?
	— Да, ако се наложи.
	— Хубаво е да бъдеш вън от Капана за души, нали?
	— О, да! — разсмя се Финбар. — Това чудо е по-лошо дори от стаята в хотел „Среднощ“.
	— Вече вкуси малко свобода, искаш ли още? Мога да ти я осигуря. Мога да те пусна да си вървиш.
	— Преди няколко минути каза, че след като узнаеш каквото те интересува, веднага ще ме отделиш от това тяло.
	— Аз съм некромант. Излъгах, за да не… те плаша прекалено. Да не плаша предишната личност на това тяло, искам да кажа. Погледни в бъдещето и ми кажи какво виждаш.
	— Какво те кара да мислиш, че ще видя нещо ново?
	— И аз, и ти знаем, че долавящите много внимават да не се пресилват и не се напрягат излишно. Гледането в бъдещето е много опасна работа. Съзнанието може да се пречупи.
	— Вярно е, че може.
	— Но сега обладаното съзнание е допълнително подсилено от твоето присъствие в него, нали? По-силно е. Ти можеш да погледнеш по-надалеч, да се взреш по-внимателно и да видиш онова, което те интересува.
	— Напълно прав си — кимна Финбар. — Но защо да ти вярвам? Последните хора, които ме помолиха за услуга, ме сложиха в тялото на грохнало старче. Не отричам, че да бъда Кенспекъл Граус дори само за ден, беше страшно весело, особено когато забивах гвоздеи в ръцете на Танит Лоу, но фактът, че бях излъган, си остава. Онези типове не ме освободиха, макар че ми обещаха да го сторят.
	— Скарабей никога не е се е славел като човек, на когото може да се има доверие.
	— А на теб _може_ да се има доверие, това ли ми казваш? Че ти си _некромант!_
	— Предлагам друго тогава. Или ще погледнеш в бъдещето и ще ми разкажеш всичко, или ще те убия. Останките не могат да обладават нещо, което не е живо, прав ли съм? Ако тялото на Финбар Ронг умре, Останката в него също ще умре. Искаш ли да умреш? Искаш ли някой от вас двамата да умре?
	Финбар се усмихна.
	— Човече, продължаваш да говориш така, сякаш в това тяло има две съзнания. Не е така. Отначало имаш Финбар, имаш и Останката. Когато ги събереш заедно, получаваш мен. А аз, да ти кажа право, смятам, че ако ме убиеш, светът искрено ще се тъгува от този факт.
	Рийт се усмихна в отговор.
	— Сигурен бях, че ще погледнеш на нещата точно така.
	— Преди да почна, ще ми трябват някои неща. Билки, отвари, да ме погалиш по гърба…
	— Имаш три секунди да започнеш.
	— Едно _бързо_ погалване тогава.
	Рийт вдигна заплашително бастуна и Финбар пак се разсмя.
	— Окей, окей! Този път мога да мина и без екстрите. Отстъпи назад. Като ми висиш така на главата, не мога да се отпусна както се полага.
	Рийт кимна.
	— Свърши работата, Останке, или се връщаш в стъклото.
	— Кротко! — издиша рязко Финбар, затвори очи и гласът му премина в шепот. — Старата ми дружка Вал — замърмори. Ще ми покажеш ли защо всички толкова са се заинтересували от теб? Ще ми покажеш ли какво те чака…?
	Рийт потисна облекчената си усмивка, когато Финбар продължи да ломоти неразбрано с все по-тих глас. Никога не беше разбирал долавящите. Те бяха магьосници, доброволно избрали такава област, в която човек борави с емоциите, а не с юмруците си. Според Рийт долавящите бяха банда изкукуригали хипита пацифисти, а той лично никога _не беше харесвал_ хипитата. 60-те и 70-те бяха за него едни изключително дразнещи десетилетия.
	— Ето я — каза Финбар с лека усмивка. — Намерих я.
	— Колко напред в бъдещето си? — побърза да попита Рийт.
	— Трудно е да се каже, човече… Изглежда малко по-голяма… Има татуировка…
	— Некромант ли е?
	Веждите на Финбар се извиха над затворените му очи.
	— Не знам…
	— Какво прави?
	— Крачи…
	— Къде?
	— Сред руините.
	Рийт поклати глава.
	— Това е по времето на Даркесата, нали? Тя не ме интересува. Трябва да узнаеш дали Валкирия е Вестителя на смъртта.
	— Виждам само онова, което виждам — каза Финбар напевно. — Само важните моменти от историята привличат дарбата ми…
	— Погледни встрани тогава, потърси — изръмжа Рийт, но долавящият не обърна внимание на нетърпението му.
	— Никога преди не съм виждал такива подробности — продължи Финбар в дълбокия си транс. — Винаги съм се дърпал… Но сега виждам всичко… Толкова много мъртви… Прекрасно…
	Рийт се насили да не изкоментира.
	— Гледам Даркесата… Тя е великолепна… Носи се сред града, смъртта е с нея… Това ще ти хареса, пич, определено… Толкова много смърт…
	— Не искам да гледаш Даркесата, а Валкирия — очите на Рийт се присвиха. — Освен ако…
	Финбар се усмихна сънно.
	— Освен ако какво?
	— Валкирия там ли е още? Виждаш ли я въобще?
	— Чувствам присъствието й, но виждам единствено Даркесата.
	— Може би това подсказва истината — обади се Рийт, внезапно развълнуван. — Може би това е начинът, по който е решила да действа. Ако Валкирия _все пак е_ Вестителя на смъртта, навярно се изправя срещу злото и се бори с него. Може би точно тя е онази, която унищожава Даркесата и _тъкмо тази победа_ води до настъпването на Прохода. Така Валкирия спасява света.
	— Не виждам нищо подобно — каза Финбар. — Виждам единствено Даркесата — усмивката му се смени с гримаса. — Боли ме, между другото…
	— Продължавай да гледаш.
	— Боли ме главата.
	— Продължавай да гледаш или направо _ще си изгубиш_ главата.
	— Ще продължавам да гледам в такъв случай.
	От носа на долавящия закапа кръв. Рийт премълча.
	— Пак я намерих — радостно обяви Финбар.
	— Валкирия?
	— Даркесата. Тя ме привлича… Нямам избор. Тя е… всичко. Толкова е студена. Опитвам се да се приближа, но тя е… Не прилича на нищо, което съм _виждал_ някога…
	— Виждаш слабост у нея? Виждаш ли как Валкирия би могла да я унищожи?
	— Даркесата _няма да бъде_ унищожена! — озъби се внезапно Финбар. — Тя е всичко!
	— Кажи ми слабото й място.
	— Няма слабо място! Тя е съвършенството!
	— Но коя е тя? Откъде идва?
	Финбар се напрегна още, от ушите му също потече кръв.
	— Сенките около нея са плътни… Опитвам се да видя лицето й… Обърнала се е настрани от мен… Не, чакай, чакай, обръща се пак, виждам я…
	Финбар млъкна.
	— Е? — настоя Рийт. — Видя ли лицето й? Как изглежда? Коя е тя?
	Очите на Финбар се отвориха. Той примигна срещу Рийт.
	— Това променя всичко.
	Рийт се наведе до долавящия.
	— Коя е тя, проклет да си?
	— Вие, некромантите, имате вашия си месия — изрече Финбар. — Сега и ние, Останките, си имаме наш.
	Мрежата черни вени отново изплува по кожата на кльощавия татуист, главата му се люшна рязко и се заби право в носа на Рийт. Той изруга и залитна назад, усети как оковите от сенки се късат и падат под удвоената сила на Останката Финбар. Некромантът усети, че го сграбчват ръце и в следващия миг полетя и се блъсна в насрещната стена. Преметна се и се свлече, пръсвайки с трясък оборудването на студиото.
	— Дано нямаш нищо против, човече — каза Финбар, отново ухилен, — но смятам да те обладая за малко. Имам чисто нова мисия и се нуждая от някои подобрения в хардуера.
	Рийт усети вкуса на собствената си кръв. Бастунът беше някъде на пода зад него. От помещението имаше два изхода — през вратата и през прозореца. Прозорецът беше по-близо.
	Финбар отвори широко уста. Рийт зърна как Останката се подава отвътре, извъртя се рязко, грабна бастуна, замахна и сенките разбиха прозоречните стъкла. Без ни най-малко колебание, некромантът се хвърли навън, приземи се болезнено на паважа, хората по улицата се пръснаха в ужас. Той дори не погледна шокираните им лица. Не погледна и нагоре към Финбар, застанал до счупения прозорец. Просто побягна.


>	7.
>	Кръв

	Валкирия слезе от таксито до парка „Света Ана“. Дърветата и тревата бяха все още покрити с хрупкава слана, която слабото слънце не можеше да стопи. Момичето подмина бълбукащия поток, усмихна се на едно изведено на разходка кученце. Дъхът й излизаше на облачета, беше пъхнала ръце дълбоко в джобовете си. Пое по една незабележима пътечка сред дърветата. Под ботушите й пукаха съчки.
	Сийлън стоеше на ръба на площадката, който се спускаше отвесно пред краката му на почти пет метра височина. Дори не мръдна, когато Валкирия приближи. Взираше се в една двойка на долната алея — възрастни съпрузи, излезли да се разтъпчат набързо в студа. За миг момичето се зачуди дали вампирът е гладен.
	— Имам нужда от помощта ти — каза и проследи движението, с което той бавно обърна очите си към нея. Да бъде прикована от погледа му беше наелектризиращо преживяване, едновременно възбуждащо и тревожно. Валкирия не се радваше на властта, която вампирът имаше над нея. Да бъде близо до него беше все едно да бъде близо до Чайна, но в случая с Чайна поне знаеше, че привличането, което изпитваше, е предизвикано от магия. Привличането към Сийлън обаче беше истинско и по тази причина — много по-опасно.
	— Чакам — обади се той с лека усмивка и момичето осъзна, че не е продумала вече минута. Рязко обърна глава и остави косата да падне върху лицето й, за да скрие руменината, която изби по страните й.
	— Ще те помоля нещо, което няма да ти хареса — започна Валкирия. — Затова, ако се съгласиш да го направиш, ще го смятам за голяма услуга, която се задължавам да върна. Проблемът е, че не мога да ти кажа точната причина, поради която настоявам да изпълниш молбата ми. Уверявам те, че си имам причини, но ще се наложи да приемеш думите ми на доверие.
	— Какво трябва да направя?
	Валкирия се поколеба.
	— Искам да вкусиш кръвта ми.
	Усмивката на Сийлън замръзна на устните му.
	— Шегуваш се.
	— Дъск ме ухапа — продължи момичето. — Знаеш колко много искаше да ме убие, а когато имаше шанс да го стори, не се възползва от него. Не си ли се чудил защо най-злият вампир не ме разкъса онзи път на стадиона?
	— Защото аз го спрях — рязко отвърна Сийлън.
	— Не. Когато ти дойде, той вече ме беше блъснал далеч от себе си. Казал на Били Рей Сангуайн, че вкусил кръвта ми и… Не знам. Нещо станало, имало нещо в кръвта ми, което го накарало да си промени намерението. Желанието му да ме убие се изпарило. И той, и Били Рей решили, че ще бъде много по-жестоко, ако ме оставят да живея.
	— Значи искаш от мен да ти кажа какво е това специално нещо в кръвта ти?
	— Да.
	— Дъск е стотици години по-стар от мен. Има способност да различава хиляди различни нюанси във вкуса, които аз дори _не съм започнал_ да долавям. Дъск е гастроном. Аз — не.
	— Можеш да опиташ.
	— Няма смисъл.
	— Сийлън, има нещо сбъркано в мен, как не разбираш? В личността ми се крие нещо страшно и Дъск го усети на мига, само при една леко ухапване. Ти нямаш неговия опит, но можеш поне да _пробваш_.
	— Не съзнаваш какво ме молиш. Твърде опасно е.
	— Свикнала съм с опасностите.
	— _За мен_, Валкирия. Твърде опасно е за _мен_. Не знам как Дъск е съумял да се въздържи, но аз не съм толкова силен. Ако те ухапя, ще продължа да се храня от теб, докато умреш.
	— Не ме хапи тогава. Ще си порежа пръста и ти ще близнеш една капка.
	— Моля те, бъди така добра да си припомниш с кого точно разговаряш в момента. Има причина да ме причисляват към групата на чудовищата. Наистина ли мислиш, че да ме оставиш да вкуся капка от кръвта ти е добра идея? А? Не се ли сещаш, че това ще ме побърка? Една капка и ще искам и останалото. Всичкото.
	— Ти имаш разум. Дори, когато се храниш, не губиш способността да разсъждаваш, нали? Не си животно.
	— Точно това съм. Гледаш ме на дневна светлина и мислиш, че създанието, което виждаш, съм аз. Сийлън. Мислиш, че вампирът е нещо, което изпълзява само нощем, а после на сутринта си отива и Сийлън пак се връща на негово място. Все още не си разбрала, че вампирът _е_ Сийлън. Това лице е маска. Тази кожа е камуфлаж. Под нея се крие моето истинско Аз, Валкирия. Не съм измъчена душа. Не съм потънал в размисъл романтически персонаж. Аз съм звяр и миг не минава, без да ме дави неутолимото желание да ти изтръгна гръкляна. Бездруго нито един друг вампир на света не иска да има нищо общо с мен и, честно да ти кажа, никак не ми се ще и детективът-скелет, и жадните му за отмъщение приятелчета да ме притиснат до стената веднага след като съм се нахранил от изстиналия ти труп. Безсмъртието си ми харесва. След известно време човек свиква с него.
	Валкирия не сваляше поглед от вампира, но не продума и дума, наблюдаваше как гневът го напуска, докато малко по малко и той, и тя полека се превърнаха отново просто в двама души, застанали в мълчание сред парка.
	— Знаеш ли — каза най-после момичето. — Това е най-дългата реч, която някога съм те чувала да изричаш.
	Сийлън кимна.
	— Тъкмо си мислех същото.
	— Добре ли си?
	— Малко ме заболя гърлото.
	— Може би е добре да поседнеш, да не ти прилошее.
	Той се усмихна и тя се усмихна в отговор.
	— Наистина те моля да ми помогнеш.
	Усмивката му изчезна.
	— Не. Вече ти казах — не.
	— Слушай ме сега. Работя върху нещо, върху един план, който може да ми реши проблема. Дори се надявам, че може да реши всичките ми проблеми. Работата е там, че е опасен. Много опасен. Може да ми струва живота. Не мога да го споделя нито със Скълдъгъри, нито с Танит, нито с Флетчър, защото те ще се опитат да ме спрат.
	— Но с мен ще го споделиш, защото си мислиш, че аз няма да се опитам да те спра, така ли?
	— Не. С теб също няма да го споделя. Преди обаче да се заема с изпълнението на този план, трябва да съм сигурна, че постъпвам правилно. Трябва да знам какво е разбрал Дъск за мен, какво е усетил в мен. Ако е нещо страшно — а аз си мисля, че точно така ще се окаже — тогава трябва да поема риска, защото той е единствената ми възможност за спасение. Ако обаче не е нищо страшно, забравяме за случая. Чисто и просто.
	Сийлън се отвърна от нея и дълго мълча.
	— Добре — каза най-после. — Но след като опитам кръвта ти, най-добрият вариант е никога повече да не се виждаме.
	— Не драматизираш ли малко?
	— Може би.
	— Но това е глупаво. Защо да не трябва да се виждаме?
	— Казваш го, сякаш ще ти липсвам.
	— Разбира се, че ще ми липсваш. Ти си ми приятел.
	— Нищо подобно.
	Валкирия се намръщи.
	— Не си ли ми приятел?
	— Ти и аз никога не можем да бъдем просто приятели, Валкирия. Орисани сме или да не означаваме нищо един за друг, или всеки да е всичко за другия.
	Валкирия се вторачи в него, мъчейки се да проумее думите му.
	— Ъм…
	— Красноречива както винаги.
	— Ами… Сийлън, аз съм с Флетчър. А и _харесвам_ Флетчър, не че искам да те нараня, но аз… Не знам какво чувствам към теб. Малко съм изненадана в момента, честно да ти кажа.
	— Наистина ли никога не си си давала сметка какво чувствам _аз_ към теб?
	— Не, наистина не съм, наистина. Съжалявам, ако си си мислел, че разбирам.
	— Ясно.
	Валкирия го изгледа напрегнато и отстъпи крачка.
	— Е, сега вече се чувствам ужасно.
	— Не бива — каза Сийлън.
	— Няма как да не се чувствам ужасно. Ти нали… Надявам се, не смяташ, че съм те подвеждала или нещо подобно.
	Той поклати глава и наведе поглед към земята.
	— Разбира се, че не. За всичко съм виновен аз.
	— Никой за нищо не е виновен, Сийлън. Не си сгрешил в нищо. Просто, нали разбираш, аз съм с Флетчър и никога не съм дори и мислила… че ти си възможност за мен.
	— Защото съм вампир — каза той кротко, но думите сякаш оголиха Чудовищната дамга на душата му.
	— Да, и заради това — призна Валкирия. — Но най-вече, защото аз съм на шестнайсет години, а ти на… стотина.
	— А! — поусмихна се вампирът. — Значи съм твърде стар за теб.
	— Да, меко казано.
	— И дълбоко в теб няма дори една частичка от сърцето ти, която да се чуди какво би било да си с мен?
	Валкирия преглътна.
	— Не съм… Не съм казала _това_…
	— Наистина ли се нуждаеш от помощта ми?
	— Да. Да, наистина.
	— Добре — той пристъпи напред, сложи ръка на рамото й, а с другата отмести косата от шията й. — Отсега ти се извинявам, ако те заболи.
	— Хапали са ме и преди — отвърна Валкирия и стисна зъби.
	Сийлън я притегли към себе си и тя зачака. Когато беше толкова близо до Флетчър, чувстваше топлината на тялото му, топлината, която се излъчваше от него с всеки бърз удар на буйното му сърце, но от Сийлън не идваше никаква топлина. Той беше леден като камък. Устните му бяха на сантиметър от голата й кожа, но тя не чувстваше дъх. Пръстите на дясната му ръка бавно отдръпнаха яката на палтото, лявата се зарови в косата й. Валкирия зачака зъбите му. Студеното му тяло изведнъж се отпусна и вампирът отстъпи.
	— Не мога — промърмори. — Ще те разкъсам — измъкна от якето си джобно ножче, разгъна острието и й го подаде. — Само една капка. Не повече, Валкирия, разбра ли? Трябва да мога да се справя с една капка. Надявам се.
	Валкирия притисна стоманата във възглавничката на пръста си, примижа, когато проби кожата. Капка кръв бавно изби, момичето я пое с връхчето на ножа и го подаде на вампира. Сийлън се поколеба, после вдигна ръка до устните си и прокара език по острието. Бавно раздвижи челюст, докато вкусваше кръвта, после сгъна ножчето и го прибра. Движенията му бяха бавни и премерени; очите — затворени. Преглътна, облиза се като лъв, надвесен над антилопа с прекършена шия.
	Валкирия изведнъж се преизпълни с желание да отстъпи по-далеч от него.
	— Сийлън? — повика го тихо.
	Но той вече беше върху нея, повдигна я от земята, понесе я напред, зъбите му бяха оголени, главата му посягаше към шията й. Тя се замята, гърбът й опря в кората на едно дърво, а той се дръпна от шията й и покри устата й, целуна я, устните му се впиха хищно в нейните. Целувката я слиса и й трябваше цял миг, преди да осъзнае, че отвръща, че го целува в отговор. Почувства как ръцете й се обвиха плътно около шията му, как тя цялата се притиска до гърдите му. После нещо проблесна в съзнанието й.
	Единият й крак я отблъсна от дървото, а с другия направи марка и препъна вампира. Двамата паднаха едновременно, тя се изтърколи надалеч от него и скочи на крака. Отвори уста да проговори, но той вече я беше притиснал откъм гърба, студените му длани обръщаха лицето й към неговото за нова целувка. Валкирия прие, изведнъж се сгуши в него, остави слабостта да я изпълни до краен предел, а после силата отново се върна. Прекъсна целувката и го отблъсна.
	— Това няма да се случи — издиша.
	— Вече се случи — отвърна той, а очите му бяха потъмнели, жадни.
	— Какво видя? Сийлън! В кръвта ми. Какво усети?
	Той се усмихна.
	— Нищо. Вкусих от кръвта ти и не усетих нищо в нея.
	— Сигурен ли си?
	— Не знам какво е разбрал за теб Дъск от едно ухапване, но аз не долових нищо специално. Единствената разлика между твоята и кръвта на останалите хора е… древната история.
	— Какво имаш предвид?
	— Кръвта ти е прастара. Линията ти потъва в миналото до дни на велика мощ.
	— До Последния от Древните?
	— Сигурно — той посегна да я погали и тя го плесна по ръката. Усмивката му стана отново широка и жадна. — Но всеки знае, че си наследница на Древните. Не разбирам защо на Дъск това му се е сторило като някаква важна новост.
	— Може би е усетил нещо друго.
	— Много е възможно. Промених си мнението.
	— Относно кое?
	— Относно това, че трябва да прекарваме повече време далеч един от друг.
	— Сийлън…
	— Сега смятам, че трябва да прекарваме повече време _заедно_.
	— Мисля, че трябва да си вървя.
	Валкирия понечи да го подмине, но вампирът се засмя и я сграбчи за лакътя. Тя се извъртя рязко и застина, лице в лице с него.
	— Флетчър е едно момче — каза той тихо.
	— Аз му викам „гадже“.
	— С теб сме родени един за друг.
	— Леле майко — отвърна тя. — Винаги ли гледаш на нещата толкова сериозно?
	Сийлън я загледа, сякаш щеше да се засмее, но после се натъжи и се дръпна от нея.
	— Казах ти — промърмори и отвърна очи, — невинаги успявам да… Невинаги се контролирам.
	Валкирия използва възможността и се отдалечи бързо.
	— Благодаря — подвикна през рамо.
	Сийлън не отвърна.


>	8.
>	Кралят на зомбитата

	Хладилният камион отби и спря. Минаха секунди, после шофьорът слезе. Мъж на средна възраст с лоша кожа. Не беше и особено умен, имаше склонност да дрънка глупости, които дразнеха господаря му. Господарят му беше велик човек, който сееше ужас. Господарят му беше Върховният убиец. Господарят му беше Кралят на зомбитата.
	Бияча отвори задната врата и Вориен Скейпгрейс, Кралят на зомбитата, се изправи царствено на ръба на каросерията, примигвайки на студеното следобедно слънце.
	— Пристигнахме ли? — попита величествено.
	— На мястото сме — отвърна Бияча и кимна с тъпата си кратуна. — Малко се поизгубихме по едно време. Свих по грешната отбивка, та трябваше да спра да питам за посоката. Имам карта, ама е старичка и с всичките нови еднопосочни ми е малко трудно да…
	Продължи да бъбри, отегчавайки Краля на зомбитата с парализиращи съзнанието подробности. Не за първи път на Скейпгрейс му се прииска да беше избрал някой друг за своя дясна ръка. Всички, които беше ухапал _след_ Бияча, се бяха разложили с нормалната скорост за средностатистически труп, но Бияча — за съжаление — явно беше наследил част от устойчивостта на Вориен.
	Но дори великият Крал на зомбитата напоследък никак не изглеждаше добре. Преди месеци Валкирия Каин обгори тежко лицето му. Беше опитал да обели изгорялото на дебели люспи, но положението само се беше влошило. Тялото му не се възстановяваше, затова всяко обезобразяване оставаше завинаги, от време на време части от него падаха или спираха да действат. Оцеляването се беше превърнало в единствената му амбиция. Придвижваше се само в хладилния камион, гледаше изобщо да не се излага на слънце, целият се беше накачил с ароматизатори за кола, които едва прикриваха смрадта на разлагаща се плът с облаци борово ухание.
	Оцеляване. Това беше ключовата дума. Затова и беше дошъл днес на това място. Скейпгрейс излезе от камиона и скочи на платното.
	— Какво искате да направя, господарю? — попита Бияча, разтреперан угоднически.
	— Стой тук — отвърна Скейпгрейс — и не ме дразни. Как ми е лицето?
	Бияча се поколеба.
	— Доб… Добре е. Добре. Гримът… Наистина крие най-лошите белези.
	— А костюмът? Има ли плът по него? — едно ухо му беше паднало изненадващо само преди ден. Беше го залепил с каноколит.
	— Чистичък си е, сър.
	— Отлично. Връщай се в камиона, Бияч.
	— Да, сър… Само дето…
	Скейпгрейс въздъхна.
	— Какво?
	— Не е ли по-добре аз да поговоря с тези хора, господарю? Те са цивилни, а моите особени белези няма да ги… разтревожат.
	— Глупости. Всичко съм измислил. Имам план и съм предвидил всяка възможност. Подготвил съм отговор на всеки въпрос, който вероятно ще ми зададат, както и за куп други, дори най-невероятни. Версията ми е бетон. Лъжите ми са гениално изплетени и сто процента непробиваеми. Ти само ще объркаш всичко.
	— Да, господарю.
	— Връщай се в камиона, идиот.
	Бияча се поклони и стори както му наредиха. Скейпгрейс нагласи вратовръзката си и закрачи уверено по паважа. Улицата беше задънена, на нея имаше само три сгради — две погребални бюра едно срещу друго и една жилищна кооперация най в дъното, с паркиран пред нея голям автомобил.
	Скейпгрейс влезе в първото погребално бюро. Мъж в траурен костюм избърза да го посрещне, после зърна лицето му и се олюля.
	— Положението само изглежда страшно — добродушно се засмя Скейпгрейс.
	— Разбирам… — отвърна мъжът.
	— Нараняванията ми са от същия инцидент, при който загина брат ми — продължи Скейпгрейс, смътно съзнавайки, че може би е добре да престане да се смее. — Ужасен шок. Трагедия. Всички сме дълбоко опечалени от загубата му.
	Собственикът на погребалното бюро разтърси ръката на Скейпгрейс и се усмихна тъжно.
	— Бихте ли желали да седнете? — предложи с участие.
	— Да, благодаря. Чувствам се малко омаломощен от загубата на любимия ми брат.
	Собственикът на погребалното бюро му посочи едно удобно кресло, а сам се настани зад голямо бюро и тържествено разгърна грамаден журнал. Измъкна скъпа писалка и вдигна очи към Скейпгрейс:
	— Позволете да узная името ви?
	Скейпгрейс беше репетирал тази част многократно, когато се беше готвил за различните въпроси, с които можеше да се сблъска. Този беше от лесните.
	— Елвис О’Керъл.
	Собственикът се поколеба, после кимна и записа името.
	А името на брат ви?
	— Моля?
	— Как е било името на брат ви?
	Скейпгрейс застина. Всичко вървеше толкова добре.
	— Името на брат ми… — изрече, — името му ме кара да се обливам в сълзи всеки път, когато го чуя. Името му, името на брат ми, на мъртвия ми брат, е… — съзнанието му препускаше, катереше по стени и прескачаше препятствия. Едно име. Едно простичко име. Имаше нужда само от едно-едничко име, за да премине на следващия етап от разговора, но име не му хрумваше. Съзнавайки, че зяпа собственика на погребалното бюро с възможно най-втрещената физиономия, Скейпгрейс докопа напосоки име от познанията си по история и изстреля:
	— Адолф.
	Сега собственикът зяпна шашнато.
	— Как казахте, моля?
	— Адолф О’Керъл — продължи Скейпгрейс, мъчейки се да запази спокойствие. — К-то е главно.
	— Брат ви се е казвал Адолф?
	— Да. Нещо нередно ли намирате в това? Адолф е традиционно име в рода ни. Имах чичо Адолф и пралеля Адолф.
	— Пралеля ли? Но нали, как да кажа, Адолф по принцип е мъжко име…?
	— Е, естествено, пралеля ми по принцип беше мъж.
	— Имате интересно семейство, господин О’Керъл — любезно отбеляза собственикът и задращи някакви бележки.
	— Моля ви — рече Скейпгрейс, — наричайте ме Елвис.
	— Благодаря. Позволете ми да ви попитам, какви услуги ще желаете да ви предоставим в тези така тежки за вас дни? Традиционните погребения, разбира се, са областта на нашия най-прецизно отработен опит, но също бихме могли…
	— Балсамиране — изрече Скейпгрейс. — Извършвате ли балсамиране?
	— Подготвяме починалите за покоя на последния им сън. Да.
	— Тук ли го правите?
	— В сградата, да. Разполагаме с екип от професионалисти, които полагат за всеки клиент индивидуална грижа, основаваща се на най-дълбока почит към финалното тайнство. Нашата философия е, че в смъртта има точно толкова достойнство, колкото и в живота.
	— Колко време отнема?
	— Процесът по балсамирането ли?
	— Колко време отнема, за да спрете разлагането на тялото?
	— Не съм сигурен, че ви разбирам… Какво точно желаете да направим за вас?
	— Искам да съхраня брат си.
	Собственикът на погребалното бюро остави писалката и сплете пръсти.
	— Вие… Вие желаете да извършим препариране?
	— Кое? Какво е това? Когато натъпкват някое животно със слама и го слагат на постамент?
	— Точно така.
	— Отлично! — щастливо възкликна Скейпгрейс. — Това искам! Можете ли да го направите?
	— Не.
	— Защо не?
	— Защото реалният труп на животното _не се използва_ при препарирането. Животното се одира, а кожата се опъва и монтира върху _изкуствен модел_ на животинското тяло. Забележете, повтарям, че може да става дума единствено _за животни_. Позволявам си да го подчертая, защото препариране на хора е недопустимо. Варварско.
	— Бездруго не ми върши работа — промърмори Скейпгрейс. — Оригиналното тяло трябва да си остане. Можете ли просто да го балсамирате и да ми го върнете?
	— Боя се, че не предлагаме услуга, при която тялото да може да бъде отнасяно от опечалените.
	— Може би колегите ви от отсрещната страна на улицата предлагат?
	— Не бих се учудил — рязко отвърна собственикът, — но се съмнявам дали дори _те_ биха паднали дотолкова. Господин О’Керъл…
	— Елвис.
	— Да, Елвис, мисля, че смъртта на брат ви, е повлияла на разумната ви преценка. Не разсъждавате ясно. Онова, което искате, е… тревожно неприемливо.
	— Адолф би искал точно това.
	— Сигурен съм, че би оценил повече някое спокойно място, където да спи последния си сън.
	— Последните му думи бяха: „Не ме погребвай“.
	— Предлагаме и кремации.
	— А после добави: „И не ме кремирай“.
	Собственикът на погребалното бюро въздъхна.
	— Елвис, не смятам, че ние сме хората, които могат да ви помогнат. Не препоръчвам често нашите конкуренти на отсрещния тротоар, но в момента ми се струва, че те ще отговорят на нуждите ви в по-голяма степен. Сигурен съм, че ще се радват да се заемат с вашите… молби.
	Изрече последните думи с усмивка.


	Скейпгрейс излезе от погребалното бюро и пресече улицата, като по пътя изпръска върху себе си половин флакон дезодорант. Беше посрещнат от друг собственик в траурен костюм, отново обясни нараняванията по лицето си, този път без да се смее, и беше поканен да поседне на друго удобно кресло. Премина бързо през подробностите от трагичната загуба и опря до детайлите на искането си.
	— Адолф беше фанатичен католик — каза. — Искам да кажа, фанатичен. О, луд беше по тази религия. Молеше се всеки ден, понякога и по два пъти на ден. През цялото време повтаряше я „Отче наш“, я молитва към Богородица. Броеници и снимки на папата с автограф. Сещате се, откачаше просто. Смяташе, че свещениците до един са велики хора.
	Собственикът на второто погребално бюро кимна бавно.
	— Поне е имал опора в най-тежките мигове. Значи ще желаете традиционно погребение?
	— Нищо подобно. Не сте ли чели Библията?
	— Чел съм я. За мен тя е извор на сила.
	— А помните ли онази част за зомбитата?
	— Ъм…
	— Онази част в края, когато Бог вдигна мъртвите от гробовете за Съдния ден?
	— Ъм, аз… Не съм сигурен, че…
	— Тогава Бог решава кой ще отиде в Рая и кой — не, а всички мъртви излизат от гробовете си и чакат да узнаят кои са щастливците. Това го има в Библията, нали? Ето за това мечтаеше Адолф, но искаше да има предимство пред останалите. Нямаше намерение да губи време да изпълзява от дупка. Искаше да бъде готов за летящ старт. Затова аз ви моля да го консервирате.
	Собственикът пребледня:
	— Да го _консервираме?_
	— Мислех да вкарате във вените му балсамиращата течност, а после да ми го дадете да го сложа някъде на студено и той спокойно да си чака там края на света. Как ви се струва?
	— Вие… сериозно ли?
	— Имам един мъртъв брат в каросерията на камиона си. Разбира се, че съм сериозен.
	— Господин О’Керъл…
	— Елвис.
	— Елвис, това, което говорите, са безсмислици.
	— Не позволявам да се гаврите с религията на брат ми.
	— Уверявам ви, няма такова нещо. Но казвам, че планът ви е… глупав. Едно мъртво тяло ще се разложи при всички положения, сър, без значение колко балсамираща течност му инжектирате. С времето всичко подлежи на тление.
	— Адолф е доста жилав.
	— Дори и Страшният съд да настъпи преди да започне разлагането — ако например Второто пришествие се случи този четвъртък — балсамиращата течност всъщност ще се окаже сериозна пречка пред брат ви. Тя изпълва мускулите и те се схващат, всяко движение става немислимо. Разбирате ли ме, Елвис? Той всъщност ще изостане от конкуренцията.
	Скейпгрейс се намръщи.
	— Значи не можете да сторите нищо, за да спрете разлагането?
	— Не, съжалявам.
	— Ами онези тела, дето ги намират из разни блата и дето са на по стотици години?
	— Наистина ли желаете да потопите Адолф в блато? Елвис, тлението не може да бъде спряно, освен ако не мумифицирате брат си.
	— Кое? Да го мумифицирам? Той ще се превърне в мумия?
	— Тук не предлагаме подобна услуга.
	— А кой я предлага?
	— Никой.
	— Ами египтяните?
	— Никой, освен египтяните — кимна собственикът. — Отнесете го в египетско погребално бюро. Там ще го увият в бинтове, ще го положат в саркофаг и брат ще си дочака Съдния ден свеж като краставичка.
	— Сериозно?
	— Не. Онези идиоти от отсрещната страна на улицата ви платиха да дойдете и да губите ценното ми време, нали?
	— Нищо подобно.
	— Поръчаха ви да се преструвате на пълен глупак, така ли?
	— Не се преструвам — засегна се Скейпгрейс.
	— Върнете се и им кажете, че ако искат да подновим игричката с мръсни номера, аз също имам едно друго, което да им покажа. Разполагам с още козове. Ако искат война, ще си я получат.


	Скейпгрейс напусна второто погребално бюро объркан и обезсърчен. Сякаш вселената му отнемаше всички възможности и решения, дори още преди да е осъзнал, че разполага с тях. Балсамирането беше последната му надежда, а сега? Какво му оставаше сега, когато дори науката го беше изоставила?
	Спря насред улицата. Магия. Разбира се. Честно казано, не беше обмислял този вариант, тъй като нямаше приятели магьосници. Но със сигурност трябваше да има _нещо_, с което някой могъщ магьосник да съумее да му помогне. Магьосниците винаги имаха много вълнуващи идеи затова как да живеят възможно най-дълго. Толкова ли много беше нужно да се спаси една плът от разложение?
	Не беше специалист — дори и приживе познанията му по магия бяха пренебрежимо малки — но идеята му се стори добра. Магията, натрупана в живото тяло на Скейпгрейс, беше използвана от Скарабей, за да съживи отново трупа на Вориен и да поддържа мисленето му, но нямаше проблем друг магьосник да извърти някоя и друга магийка _върху_ зомбито.
	Старият господар Скарабей веднъж беше споменал едно име. Име на експерт в магическата наука… Как беше… Граус! Кенспекъл Граус, имал медицинска лаборатория някъде в Дъблин. Вълнението забълбука в стомаха на Скейпгрейс. Само ако откриеше лабораторията, всичките му проблеми щяха да се решат!
	Зад гърба му свирна клаксон и зомбито подскочи стреснато, после закрачи по платното, ругаейки под нос. Колата го подмина. Скейпгрейс я мерна с ъгълчето на окото си и замръзна на място. Познаваше тази кола! Секунда след първия път, когато я беше видял, го бяха набутали на задната й седалка с белезници на ръцете. Втория път направо го бяха натикали в багажника, пак с белезници. Собственик на тази кола беше Скълдъгъри Плезънт.
	Внезапно Скейпгрейс забрави да крачи нормално и да се преструва на жив. Откъде Плезънт е узнал за решението му да посети погребалните бюра? Следи ли го? Нима днешният ден ще се окаже последният в земното съществуване на Вориен Скейпгрейс? Зомбито беше сигурен, че не са го познали, защото, когато колата отмина, беше обърнат на другата страна, а и носеше костюм, но достатъчно беше детективът да хвърли само един поглед в погрешната посока и прикритието на Скейпгрейс нямаше да струва и пукната пара. Вориен се довлече до един голям храст и се срина зад него, после пропълзя и надникна сред листака. Черната кола зави зад ъгъла и изчезна.
	Това нямаше никакъв смисъл. Дали пък не беше някакъв твърде изкусно скроен капан? Засада? Плезънт беше минал с автомобила на крачка от него. Нима великият детектив-скелет просто беше направил глупава грешка? Или пък в края на краищата _изобщо не търсеше Вориен и не се интересуваше от него?_ Може би появата на колата му тук си е чисто съвпадение? Или пък къщата…
	Скейпгрейс обърна поглед към голямата къща в дъното на улицата — самотната съседка на двете погребални бюра. Паркираната пред нея кола е била точно лимузината на Плезънт. Паркирана в отбивката пред входа на сградата. Плезънт си е паркирал колата в отбивката пред входа съвсем спокойно, сякаш… сякаш… сякаш къщата е _негова_.
	Скейпгрейс се опули. Беше узнал къде живее Скълдъгъри Плезънт.
	А сега единственото, което му оставаше да направи, е да прецени кой би платил най-много за тази информация.


>	9.
>	Новият върховен маг

	Валкирия следваше Скълдъгъри, докато той крачеше енергично по алеята. Студът хапеше болезнено и това за първи път в живота й я радваше. Пронизващият мраз поне я разсейваше и я караше да мисли за друго, а не само за целувките на Сийлън. Съжаляваше, че се бяха случили. Беше започнала да съжалява, след като се беше разделила с вампира, но не можеше да не прехвърля всяка подробност в главата си отново и отново.
	Скълдъгъри стигна до стъпала, които водеха надолу, някъде под нивото на улицата. Една желязна врата се разтвори пред тях и ги пусна да минат. Коридорът, по който продължиха, беше топъл, стените му бяха изпъстрени с фантастични изображения. На места боята се беше напукала и се лющеше, но годините не можеха да скрият пищните цветове. Валкирия се наведе и се вгледа внимателно в очертанията на дребна тичаща фигурка. Беше нарисуван дори блясъкът в очите на бягащия човек.
	— Какво изобразяват? — попита момичето.
	— Историята — отвърна Скълдъгъри. — До най-малките детайли. Само трябва да имаш очи, за да ги видиш — кимна към рисунката на трима души — двама мъже и една жена — застанали един до друг, държащи светлина в дланите си. — Това са Древните, откриват магията за първи път. Облаците над главите им символизират Безликите, а тревата в краката им — смъртните хора.
	— Хората са представени като ливада? — попита Валкирия и повдигна вежда. — Колко мило и изобщо не е обидно.
	— Хората са представени като отделни стръкчета трева — отговори Скълдъгъри, а усмивката се долавяше в гласа му. — Родени от земята, неделима част от общия живот, точно като магията. Виждаш, че Древните защитават тревата от неестествените буреносни облаци отгоре.
	— Виждам само, че Древните _тъпчат_ тревата, така, както са застанали отгоре й, дъждът ги вали, а нито един не се е сетил да си донесе чадър. Не особено проницателна постъпка от тяхна страна, не смяташ ли?
	— Не ги съди _твърде_ строго. Ти си тяхна наследничка, не забравяй.
	— _Моят_ личен праотец със сигурност е щял да си вземе чадър — промърмори Валкирия и се премести към следващата картина. Изобразеното на нея обаче я разстрои. Сякаш някаква кука пропълзя бавно в корема й, омота се в червата й и започна бавно да ги тегли навън. Град в руини, мъртви тела, пръснати наоколо като сухи листа, нападали под дървото в тих есенен следобед. В средата се извисяваше мъж, обвит в черен пламък.
	— А това кой е? — попита момичето. — Меволент ли?
	Скълдъгъри се изправи до лакътя й.
	— Тези покои са строени далеч преди началото на войната. Не, това не е Меволент. Това е господарят му. Това е Неназования.
	Валкирия вдигна поглед към лицето на скелета.
	— _Името_ му е било „Неназования“ или просто _не е имал_ име?
	— Не е имал никакво име.
	Момичето се намръщи.
	— Как така? Че то цялата ни магическа сила извира от истинското ни име, нали така? Това съм го чела. Ако не е имал име, откъде е имал магически способности?
	— Всеки закон на природата си има изключения. Между другото, впечатлен съм, че си правила проучвания.
	— След като Мар нареди на Майрън Скитника да се самоубие и да разруши Убежището, реших, че може би е добра идея да понауча това-онова за имената.
	— Тревожиш се, че някой може да научи _твоето_ истинско име?
	_Тревога_ беше една твърде мека дума за ледения ужас, който изпълваше Валкирия. Тя реши просто да кимне утвърдително, не посмя да проговори. Беше сигурна, че гласът ще й изневери.
	Скълдъгъри отново закрачи.
	— Та какво научи?
	Момичето се изравни с него и се опита да звучи непринудено.
	— Истинските ни имена са изтъкани от магия, изречени са на най-древния от езиците на магията. Всъщност, никой от нас не знае истинското си име, но въпреки това можем да боравим с магическата сила, която то ни осигурява.
	— И?
	— Да узнаеш истинското си име, е все едно да започнеш да пиеш от извора. Ставаш по-могъщ дори от Древните. Можеш да се разправиш с Безликите с голи ръце.
	— Ако това е вярно — попита Скълдъгъри, — защо Майрън Скитника се превърна в марионетка, а не в бог?
	— Някой друг, в случая господин Блис, е научил името на Майрън преди самия Майрън, така че Скитника дори не е имал време да го запечата.
	Влязоха в Главната зала и всички разговори замлъкнаха. Мраморният под отразяваше силуетите на поне трийсет-четирийсет души, които тихо обсъждаха разни въпроси. Стените бяха великолепно украсени, рисунките продължаваха и по прекрасния купол на тавана.
	Ърскин Ревъл се усмихна и тръгна към двамата детективи. Валкирия беше срещала Ърскин вече няколко пъти — той, Скълдъгъри и Гастли членували заедно в специален боен отряд по време на войната. Момичето харесваше Ревъл: той беше чаровен, мил и доста красив по един много мъжествен начин.
	— Ърскин — поздрави Скълдъгъри и стисна ръката му.
	— Скълдъгъри, радвам се да те видя — отвърна Ревъл, като стисна ръка и на Валкирия. — Валкирия, изглеждаш прекрасно.
	Момичето се изчерви и обърна глава от смущение. Веднага видя стареца с дългата сива брада и се намръщи.
	— Той защо е тук?
	Ревъл пъхна ръце в джобовете си.
	— Независимо дали ни харесва или не, за избирането на нов Върховен маг е задължително присъствието на представители на всички основни магьоснически групи, а правото на магьосниците от Роърхейвън да си кажат дума е равно на нашето.
	— Въпреки това налага ли се точно _той_ да упражни това право?
	— Май не харесваш особено Изтезанието?
	— Той е този, който не ме харесва.
	Изражението на Изтезанието стана сурово, когато очите му срещнаха очите на Валкирия. До него се беше изправила жена, дългата й черна рокля се диплеше по пода. Лицето и беше покрито с воал, а ръцете — облечени в ръкавици.
	— Дошъл е със сестра си — продължи Ревъл, предугадил следващия въпрос. — Не му е кръвна сестра, разбира се, просто още едно от Децата на Паяка.
	Валкирия със собствените си ужасени очи беше виждала как Изтезанието бълва от устата си черни космати паяци, големи колкото плъхове, със закривени нокти вместо крака. Също така магьосникът притежаваше и дразнещата способност сам да се превръща в паяк — в гигантско чудовищно нещо, което още се явяваше в сънищата й.
	— Мадам Мист — произнесе Скълдъгъри, без да сваля безокия си взор от забулената жена. — Значи сега тя също живее в Роърхейвън? Откога? Дори не знаех, че е в страната.
	Ревъл сви рамене.
	— Едва ли съм разменил и две думи с нея, не знам подробности. Нали знаеш, гледам да стоя възможно най-далеч от Децата на Паяка. От тях ме побиват тръпки. А, като си говорим за страхотии…
	В залата влезе Първосвещеник Тенебре, следван по петите от Куивър и Крейвън. Замитайки с черните си роби, тримата подминаха детективите и Тенебре кимна на Валкирия.
	— А така! — обади се Ревъл. — Ти май познаваш повече хора и от _мен_.
	Валкирия се усмихна.
	— Още не съм се запознала с най-скучните. Ти си специалистът там.
	Ревъл се разсмя.
	— Сигурен съм, че ще изпаднат във възторг, ако дочуят как говориш за тях. В тази зала са се събрали обичайните заподозрени. Магьосници с големи способности, на почтена възраст или високопоставени в йерархията. Онази дама там е Шакра, а до нея е Флеъринг. Сигурно си ги срещала в Убежището. Извадиха късмет и не бяха на работа, когато Механизмът на опустошението избухна. Вляво от тях са все отбрани магьосници, които едва ли са ти познати — работят най-вече зад кулисите и правят всичко възможно никога да не попадат в центъра на вниманието. Ето онзи е Коривъл Двойни — продължи Ревъл и посочи един внушителен, едър възрастен мъж с пъстроцветна дреха. — По един или друг начин той вече е пенсионер, но за днешното събиране успяхме да го измъкнем от дома му. Добър човек е.
	— Много добър човек — съгласи се Скълдъгъри. — По време на войната отрядът ни беше на негово пряко подчинение. Не са много хората по света, от които приемам заповеди. Той е един от тях.
	Валкирия беше чувала Гастли и Скълдъгъри да споменават и преди Коривъл, и то винаги с най-голяма топлота и уважение. Момичето реши, че много харесва възрастния магьосник, нищо че още дори не се беше запознала лично с него.
	— Двамата точно пред нас — продължи Скълдъгъри, — са Джофри Скрутинъс и Филомена Рандъм.
	Скрутинъс имаше ситно къдрава коса и брада-катинарче, и въпреки студеното време беше обут в сандали на босо. Видът на Рандъм беше по-овладян — тя имаше къса коса, беше облечена в топло палто и не носеше нито мъниста, нито пръстени, нито гривни, с които китките и пръстите на колегата й бяха буквално отрупани.
	— Отговарят за връзките с обществеността — работата им е да убеждават смъртните, че изобщо не виждат онова, което им се струва, че виждат, когато случайно се сблъскат с магията. Онези пък петимата, които са се вторачили така невъзпитано в некромантите, сами са наричат Четиримата елементали. Гледат на себе си като на хора, които съществуват в пълна хармония със заобикалящия ги свят, и по тази причина са изключително самодоволни.
	— Четиримата елементали.
	— Да.
	— Но те са петима.
	— Знам.
	— Не могат да броят ли?
	— Когато сформирали групата, наистина били четирима, но после Амити, мъжът с необичайната брадичка, се оженил за онази, пълната жена с многото бижута и настоял тя да бъде приета като пети член на квартета.
	— Защо не са си сменили името?
	— И да станат „Петимата елементали“ при положение, че в природата има само четири елемента? Не искали да губят деликатната метафорична препратка.
	— По-добре да изгубиш някаква си препратка, отколкото всички да си мислят, че не можеш да броиш.
	— Така значи — каза някой зад лакътя на Валкирия. Тя се извърна и изненадано се изправи срещу Коривъл Двойни. Не го беше усетила да приближава. — Ти си Валкирия Каин — каза с усмивка магьосникът. — Толкова съм слушал за теб. За мен е чест да се представя.
	Момичето стисна ръката му.
	— Здрасти — беше всичко, което й хрумна да каже.
	— Ърскин — продължи Коривъл. — Скълдъгъри. Толкова се радвам да ви видя отново.
	— Не мислех, че ще дойдеш — каза му Ревъл.
	Смехът на Коривъл прозвуча като лай.
	— Не си мислел, че ще дойда, при положение, че от три седмици ми досаждаш?
	— Струваше ми се, че просто ти напомням деликатно.
	— Ти не знаеш смисъла на думата „деликатно“, Ревъл. Къде са останалите? Гастли? Векс?
	— Гастли мрази събранията — отвърна Скълдъгъри, — а Векс изобщо не го знам къде е.
	— Сигурно се е запилял по някое друго приключение — въздъхна леко Коривъл. — Ох, това момче просто трябва да порасне в някакъв момент. Ами Антон Страха?
	— Страха предпочита да си стои в хотела — каза Ревъл. — Освен, че при него са заключени Останките, сега на врата му е увиснал и един вампир. Ако бях на негово място, и аз щях да държа да не изпускам нещата от контрол.
	Споменът за целувката на Сийлън отново нахлу в съзнанието на Валкирия и тя напразно се замъчи да го прогони.
	Коривъл се огледа.
	— Е, май това е положението. Всички ли са тук? Ърскин, може би е добре вече да откриеш заседанието. Имам и други места за посещаване и работи за правене.
	— Аз ли? — попита Ревъл. — Защо аз да започвам? Ти си най-уважаваният магьосник в момента. Ти започни. Или Скълдъгъри да започне.
	Скълдъгъри поклати глава.
	— Не мога аз да започна. Не харесвам повечето от хората тук. Може да не се удържа и да почна да стрелям наред.
	Ревъл се начумери.
	— Хубаво.
	Застана с лице към публиката, прокашля се и заговори високо:
	— Всички, които трябваше да дойдат, са тук — обяви. Разговорите замряха и всички очи се обърнаха към него. — И вие, и аз знаем защо сме се събрали. Ако изберем Върховен маг още днес, можем незабавно да започнем работа по сформирането на нов Съвет и установяването на ново Убежище.
	— Преди да приказваме за новото Убежище — обади се Джофри Скрутинъс, — мисля, че трябва да си кажем още две думи за старото. Струва ми се, че всички тук силно желаят да узнаят докъде е стигнало издирването на Давина Мар.
	— Доколкото ни е известно, тя все още е в страната — отговори Скълдъгъри. — Боя се, че повече от това не мога да споделя.
	— Защо не? — обади се елементалът на име Амити.
	— Разследването не е приключило.
	— Мар се изплъзва от ръцете ви вече пети месец, детектив Плезънт. Може би трябва да възложим задачата по залавянето й на някой друг.
	— Сто процента те подкрепям, Амити — отговори Скълдъгъри. — Възложи я на някой друг.
	— Щетите вече са нанесени — проговори жената, наречена Шакра, със силен белфастки акцент. — Мар не е важна за нас, вече не. Важно е единствено как изглеждаме в очите на колегите зад граница. Убежищата по цял свят само чакат удобна възможност да ни се нахвърлят и да ни разкъсат, известно ли ви е?
	— Това е леко преувеличено — отговори Скрутинъс.
	— Нима? Американците открито заявиха, че повече няма да стоят със скръстени ръце и да гледат как Ирландия се бори безуспешно с наследството, завещано ни от хора като Меволент. Точно така се изразиха, цитирам дословно.
	— Думите им бяха знак за подкрепа — каза Амити.
	— Не — отсече Шакра. — Думите им бяха открита заплаха. Просто ни осведомиха, че имат готовност да се намесят и да сторят всичко необходимо войната да не се повтаря никога повече.
	Амити поклати глава.
	— Глупости. Ирландия е Люлката на магията. Никой не би посмял да наруши крехкото равновесие тук, защото то крепи света да не се разпадне на съставните си части.
	Шакра се намръщи.
	— Ти си идиот.
	— Грубостите не те правят по-интелигентна от мен.
	— Не, аз съм по-интелигентна от теб единствено поради факта, че съм по-интелигентна от теб, безмозъчен овен такъв.
	— Не съм дошъл тук да ме обиждат.
	— О, има някакво особено място, което посещаваш специално с тази цел?
	— Може ли да се съсредоточим, моля ви — обади се Коривъл. На секундата настъпи пълна тишина. — Само за последните пет години двама наши Старейшини бяха убити, един ни предаде, а довчерашният ни Върховен Маг беше разобличен като престъпник. Двама от Тримата генерали на Меволент се завърнаха, а Безликите _действително_ успяха да проникнат в нашата реалност. Амити, ти и твоите Четирима елементали може и да не желаете да повярвате, но Ирландия е обект на атаки. Имаме много врагове, както явни, така и прикрити. Войната с Меволент се води преимуществено на ирландска земя. Действията му, както и действията на най-близките му сподвижници причиниха нестабилност, следите от която не могат да бъдат заличени. Дотук ни докараха злите им дела. Във водата край нас има кръв и хищниците я надушват.
	— Това е вярно — обади се Флеъринг. — Черни магове като Чаривари във Франция и Кератин в сибирските планини ни мразят и заговорничат срещу нас непрекъснато. Ами виденията за тази неведома Даркеса, която ще съсипе света? Трябва да сме готови.
	Валкирия видя погледите на магьосниците наоколо при тези думи, видя как закимаха. Само ако знаеха истината, биха я разкъсали на място.
	— Ами тогава да се захващаме за работа — изрече Първосвещеник Тенебре. — Задачата, която предстои на първо място, не е от леките. Трябва да съставим нов Съвет, да изберем нов Върховен маг и двама Старейшини, да построим ново Убежище и да консолидираме разпокъсаните си сили. Макар че подобна роля ще добави почти непосилна тежест към и бездруго огромното ми натоварване, аз съм готов да предложа себе си като първа кандидатура за поста Върховен маг.
	Чу се пуфтене, очи се извъртяха, наоколо се понесе суров шепот, но Коривъл вдигна ръка и всички се смълчаха.
	— Първосвещеник. Други кандидатури?
	— Някои хора тук вече обменихме мнение — обади се Скрутинъс, — и бихме желали да издигнем кандидатурата на Коривъл Двойни за поста Върховен маг.
	Веждите на Коривъл подскочиха.
	— Моля?
	— Ти си уважаван и обичан човек, Коривъл, и…
	— Отлично знам какъв съм — прекъсна го Коривъл, — и то е „пенсиониран“. А дори и да не бях пенсиониран, пак нямаше да се съглася, защото тази задача изобщо не ми допада. Тя беше за хора като Мериторий, не за хора като мен.
	— Страната ти има нужда от теб — обади се Флеъринг.
	— Страната ми има нужда от това да се научи да проявява малко по-добър вкус при избора си на ръководители.
	— Ти единствен можеш да се справиш.
	— Това е смешно — каза Коривъл. — Нямам нито опит, нито каквото и да е обучение в политиката, освен това много обичам да споря. Малцина сред магьосниците приемат гледната ми точка по проблемите, както знаете.
	— Дори при това положение — каза Филомена Рандъм, — ти си един от малкото хора, които могат да обединят ирландското магическо общество в тези трудни времена.
	— Глупости. И много други могат да сторят същото.
	— Предложението ни е обмислено, Коривъл. Обсъждали сме го сериозно.
	— И след всичкото обсъждане излезе, че аз се оказах единствената ви кандидатура, така ли?
	— Боя се, че да.
	— Но аз се наслаждавам на заслужената си почивка. Поспивам си през деня. Решавам кръстословици и ям пасти.
	— Дългът те зове, Коривъл.
	— Да гласуваме — каза Флеъринг. — Веднага. Да прескочим пустословието и аргументите и да решим с по едно простичко „за“ или „против“. Онези, които са „за“ това Първосвещеник Аурон Тенебре да бъде нашият нов Върховен маг, да гласуват.
	Крейвън и Куивър изрекоха „за“ едновременно. Тенебре стисна челюст срещу възцарилата се наоколо потискаща тишина.
	— Добре — каза Скрутинъс. — Онези, които са „за“ кандидатурата на Коривъл Двойни, да гласуват.
	Залата се изпълни със „за“, казани на висок глас. Само некромантите и магьосниците от Роърхейвън запазиха мълчание.
	Скрутинъс се усмихна широко.
	— Решено значи.
	— Добре — отговори Коривъл. — Ще приема поста при условие, че в първия момент, в който се появи по-подходящ кандидат, ще се освободите и ще ме оставите да се радвам на пенсията.
	— Съгласни сме — обади се Амити. — Сега остава да подберем кандидатури за другите две места в Съвета и да вземем решение къде да бъде построено новото Убежище.
	— Няма нужда нищо да се строи — проговори Изтезанието с кошмарния си дрезгав глас. — Ние разполагаме с Убежище, готово, чака ни само да се нанесем.
	— В Роърхейвън? — попита отвратено Тенебре.
	— Да — отвърна Изтезанието и твърдо отвърна на погледа на Първосвещеника. — Чудесна сграда, издигната точно за тази цел.
	— Издигната, за да подслони един бунт, който се провали — обади се Ревъл.
	— И така да е — отвърна Изтезанието, — фактът си остава. В Роърхейвън има сграда, строена за Убежище, с всички необходими помещения, отговаряща на всички изисквания. Дали някой има някакви реални възражения срещу предложението ни, освен аргумента, че постройката се намира извън така любимия ви столичен град?
	Мълчание.
	— Предложението е добро — обади се Коривъл. Валкирия го зяпна изненадано и не беше единствена. — Фактите са ясни: сградата е подходяща, готова е и е на разположение. Ако някои реши да заложи бомба и там, няма да се налага да даваме никакви обяснения на властите на смъртните. А що се отнася до другите две места в Съвета, аз вече имам предложения. Номинирам за постовете на Старейшини Ърскин Ревъл и Скълдъгъри Плезънт.
	Някой избухна в смях. Валкирия се обърна към Скълдъгъри и наистина й се прииска той да имаше нормално лице, за да зърне физиономията му точно в този момент.
	— А — каза Ревъл.
	— О — допълни Скълдъгъри.
	— Съжалявам, момчета — каза Коривъл, — но ако на мен ми се налага да изстрадам докрай този фарс, на вас ще ви се наложи същото. И двамата сте противоречиви фигури, но аз съм се бил рамо до рамо с вашия отряд на бойното поле и съм ставал свидетел на безпримерната ви смелост и чест. Ърскин, парите изтичат между пръстите ти твърде бързо, но ти си мой пръв доверен човек през последните сто години и смятам, че този факт те превръща в идеален кандидат за поста на Старейшина. Мъдър си, когато се налага и импулсивен, когато поискаш. Скълдъгъри, стари ми приятелю, смея да твърдя, че мнозина тук ще оспорят кандидатурата ти.
	— В това число и аз самият — допълни Скълдъгъри.
	— Ти имаш повече врагове, отколкото приятели, което едва ли е добър атестат, но от друга страна ти си човекът, който взима трудните решения. Ти _винаги_ си бил този човек. Само това ще кажа по въпроса. Останалото зависи от гласуващите. Като законно избран Върховен маг, призовавам засега да прекратим процедурата, тъй като имам няколко кръстословици за решаване и цяла паста за изяждане.
	Без да дочака отговор, Коривъл се врътна и напусна залата.
	— Това беше _неочаквано_ — полугласно промърмори Ревъл.
	— Аз ще гласувам за теб — каза Скълдъгъри, — при условие, че обещаеш ти _да не_ гласуваш за мен.
	Ревъл се ухили.
	— И да позволя да пропуснеш цялата веселба? Само през трупа ти, мъртвецо.


	Докато вървяха към Бентлито, Валкирия мерна едно хубаво русо момиче, застанало до паркирана наблизо голяма черна кола.
	— Идвам след минутка — каза Валкирия на Скълдъгъри и затича към блондинката, мъчейки се да скрие широката си усмивка.
	— Здрасти, Меланхолия — рече бодро.
	Меланхолия се навъси. Тя беше с четири години по-голяма от Валкирия, висока, облечена в черна некромантска роба. От самото им запознанство, никога не се беше старала да крие факта, че презира Валкирия до дъното на душата си. Валкирия от своя страна намираше това за необикновено забавно и се наслаждаваше на безбройните възможности да дразни по-голямото момиче.
	— Какво си правиш? — глезено попита Валкирия с най-приятелската си усмивка.
	— Стоя си — отвърна Меланхолия, загледана в противоположната посока.
	— Добре се справяш, да ти кажа. Знаеш ли къде е Соломон? Каза, че днес ще дойде на събранието, но никакъв не го видях.
	— Духовник Рийт беше изпратен със специално поръчение.
	— Супер. Какво поръчение?
	— Не знам.
	— Нещо вълнуващо?
	— Не знам.
	— Чудничко. Значи, просто си стоиш тук и чакаш другите, така ли? Чакаш Тенебре?
	Меланхолия се стегна.
	— Проявявай повече уважение към Първосвещеника. Трябва да използваш пълната му титла, когато говориш за него.
	Валкирия сви рамене.
	— Става много дълго и трудно, ето: „Първосвещеник Тенебре“. Виждаш ли? Обикновено го наричам Тени. На него му харесва.
	— Ако наистина беше една от нас, щеше да бъдеш сурово наказана за поведението си.
	Валкирия се намръщи.
	— Ти наистина ли говориш толкоз префърцунено или само се преструваш за пред мене?
	Меланхолия най-после погледна по-малкото момиче.
	— Подиграваш ли ми се? — озъби се.
	— Това реторичен въпрос ли е?
	Меланхолия беше по-висока от Валкирия и се надвеси отгоре й.
	— Би трябвало да те накажа собственоръчно, вместо да занимавам с това Първосвещеника.
	— Не мисля, че Тени би одобрил това.
	— Ти _не_ си нашият спасител.
	— Соломон май мисли, че точно аз съм вашият спасител.
	— Духовник Рийт прекарва твърде дълго време навън, в гнилото светско общество. Изгубил е обективността си. Гледа те и вижда Вестителя на смъртта, докато всички останали те гледаме и виждаме само едно жалко, недорасло _дете_.
	Валкирия се ухили. Независимо от зловещото звучене, титлата „Вестител на смъртта“ напоследък беше започнала да й харесва. Намираше некромантията за принципно плашеща — Соломон Рийт беше единственото изключение — но дори и при това положение мисълта, че те смятат за месия, си беше приятна. Поне й даваше възможност поне за малко да спре да гледа на себе си като на Даркесата. Макар и съвсем незначителна, възможността да стане Вестител на смъртта я успокояваше. Пред нея лежаха две възможни съдби — едната беше да се превърне в бъдещия палач на света, а другата — в бъдещия му спасител. Утрешният ден нямаше как да изглежда по-контрастно раздвоен.
	— Може пък аз все пак _да съм_ Вестителя на смъртта — каза Валкирия.
	— Това е абсурд. Учиш некромантия от година. Аз изучавам магията на смъртта откак навърших четири години. Ти си нищо в сравнение с мен, нищо си в сравнение с когото и да било от нас.
	— И въпреки това — прекъсна я Валкирия, — аз съм тази, за която всички вие вдигате толкова много шум.
	Меланхолия я стрелна с поглед.
	— Ти си само един елементал, който _си играе_ на некромантия.
	— А ти си си един чистопробен некромант. Искала си да бъдеш некромант и нищо друго от деня на раждането си. И независимо от това, канят мен на важните сбирки, а теб оставят навън да стърчиш и да пазиш колата. Посветена съм във факти от вашето изкуство и вашата религия, които няма да ти бъдат съобщени още поне година-две.
	— Глупости.
	— Така ли? Какво знаеш например за Прохода?
	Меланхолия се поколеба.
	— Научих за Прохода, когато станах готова, когато покрих базисните знания по над трийсет…
	— Обясниха ти за него съвсем наскоро, нали?
	Меланхолия скръцна със зъби.
	— Да.
	— Виждаш ли, а аз знам за Прохода от сума ти време. Всъщност, имам доста въпроси по всичките тия ваши шашми. Някои неща никак не се връзват, да знаеш. Религията ви се крепи на идеята, че когато умреш, енергията ти преминава от този свят в един друг, нали?
	— Това не е _идея_ — отчетливо произнесе Меланхолия, — а научно доказан _факт_.
	— Всъщност е мъничко повече от обикновена теория — парира Валкирия. — Но това не е проблем за мен. Значи, вие седите и чакате Вестителя на смъртта да дойде и да срине стената, разделяща въпросните два свята, така че живите и мъртвите да започнат да пребивават рамо до рамо, на едно и също място, по едно и също време. Това означава, че вече няма да има съперничество и битки, няма да има войни и всички ще живеят — или поне ще съществуват — дълго, мирно и щастливо.
	— Да — отвърна Меланхолия.
	— И въпреки всичко никой досега не ми е обяснил как изобщо ще бъде възможно това.
	— Едва ли можеш да очакваш да осмислиш високите нива на учението, ако нямаш нито търпението, нито уменията да усвоиш основите.
	— Е, _ти_ знаеш ли отговора на моя въпрос?
	— Ще го узная. Скоро. Ще преживея Порива, после ще остана посветена на некромантията до края на живота си и всички нейни тайни ще бъдат достъпни за мен.
	— О, това би било чудесно. Аз не знам още какво ще си избера. Със сигурност нямам желание да черпя силите си от смъртта, а некромантията се състои именно в това. Бих искала да не ми се налага да използвам чуждата болка, за да правя магии.
	— Това не зависи от теб. Колкото по-скоро духовниците осъзнаят каква грешка допускат като си губят времето с теб, толкова по-добре. Тогава ще можеш да си прекарваш дните с твоя приятел скелет и да се забавлявате колкото си искате, като оставите важните въпроси на нас.
	— Понякога имам чувството, че не ме харесваш.
	— Трябва да се доверяваш повече на чувствата си.
	— Значи няма да бъдем приятелки?
	— По-скоро бих си извадила очите собственоръчно.
	Валкирия поклати тъжно глава и тръгна към Бентлито.
	— Ръководителите ти гледат на мен като на ваш спасител, Меланхолия. Може би трябва да се научиш да ме обичаш.
	От гласа на Меланхолия прокапа отрова.
	— Ти _не си_ нашият спасител.
	Валкирия я погледна през рамо и се усмихна.
	— Ти най-добре започни да ми се молиш. Така, за всеки случай.


>	10.
>	Костотрошачът

	Приживе Вориен Скейпгрейс за кратко притежаваше кръчма в Роърхейвън, която обслужваше преимуществено магьосници. Това беше в дните, преди Вориен да открие призванието си да бъде Върховния убиец, а — още по-късно — и Крал на зомбитата, но все едно — той си спомняше онези времена с радост. Още тогава беше наясно, че в страната, както и по целия свят съществуват много барове, кръчми и клубове с магьосническа клиентела, но се ласкаеше да мисли, че неговото заведение предлага на магьосниците нещо по-специално. Успява да бъде техен втори дом, например. Убежище от изискванията и стреса на модерния живот.
	Но от тогава беше изтекла много вода, Вориен вече гледаше на нещата по-обективно и постепенно осъзна какво точно беше предлагала неговата кръчма: мътно осветление, блудкави питиета, лошо обслужване и тоалетна с воня на развалено кисело зеле. В заведението му не бе имало нищо, с което да си заслужава да се гордее. Нищо, което да чувства като свой успех. В това, разбира се, беше и цялата работа. Магьосническите кръчми по необходимост са лоши кръчми. Ако бяха _хубави_ кръчми, _всички_ хора щяха да искат да ходят в тях.
	Седнал в една друга магьосническа кръчма в Дъблин, Скейпгрейс размишляваше върху трудностите и мъките, през които беше преминал приживе и се надяваше преди нощта да превали, да се е приближил поне с още една крачка към възможността отново да бъде жив човек.
	Бияча се запромъква през тълпата мрачни клиенти, разливайки нечие питие и извинявайки се напоително. Най-после се добра до масата на Скейпгрейс.
	— Едни мъже там — произнесе напрегнато, — твърдят, че ви познават.
	Скейпгрейс се облегна назад на стола си.
	— Викни ги.
	Бияча кимна, обърна се, но тълпата вече се разделяше пред въпросните мъже. Шестима. Наистина бяха познати. Отдясно предпазливо се промъкваше Дейв Светкавицата, играейки си с бляскавия поток електричество, който припукваше между пръстите му. Косата му стърчеше във всички посоки, а от лицето му сякаш не слизаше подигравателната усмивка.
	До него стърчеше Пит Шарлатанина. Макар и роден в Кери, той хранеше всеизвестното и отдавна превърнало го в посмешище желание да се изживява като стрелец самотник от Дивия запад. Носеше каубойски ботуши и дълги прашни палта, а днес револверът му беше препасан на видно място на левия хълбок. Ръката му светкавично измъкна оръжието от кобура. Пит го завъртя на пръста си, сякаш искаше да впечатли всички наоколо.
	Бияча нададе едно удивено _„Ооо!“_ и Скейпгрейс едва потисна желанието си да го цапардоса.
	Отляво на зомбито бяха застанали двама магьосници, които така и никога не бяха съумели да натрупат някаква собствена репутация. Не притежаваха кой знае какви способности, не бяха умни и Скейпгрейс така и никога не беше успял да запомни имената им.
	Най-отзад стърчеше гигантът Бробдинг, приведен, за да не се удря в тавана, а мъжът, изправил се точно пред Вориен, беше Йеронимус Дедфол. Дедфол беше наемник и преди да се завърне в Ирландия, се беше бил в няколко войни — и магьоснически, и войни, които смъртните водеха помежду си. Сега се беше установил в Роърхейвън и държеше кръчмата на Скейпгрейс. Добре, че Скейпгрейс не беше злопаметен.
	— Здрасти, кретен — рече Вориен.
	— Господи — отвърна Дедфол. — Истина било. Всичко, дето го приказват, е истина. Ти си една тромава, разлагаща се камара.
	Пит Шарлатанина се изкикоти и Вориен се поизправи на стола си.
	— Аз съм от живите мъртви, ако това имаш предвид. Какво мога да направя за теб, Йеронимус? Допускам, че сте чули за търга.
	— Чухме — кимна Дедфол. — Значи знаеш къде живее детективът-скелет?
	— Да, знам. Искате отмъщение за оня случай, когато той ви размаза от бой в собствената ви кръчма? Имате две възможности. Едната е да го издебнете неподготвен. Другата е да продадете информацията на трето лице. Напълно е възможно на същото място да налетите и на малката му партньорка.
	— Каин — изръмжа единият от магьосниците, чиито имена Скейпгрейс не помнеше.
	— Подобна информация струва скъпо — продължи зомбито, — но аз не искам друго, освен друга информация в замяна. Кенспекъл Граус. Искам да разбера къде да го намеря.
	Нещата вървяха толкова гладко, че Вориен трябваше насила да се сдържа да не се хили, защото имаше реална опасност да му изпаднат още зъби. Ще издаде адреса на детектива скелет, в замяна ще намери Кенспекъл и всичко ще се оправи. Трябваше да признае, че планът се беше оказал добър.
	— Граус… — почна Дедфол. — Ученият? Че откъде да го знам къде живее?
	— Ако не знаеш, не си ми притрябвал. Следващият! Някой да знае къде в Дъблин обитава Кенспекъл Граус?
	Дедфол се усмихна.
	— Кажи ми, Вориен, какво ще ни попречи да те разпарчетосаме, крайник по крайник, докато най-после не изтръгнем от тебе адреса на скелета?
	Скейпгрейс нямаше отговор на този въпрос.
	Сред тълпата наоколо се понесе мърморене и нервничене, когато един едър мъж в дълго палто подмина Дедфол и се изправи над масата на зомбито. Главата му беше скрита от дръпната ниско качулка, но отдолу Скейпгрейс мерна нещо метално, заприлича му на маска.
	— Трябва да разбера къде живее Скълдъгъри Плезънт — изрече едрият с някакъв акцент — източноевропейски най-вероятно или пък руски. Скейпгрейс реши, че акцентът е руски. Както и много други акценти, и този го беше чувал достатъчно често на различни места.
	— Имаш ли информацията, която искам в замяна? — попита Скейпгрейс, без да обръща внимание на гримасата на Дедфол, главата под качулката се поклати отрицателно.
	— Чувал съм за този Граус, но не знам къде живее.
	— Защо тогава ми губиш времето?
	Известно време руснакът мълча. После бавно постави дланите си върху масата и се приведе напред.
	— Защото искам да ти дам възможност да избегнеш кръвопролитието. Кажи ми къде живее детективът-скелет и всички ще се разотидем от тук по живо по здраво. Ти си мъртвец, но съществуват начини дори и мъртвец да бъде убит.
	В рамките на забележително кратък отрязък от време разговорът рязко се изплъзна от контрола на Скейпгрейс, като при това бяха употребени забележително малък брой думи.
	Имаше нещо в тона на руснака, нещо, което подсказваше, че насилието предстои и то в непосредствено бъдеще. На Скейпгрейс това ни най-малко не му допадна. Човек, който не отделя на насилието полагаемо време за внимателно обмисляне, е такъв, за когото насилниченето е нещо като стар и любим чифт обувки — нахлузваш ги, изхлузваш ги, без изобщо да мислиш за тях. Това не беше в стила на Скейпгрейс.
	— А дали — изрече внимателно той, — не е възможно да постигнем някакъв компромис?
	— Няма начин — рече Дедфол на мистериозния руснак. — Слушай, приятел, с шантавия си акцент и шантавата си маска мене няма да ме сплашиш. Ние дойдохме първи, така че чупката.
	Едрият мъж бавно се обърна към магьосника.
	— Не искаш да си имаш неприятности с мен.
	Дедфол се изкикоти невярващо.
	— Скейпгрейс, готви се. Като приключим с тоя хахавелник, се заемаме с тебе.
	Шарлатанина Пит пак започна да се фука с револвера си. С пръст в халката около спусъка той завъртя оръжието толкова бързо, че то се превърна в размазан кръг във въздуха, после го запремята напред-назад, напред-назад, най-сетне го пъхна в кобура. То едва докосна кожата и отново се оказа в дланта на Пит. Той подхвърли пистолета пак във въздуха, улови го, докато още се въртеше, прехвърли го в другата ръка и продължи да го върти. Преметна го под мишницата и над рамото си, улови го пак, после смени посоката на въртене и пак го подхвърли, а точно в този момент руснакът посегна, грабна оръжието и застреля Пит на място.
	Шарлатанина Пит отлетя назад, разнесоха се крясъци, вой и викове, и изведнъж се оказа, че всички си тръгват.
	Дейв Светкавицата изръмжа, замахна и електричеството заискри от върховете на пръстите му. Руснакът се гмурна зад Бробдинг, светкавицата удари гиганта и той изпищя. Скейпгрейс се преметна назад със стола си, падна и в последния момент видя как и Бияча заляга на пода. Паниката се разпространи и пред изхода настъпи блъсканица.
	Руснакът застреля Дейв Светкавицата два пъти в гърдите. Юмруците на Дедфол вече се бяха превърнали в чукове, той нападна, изби оръжието от ръката на непознатия и замахна към главата му. Руснакът се наведе под замаха, подмина Дедфол и налетя на двамата магьосници, чиито имена се забравяха така лесно.
	Дланите на единия от тях вече грееха, готови да освободят поток от енергия. Вторият явно беше решил да заложи на похвата лице в лице, защото беше измъкнал от ръкава си дълга кама. Скейпгрейс видя със собствените си очи как руснакът изви ръката на втория магьосник назад и го наръга със собственото му острие. Нещастникът с мъгляво име изгъргори изненадано, руснакът измъкна камата от разхлабената му длан и с едно движение преряза гърлото на другаря му със светещите длани. После се извъртя, видя, че Бробдинг му налита и хвърли камата към пода. Тя се заби в стъпалото на гиганта и го прикова към дъските. Бробдинг отново изпищя.
	Дедфол нападна. Руснакът се изви рязко назад, проследи с поглед как единият от чуковете прелетя на безопасно разстояние пред очите му, после на свой ред замахна. Кокалчетата му срещнаха ставата на челюстта на Дедфол и тялото на наемника буквално се отлепи от пода.
	Бробдинг измъкна камата от крака си с изпълнено със самосъжаление квичене. Заръмжа и пак нападна. Нямаше достатъчно място за свободно придвижване на грамадното му тяло, а и трябваше да стои непрекъснато приведен под ниския таван, така че атаката му приличаше по-скоро на някакво енергично препъване напред. Намерението му обаче си личеше.
	Руснакът се наведе под замаха на ръцете на великана. Юмрукът на Бробдинг направи огромна дъга, но непознатият лесно го избегна. Бробдинг пак се хвърли напред, руснакът му нанесе бърза серия къси удари в лицето, смаза му носа и му сцепи устната. Бробдинг заскимтя от болка, а руснакът го изрита в коляното. Скимтенето премина във вой, ужасен вой, а дланите изоставиха намерението за бой и обхванаха ранения крак.
	Руснакът леко натисна гърдите на Бробдинг с върха на показалеца си. Чу се кошмарно изпукване на кости и Бробдинг рухна мъртъв. Сякаш грамадно дъбово дърво падна насред гората.
	Дедфол отново беше готов, размахал юмруци-чукове, но руснакът пристъпи съвсем близо и притисна леко длан до рамото му. Всяка една кост в скелета на Йеронимус Дедфол леко притрепери и се натроши на парчета, като силата на магическия удар буквално разкъса тялото. Остри костни късове пробиха органите и кожата, кръв запръска във въздуха. Трупът се свлече, разкривен и обезобразен до неузнаваемост. Руснакът се обърна към Скейпгрейс, а очите му под маската светеха червени.
	— Ще ти кажа — изрече Вориен, вдигнал ръце над главата си. — Ще ти кажа къде живее Скълдъгъри Плезънт. Моля те, само не ме взривявай.


>	11.
>	Магьосниците от Роърхейвън

	Колкото повече човек се приближаваше до Роърхейвън, толкова по-болни изглеждаха дърветата наоколо, тревата ставаше все по-кафява, езерото — все по-черно. Улиците на градчето бяха тесни, къщите — прегърбени, прозорците им — криви. Параноя и омраза, кипящ гняв и жлъчна враждебност лъхаха от паважа, течаха из канавките като кръв. Градчето беше същество, краставо, болно псе, покрито с бълхи, кърлежи и въшки, което само собствената му злоба още крепи живо.
	Мъжът със златните очи стоеше до неподвижното езеро, копчетата на палтото му бяха закопчани догоре заради студа.
	— Мар? — попита той.
	— Още е жива — отвърна старецът зад гърба му.
	Забулената в черно жена заговори тихо:
	— Мислех, че сме наели най-добрия.
	Старецът дори не се опита да скрие раздразнението в гласа си:
	— Така е, наехме най-добрия.
	— Тя трябва да умре — продължи жената. — Твърде опасна е, за да остане жива в затвора.
	— Тесеракт ме уверява, че скоро ще я довърши — старецът отвърна поглед от жената. — Все още ли мислят, че всичко е работа на американците?
	Мъжът със златните очи сви рамене.
	— Кой може да каже какво мисли Скълдъгъри Плезънт? Единственото, което ни остава, е да се придържаме към плана. Ако започне да ни подозира, тогава ще се разправим и с него. За момента обаче всичко е според първоначалните предвиждания. Новото Убежище ще бъде в Роърхейвън. От този малък град ще започне промяната на света.


>	12.
>	Да запазиш самообладание

	Чайна Сороуз не беше в библиотеката, която заемаше половината от третия етаж на жилищната сграда, не беше и в апартамента си, който заемаше другата половина. Помощникът й, слаб мъж, който никога не говореше, просто посочи с очи към пода, когато Скълдъгъри го попита къде е домакинята. Това явно беше достатъчно.
	Валкирия последва скелета надолу по стълбите. Фасадната му татуировка беше активна, но все така отказваше да стои стабилно. Момичето наблюдаваше как лицето на детектива бавно се измества към задната част на главата му.
	— Къде отиваме? — попита Валкирия. Чифт безизразни зелени очи, плуваха леко сред косата на детектива.
	— В мазето.
	— Не знаех, че тази сграда има и мазе.
	— Нямаше, докато Чайна не купи етажа си и не нареди да й се устрои пространство под нивото на улицата. Дори хората, които живеят тук, не знаят за него.
	— Имаш очи на гърба и, да знаеш, не го казвам като комплимент.
	— Знам — тъжно отвърна Скълдъгъри.
	— Как изобщо виждаш в момента?
	Детективът се извърна към нея. Устата на фасадната татуировка зееше отворена над орбитата на лявото око.
	— Това е извратено — промърмори момичето.
	Продължиха да крачат.
	— Има само една причина, поради която Чайна слиза в мазето — каза Скълдъгъри. — Е, там си държи и колата. Добре де, има само две причини, поради които Чайна слиза в мазето, а, освен това там е сухо, напълно изолирано и служи за отличен склад… Та, значи има три, само три причини, поради които Чайна слиза в мазето и като оставим настрана колата или това, че трябва да прибере нещо, основната причина е уединението. Усамотението. Защо Чайна има нужда от уединение и усамотение?
	— Не знам.
	— Тя има нужда от уединение и усамотение всеки път, когато хване някого да краде от нея — стигнаха партерния етаж.
	— Как ще слезем по-надолу? — попита Валкирия. — Невидим асансьор ли има? Врата в пода? О, или може би един от онези колове като в пожарната и ще трябва да се плъзнем по него?
	Скълдъгъри отиде до килера с метлите и отвори вратата. В килера нямаше нито метли, нито под. Имаше само…
	— Стълби — разочаровано каза Валкирия.
	— Не са обикновени стълби — рече Скълдъгъри и пое надолу. — Магически стълби са.
	— Сериозно?
	— О, да.
	Момичето го последва в мрака.
	— Какво им е магическото?
	— Ами просто са си магически.
	— В какъв смисъл?
	— В магически смисъл.
	Валкирия се вторачи в тила на скелета.
	— Изобщо не са магически, нали?
	— Не, не са.
	В мазето беше студено. Самотна крушка храбро се бореше срещу мрака. Тръгнаха по тесен коридор между преградни стени от телена мрежа, подминаха камари кутии и щайги. Ръждясали тръби кръстосваха тавана, на мътната светлина приличаха на боа-удушвачи, които всеки момент щяха да паднат върху гърбовете им, да ги омотаят и бавно да изцедят от телата им последната капчица живот. Или поне от тялото на _Валкирия_. Скълдъгъри нямаше живот за изцеждане.
	Някъде отпред се дочуха гласове. Най-после лабиринтът от телени стени свърши и двамата прекрачиха в широко помещение, осветено от фаровете на паркираната в него кола. Един мъж стоеше на колене, мъчейки се да прикрие очите си. Дали искаше да се предпази от ослепителната светлина на фаровете или от ослепителната красота на застаналата пред него жена обаче, беше трудно да се каже.
	Чайна Сороуз стоеше в полусянка. Гарвановата й коса беше прибрана назад в обикновена конска опашка. Светлината падаше в гърба й и караше дрехите й да блестят, а кожата й меко да грее. В ръката си държеше книга. Скълдъгъри и Валкирия се заковаха на място и загледаха развитието на събитията.
	— Простете ми! — ридаеше мъжът. — О, Господи Боже, простете ми, госпожице Сороуз! Не исках да го направя!
	— Не искаше да скриеш тази книга под сакото си и да я изнесеш, без да ме попиташ? — поясни Чайна. — Това е много ценно издание и липсата му в колекцията ми може да се оцени като непоправима.
	— Моля ви. Моля ви, имам семейство. Те гладуват.
	— Значи смяташе да ги _нахраниш_ с тази книга?
	— Не… Не, но…
	— Значи си смятал да я продадеш. На кого ли, много ми е интересно?
	— Аз не… Не мога…
	— Ако ми кажеш кой е купувачът, ще те пусна да си вървиш — Чайна махна с ръка и част от стената се отмести, откривайки изход към бетонна рампа очевидно по нея колата излизаше на улицата. В мрака нахлу дневна светлина. — Вече никога няма да имаш право да стъпваш в библиотеката, а когато ме видиш на улицата, ще минаваш на другия тротоар и ще тръгваш в обратната посока, но това ще ти бъде и цялото наказание. Няма да вземам други мерки. Не и _срещу теб_, искам да кажа. Мерките, които ще взема срещу въпросния купувач от друга страна ще бъдат възможно най-сурови, дори по моите стандарти. Никога не задавам два пъти един и същи въпрос. Търпението ми е оскъдно. Отговори ми веднага.
	Раменете на мъжа увиснаха.
	— Елиза Скорн*.
	[* Скорн (от англ. scorn) — презрение, присмех. — Б.пр.]
	Ако по лицето на Чайна изобщо се изписа някаква реакция, то тя остана скрита в сенките.
	— Ясно — каза магьосницата. — Свободен си.
	— Та… Така ли?
	Чайна въздъхна, мъжът се изправи с труд на крака, изтри си очите и се втурна нагоре по рампата.
	— Чакай — кротко произнесе магьосницата. Помълча известно време, загледана в замръзналата му фигура. — Ако се явиш пред Елиза Скорн без книгата, тя най-вероятно ще убие и тебе, и жалкото ти гладуващо семейство — после протегна книгата към мъжа. — Вземи я.
	— Сериозно?
	— Имам още три бройки, кой знае къде съм ги забутала. Взимай, преди да съм размислила.
	Мъжът изприпка до магьосницата и взе книгата от ръката й.
	— Благодаря ви — изхлипа. — Благодаря ви за добротата, благодаря ви, задето сте толкова красива. Аз… Аз ви обичам, госпожице Сороуз. Никога не съм обичал никоя така, както…
	— Имаш си едно жално милно семейство, което те чака, дрипави човече. Връщай се при тях.
	Мъжът с мъка откъсна очи от нея и, облян в сълзи, хукна нагоре по рампата. Вратата се затвори зад него, Чайна се обърна и светлината на фаровете огря прекрасните черти на лицето й.
	— Добро дело — изрече. — Направих го само заради теб, Валкирия. Знам колко ти е неприятно, когато съм лоша с хората.
	Валкирия пристъпи усмихнато напред.
	— Добротата ти отива.
	— Нима? По-скоро ми се струва, че съм алергична към нея. Кажете сега, с какво мога да ви бъда полезна? Навярно ви интересува мнението ми по въпросите, които са били обсъждани на онова свръхсекретно събиране, на което не бях поканена?
	— Ти лично отсъстваше, наистина — отвърна Скълдъгъри. — Но съм сигурен, че жена с твоите възможности отдавна е получила най-подробна сводка за всичко, за което стана дума на събирането.
	— Абсурд. Било проведено при режим на пълна поверителност в края на краищата. Поздравления, между другото.
	Скълдъгъри изсумтя.
	— Няма за какво да ме поздравяваш.
	— Без излишни скромности. Не съм се смяла така от години. Ърскин може и да има способности за Старейшина. А изборът на Коривъл Двойни за Върховен маг е направо благословия. Но, ти… Скълдъгъри, скъпи… Твоята кандидатура си е чиста проба лудост.
	— Ами да, хубаво, ще видим как ще се развият нещата на онзи фронт, но сега, опасявам се, сме дошли да ни помогнеш по един козметичен въпрос — Скълдъгъри излезе от сянката и Чайна видя разтеклата се физиономия на фасадната татуировка.
	— Божичко — рече.
	— Пооправя се, когато правя така — детективът си зашлеви сам няколко шамара и разтърси диво глава. Лицето се постегна малко.
	— Е — каза Чайна. — Поне запазваш достойнството си. Ела. Не дезактивирай татуировката.
	Магьосницата докосна колата и фаровете угаснаха. Детективите я последваха през лабиринта на мазето и поеха нагоре по стълбите.
	— Какво знаеш за Тесеракт? — попита Скълдъгъри, докато се качваха. Долната му устна беше провиснала под брадичката и приличаше на умрял гол охлюв.
	— Руснакът убиец? Защо, за Бога, си се сетил… — Чайна спря на стълбите, обърна се да ги погледне и бледосините й очи се стесниха до цепки. — Той в страната ли е?
	— Не знаеше ли? — попита Скълдъгъри и в гласа му звънна истинска изненада.
	По съвършеното лице на Чайна пробяга мимолетна тръпка на раздразнение, а след това изчезна без следа. Тя се обърна и продължи да се качва.
	— Ето какво ми е известно за Тесеракт. Роден и отгледан в Русия преди триста-четиристотин години. Адепт, никой не знае кой го е обучавал, никой не знае колко души е убил. Носи маска, все така никой не знае по каква причина. Живее в каравана с неизвестно описание. Припаси, пари и гориво си осигурява сам, неясно откъде и как, може да не спира никъде със седмици. Не си представям как общува със света, как например работодателите се свързват с него, за да му възлагат задачи. Признавам, това е нещо, което също не знам. Казаното дотук означава, че този убиец може да се нанесе в отсрещната кооперация и аз никога да не разбера това. Означава, че не съм чула дори и един слух за него през последните двайсет години, а фактът, че в момента е в Ирландия, а аз не съм осведомена за пристигането му, ме тревожи силно и ме докарва до състояние на бясна ярост. Но аз, както винаги, отлично прикривам емоциите си. _Сигурен_ ли си, че Тесеракт е тук?
	— Видях го — отвърна Скълдъгъри.
	Стигнаха до площадката на третия етаж и спряха, за да пропуснат една съпружеска двойка, запътила се нанякъде. Мъжът зяпна Чайна, зашеметен от красотата й. Жената се вторачи в Скълдъгъри, отвратена от увисналото му на една страна лице. Чайна въведе детективите в апартамента си — Валкирия винаги беше намирала, че той е красив и елегантен като стопанката си — и затвори вратата зад тях.
	— Тесеракт преследва Давина Мар — каза Скълдъгъри.
	Веждите на Чайна се повдигнаха.
	— Убил ли я е вече?
	— На косъм й се размина.
	— Вие ли я заловихте?
	— Скрили сме я на сигурно място, не я мисли. Това да си остане между нас, разбира се.
	— За каква ме мислиш? За някаква плиткоумна клюкарка? Седни. Разхлаби си връзката.
	Скълдъгъри се подчини и Чайна извади от бюрото си малка черна кутия. Повдигна капака и взе отвътре тънък калиграфски писец, който на Валкирия й заприлича на скалпел. Топна го в черно мастило от мастилницата в кутията, после нагласи на окото си монокъл, пъхнат в невидимо джобче на роклята й. Пристъпи до Скълдъгъри и разкопча няколко копчета на ризата му, за да открие двата символа, изписани върху костите на ключиците. Наведе се и внимателно ги огледа през стъкълцето на окото си.
	— Разпитахте ли вече Мар? — попита.
	— Тя упорито отказва да дойде в съзнание — отвърна детективът. — Както и да е, самият факт, че някой е пратил убиец след нея вече говори много. До момента бях почти готов да повярвам, че Мар е действала сама. Би могла да зароби Майрън Скитника по собствена воля, да пъхне Механизма на опустошението в ръцете му, а после да направи така, че аз и Валкирия да се окажем на мястото на взрива. Бях склонен да припиша стореното на чистия й гняв и дребнавото й желание за мъст, ескалирало до нещо неконтролируемо. Но тази хипотеза не издържа. Вече не.
	— Заради появата на Тесеракт ли? — попита Валкирия.
	— Тесеракт е пратен по петите на Мар, което ме кара да мисля, че тя има съконспиратори, които междувременно са се отказали от нея и сега искат да й затворят устата завинаги.
	Чайна свали монокъла, допря острието на писеца до символа на лявото рамо на скелета и натисна леко.
	— Ако наистина е имало заговор, кой стои зад него? Кой би имал полза от това Убежището да бъде унищожено? Вече пет месеца нямаме нито Убежище, нито Върховен маг, но никакви драматични асоциални прояви не са се случвали. Който да е организаторът на взрива, изглежда е пропуснал възможността да довърши плана си.
	— Освен ако картината не е по-мащабна, отколкото си представяме — отвърна Скълдъгъри.
	— Прихваща те параноя — каквото и да правеше Чайна със символа, ефектът върху лицето на Скълдъгъри беше видим. То се опъна до крайност, сякаш щеше да се сцепи всеки момент, после отново се отпусна. — Ако си прав и конспирацията е мащабна, навярно няма да е зле да не забравяш възможността, че Давина Мар може и никога да не е спирала да работи за американците.
	— Мислихме за това — каза скелетът. — Валкирия?
	— Така — започна момичето. — Преди две години Мар е на служба към американското Убежище. Турид Гилд й предлага пост в Ирландия, предполагайки, че тя няма да може да отхвърли изкушението да работи в Люлката на магията, защото, откъдето и да го погледнем, всеки ден тук си е едно приключение. Тя осведомява шефовете си за предложението, те я съветват да го приеме, но всъщност да продължи да работи за тях като шпионин. Всяко едно Убежище по света би желало да има свой човек тук, в страната, която буквално ври от сурова магия. Американците не правят изключение. Мар започва работа тук, доказва, че е способна, но през цялото време търси начин да ликвидира нашето Убежище. На американците им е необходима криза на наша територия, за да могат да нахлуят. Мар им я осигурява.
	— Проблемът на тази хипотеза е — продължи Скълдъгъри, — че след взрива американците всъщност не предприеха нищо и ето, сега Коривъл Двойни е Върховен маг, а аз и Ревъл сме евентуалните бъдещи Старейшини. Наистина не разбирам как този развой на събитията може да облагодетелства американците или когото и да било.
	— Готово — каза Чайна и отстъпи назад. Скълдъгъри вдигна глава към нея, лицето му стоеше идеално. — Беше необходим още един милиметър дълбочина — обясни. — Непростимо недоглеждане от моя страна, но все пак ми се струва, че рано или късно ще успея да си го простя. Би ли дезактивирал татуировката сега?
	Скълдъгъри докосна символите, лицето се плъзна надолу и изчезна.
	— Искаш да я използвам, само когато се налага ли? — попита.
	— Нищо подобно — отвърна Чайна. — Просто да разговарям с теб, докато имаш лице, силно ме смущава. Предпочитам да те гледам като скелет.
	— Аз също — съгласи се горещо Валкирия.
	Скълдъгъри се изправи и се зае да си закопчава ризата, а Чайна заприбира инструментите си.
	— Тогава може би _не са_ американците — каза тя. — Може би Мар работи под прикритие за някой друг.
	— Например някой, който просто не ни харесва — обади се Валкирия. — Клемънт Скарабей и Били Рей Сангуайн ни нападнаха просто за отмъщение, така че защо разни други гадняри, на които сме смачкали фасона, да не искат същото? Например Джарън Галоу? Никой не е чувал нищичко за него от деня, в който си отсече ръката и избяга от Безликите. Или пък Рем Крукс. Ако познаваме някой _толкова_ смахнат, че да иска да избие толкова много хора, то това е точно той.
	— Не е Рем Крукс — изрече Чайна.
	— _Ти_ пък откъде знаеш?
	— Давина Мар никога не би се съгласила да работи с толкова нестабилен човек.
	— Ами Изтезанието? Роърхейвън спечелиха много от всички тези събития. Убежището ще бъде точно на пъпа на гнусния им градец.
	— Това обаче не означава, че ще имат власт да вземат решения — каза Скълдъгъри и си нагласи вратовръзката. — Съветът на Старейшините ще си действа, целият екип ще бъде от магьосници, които нямат нищо общо с Роърхейвън. Просто сега Изтезанието се оказва близо до центъра на събитията, без да може да се намесва.
	— Това положение не е достатъчно силен мотив за него да организира взрива с Механизма на опустошението — намеси се и Чайна. — Децата на Паяка са известни с подлостта си, но е факт, че атентатът може да няма _нищо общо_ с Роърхейвън.
	— Все ми се струва, че Изтезанието стои зад всичко това — промърмори Валкирия.
	В гласа на Скълдъгъри звънна вечната му усмивка:
	— Мразиш го, защото се опита да ме накара да те убия ли?
	— Мисля, че той е замислил цялата гадост, защото е отвратителен старец, който умее да се превръща в гигантски паяк. Но го мразя най-вече, защото се опита да те накара да ме убиеш. Но, разбира се, има още мнозина, които пък мразят нас. Не забравяй, че единственото доказателство за това, че Клемънт Скарабей не е организаторът, е _неговата_ собствена дума. Може би опитът да ни накара да се скъсаме от мислене кой ли е виновен за взрива да е последният му акт на отмъщение преди да пукне в затвора.
	— Така — заключи Скълдъгъри. — Да обобщим: съконспираторите на Давина Мар са или магьосниците от Роърхейвън, или американците, или всеки друг, който ни има зъб.
	Чайна се усмихна.
	— Радвам се, че успяхме да стесним кръга — после излезе от стаята, Скълдъгъри и Валкирия я последваха в библиотеката. — Позволете ми да споделя каква чест е да бъда част от това разследване още от първия му ден. Сърцето ми се изпълва с топлота дори само при мисълта, че най-сетне ми се доверявате достатъчно, че да ме занимавате с неща, които все още са, а и може би завинаги ще си останат съвършено безразлични за мен.
	— Казват, че сарказмът бил най-долната форма на остроумието — каза Валкирия.
	Чайна я изгледа.
	— Явно не познават _мен_.
	— Факт е — продължи Скълдъгъри, докато крачеха сред лабиринта от библиотечни шкафове, — че през последните години ти се доказа като човек, на когото може да се има пълно доверие.
	— Злощастният страничен ефект от това ти качество — допълни Валкирия, — е, че в момента си част от нашия малък, но сплотен екип за борба с престъпността, независимо дали това ти харесва или не.
	Чайна спря и се обърна да ги погледне. На лицето й се изписа лека гримаса.
	— Това нали не… Моля ви, кажете ми. Че това не означава. Че сме _приятели_. Към ден-днешен съм се справяла отлично _без_ приятели и нямам намерение да си завъждам никакви отсега нататък.
	Валкирия се намръщи:
	— Звучи така, сякаш приятелите са вид обрив.
	— Имаш предвид приликата в смисъл, че са досада, която те налазва, когато най-малко я очакваш? Смятам, че аналогията ти е повече от адекватна.
	— Осъзнаваш, че аз отлично разбирам всички сложни думи, които използваш, нали?
	— О, бедната аз, все си мислех да те смая с красноречието си.
	— _Това_ също го разбрах — отвърна Валкирия и се усмихна на една позната физиономия, която зърна сред лавиците.
	— Ей сега се връщам — каза и тръгна към приятелката си. — Тук се срещнахме за първи път — каза.
	Танит Лоу вдигна глава и се усмихна.
	— Божичко, сякаш беше преди сто години. Ти беше толкова малка.
	— Никога не съм била малка.
	— И толкова кльощава. А виж се сега! Как са бицепсите?
	— Няма да ти ги показвам.
	— О, ще ми ги покажеш и още как.
	— Не, няма. Насред библиотеката сме.
	— Библиотека, населена преимуществено с откачалки и специално селектирани хахавелници. Не съм ти виждала бицепсите от седмици. Давай.
	Валкирия се престори, че въздиша, но накрая не се удържа и се усмихна. Разкопча палтото и го съблече.
	— _Мътните_ го взели — проточи Танит. — Надявам се Флетчър да оценява по достойнство всички усилия, които полагам гаджето му да стане корава като скала.
	— Казах му, че искам раменете ми да станат като твоите. На него направо му потекоха лигите при тази мисъл — Валкирия се облече. — Никога не съм била малка.
	Танит се засмя и върна книгата, която четеше, обратно на лавицата.
	— Беше толкова неуверена и невинна, и удивена, и плаха… Е, може би не си била плаха.
	— Не и плаха.
	— Но определено беше неуверена. Знаех, че ще станем приятелки от момента, в който те видях.
	— Сериозно?
	— Не подозирах, че ще станем чак толкова близки, но само като те зърнах, си рекох, о, да, тя е печена. Не знаех, че си замесена в историята, заради която бях дошла в Ирландия тогава. Нещата се подреждат отлично понякога.
	— Така си е.
	— Нашите ти пращат поздрави, между другото. А брат ми нека да се запознае с теб. Много е слушал за страхотната Валкирия Каин.
	— Родителите ти са прекрасни, а брат ти съм го виждала на снимка. Определено и аз бих искала да се запозная с него!
	Танит я заплаши с пръст.
	— Ти, мила моя, вече си заета. Гледай си Флетчър и стой далеч от моя _по-голям_ брат — усмивката й леко помръкна. — Какво е станало?
	— Моля?
	— Казах „вече си заета“ и ти просто… _трепна_.
	— Не е вярно.
	— Всичко наред ли е между вас с Флетчър?
	— Да — отвърна Валкирия. — Супер.
	— Щастлива ли си с него? Още ли ви е весело заедно?
	— Понякога се чувствам сякаш съм извела бебе на разходка, но в общи линии да, страхотно се забавляваме.
	— Какво е станало тогава?
	— Нищо не е станало — отвърна Валкирия и се засмя.
	— Какво си _направила?_
	— Нищо!
	— Кой е той?
	— Не знам за кого…
	Танит погледна приятелката си право в очите.
	— О, не — каза тихо.
	— Какво „не“?
	— Не и той.
	— Танит, наистина нямам понятие за какво говориш.
	— _Вампирът_, Вал? _Ти сериозно ли?_ Вампирът?
	— Той си има име.
	— Той е вампир!
	— Не те разбирам, окей? Нищо не е станало!
	— Ах, лъжкиня такава!
	Валкирия се приготви да спори, но разбра, че няма полза и се предаде.
	— Хубаво. Окей. Целунахме се.
	Танит скри лицето си с ръце.
	— Не. Не, не, не. Не можеш да го направиш.
	— Нищо не правя. Беше само веднъж. Няма да се повтори.
	— Той е твърде стар за теб.
	— Знам.
	— И е вампир.
	— Танит. Сийлън има проблеми, но е различен от другите.
	— Валкирия. Ти си откачила. Той е _точно като_ другите. Забрави за всичките скапани, сладникави готически простотии!
	— Кълна се в Бога, всичкото това го знам. Обясних му го, случаят няма да се повтори. Не съм влюбена в него! Целувката нищо не означаваше.
	— За _теб_ може и нищо да не е означавала — поправи я Танит, — но те уверявам, че за _него_ е означавала много.
	— Това не е мой проблем.
	— Но ще стане твой проблем. Вал, не обичам да те укорявам за каквото и да било. Ние сме приятелки. Не трябва дати чета конско. Трябва да те подкрепям. И ще те подкрепям. И те подкрепям и сега. Но нещо подобно… Просто не, ще трябва да ми простиш, но ще продължавам да ти пиля на главата, докато всичко се забрави завинаги.
	Валкирия кимна.
	— Разбирам.
	— Приемам, че Флетчър няма и понятие от случилото се.
	— Не, за Бога.
	— Хубаво. Няма смисъл да го нараняваш и да разрушаваш връзката си, когато не се налага. Било е грешка.
	— Грешка беше — повтори Валкирия.
	— И няма да се повтори повече никога.
	— Не, няма.
	— Но ако се повтори, ще дойдеш да ми кажеш веднага и аз няма да ти крещя много.
	— Благодаря.
	— Дори няма да питам дали Скълдъгъри знае. Явно не знае, щом Сийлън е още сред живите.
	Валкирия кимна в знак на съгласие, но истината беше, че последната забележка я накара да се почувства неудобно. Тръгнаха покрай лавиците към Чайна и детектива, които продължаваха разговора си.
	— О, колко хубаво — рече Чайна без капка ентусиазъм. — Ето я и Танит.
	Усмивката на Танит не достигна до погледа й.
	— Здравей, Чайна. Прекрасна, както винаги.
	— Кожите ти май са се свили от последния път, когато те видях — отвърна тактично Чайна. — Нямаш ли нещо друго за вършене? Не, че искам да си вървиш, просто не искам да оставаш.


>	13.
>	Страдание

	Духовник Крейвън не бързаше, докато крачеше по коридорите на Храма. Винаги беше мразил студа, но когато си некромант, нямаш голям избор в това отношение. Трудности и страдание, бедност и неудобства. Храмът, от първия до последния квадратен метър, беше студен, тъмен и влажен, осветяван само от пращящите факли, пъхнати в ръждясалите скоби по стените. _Да страдаш, означава да живееш_, твърдеше един от основните постулати на вярата им. Кой беше Крейвън, че да го оспорва? Кой беше той, че да изисква специално отношение към себе си? Кой беше той, че да се опитва да избегне страданието, когато толкова много от другарите му трепереха и се бореха с живота, без да се оплакват?
	Под робата Крейвън носеше грейка от полар.
	Със сигурност знаеше, че Първосвещеник Тенебре носи същата под _своята_ роба. Куивър май не го правеше, но Куивър си беше такъв — от онзи тип хора, които се наслаждават на страданието. Колкото до духовник Рийт, той дори не си правеше труда да носи _роба_ и дрехите му винаги изглеждаха достатъчно топли. Крейвън не очакваше друго от духовник, прекарал толкова години навън, в светското общество. Домът на Рийт беше мебелиран, изолиран и топъл, независимо какво беше времето навън. Прогнил. Разглезен. Ах, как само му завиждаше Крейвън!
	Стигна до желязната врата на кабинета на Първосвещеника и влезе без покана. Лавици с книги и документи. Шкафове с различни магически дреболии. Голи стени, гол под. Самотно бюро. Два стола. Никаква украса. Само най-необходимото — нищо повече.
	Тенебре седеше зад бюрото и го изгледа навъсено, преди да върне погледа си върху Рийт. Зад гърба на Първосвещеника стоеше Белият секач, косата беше привързана за гърба му. Куивър стърчеше до отсрещната стена с ръце, скрити в ръкавите на робата. Крейвън на секундата съжали, че е закъснял за срещата. Рийт беше неспокоен. Крейвън се насили, за да скрие усмивката си.
	— Духовник Рийт — рязко каза Тенебре. — Разбирам загрижеността ви, но тук, в Храма, ние сме в пълна безопасност.
	— Останката е на свобода — гневно отвърна Рийт. В момента, в който това се разбере, веднага ще дойдат да задават въпроси.
	— Нека дойдат.
	— Ваша светлост, с цялото ми уважение, те все пак ще искат да узнаят как така Останката е избягала. Скълдъгъри Плезънт ще се сети, че сме искали да я използваме, за да контролираме някого.
	— Глупости. Ще им кажем, че някой от послушниците я е изпуснал случайно. Ще им кажем, че след това е бил сурово наказан и инцидентът няма да се повтори. Безпокоите се излишно, духовник.
	Крейвън стоеше до вратата и се забавляваше неимоверно. Човек рядко можеше да бъде свидетел на случай, при който някой наставлява покровителствено Соломон Рийт.
	— Самият факт, че имаме Останка на свобода, вече е достатъчен повод за безпокойство — отвърна Рийт. — Ако се каним да поддържаме версията, че се е освободила случайно, то най-малкото е задължително да обявим това публично. Магьосниците трябва да са предупредени за опасността.
	Тенебре се облегна назад.
	— Соломон, доколкото знаем, Останката ще напусне тялото на долавящия и ще отлети кой знае къде, за да бъде свободна и самичка, и няма да притеснява повече никого. Защо да привличаме излишни подозрения, внимание и присмех върху себе си? Ако Останката почне все пак да създава проблеми, а детективът-скелет или някой друг дойде да задава въпроси, ще се престорим на изненадани и ще се засрамим дълбоко от тази ужасна, но неволна грешка от наша страна.
	— Какво видя той? — попита Куивър.
	Рийт вдигна очи към него.
	— Моля?
	— Долавящият. Какво видя той в бъдещето, когато ти пусна Останката в него?
	Рийт въздъхна и притисна основата на носа си.
	— Нищо. Нищо полезно. Разсейваше се.
	— От какво? — попита Тенебре.
	— Получи видение за Даркесата. Изглежда остана очарован от нея.
	— Значи не е видял нищо за момичето Каин?
	— Всъщност, смятам, че имаше специална причина, поради която Даркесата нахлу във видението. Мисля, че Валкирия ще бъде онази, която ще я победи. Мисля, че победата й ще бъде началото на пътя, в чийто край тя ще се превърне във Вестителя на смъртта.
	Крейвън се прокашля недоверчиво, доволен от гнева, който блесна в очите на Рийт.
	— Позволявате ли да кажа нещо, Ваша светлост?
	Тенебре махна с ръка.
	— Разбира се.
	— Духовник Рийт, възхищавам се на вашата решителност и на вярата, която имате във Валкирия Каин. Въпреки това си мисля, че сте се съсредоточили върху нея прекомерно и пропускате да обмислите други възможности. Твърдите, че госпожица Каин ще победи Даркесата. Но всяко досегашно видение, получено от долавящите, сочи, че Даркесата _убива_ и Каин, и детектива Плезънт, преди да се заеме с унищожението на останалата част от света.
	— Бъдещето може да се промени — изръмжа Рийт.
	— О, да, няма две мнения. Не споря. Просто разсъждавам върху вашата интерпретация на видяното. Не допускате ли, че обладаният долавящ е видял само Даркесата, просто защото Валкирия Каин вече не е била изобщо сред живите? Била е унищожена. Ликвидирана. Това ми се струва също толкова логично предположение.
	— Духовник Крейвън има право — кимна Тенебре. — Соломон, искахме доказателство, че Каин е по-специална и силна от останалите. Така и не го получихме.
	— Онова, което все пак получихме — допълни Куивър, — е _предупреждение_. Не можем повече да си губим времето с кандидати, които в края на краищата отново ще се окажат недостатъчно способни. Тази жена, Даркесата, идва. Ако не намерим Вестителя на смъртта, преди тя да се появи, светът ще бъде заличен.
	Рийт стисна зъби и страните му пламнаха. Усмивката на Крейвън заплашваше да стане неконтролируема.
	— А Останката? — попита Рийт. — Не можем просто да я оставим на свобода.
	— И какво искате да направим? — попита Тенебре едва ли не през смях. — Да съберем хора и да тръгнем да я търсим? Да я проследим? Духовник Рийт, некромантите не действат така. Към момента Останката не е наш проблем. Нека други се оправят с нея, ако чак толкова се налага.
	— Ваша светлост…
	— Повече не желая да се занимавате с този въпрос. Ясно ли е, духовник?
	Рийт млъкна и се поклони:
	— Да, сър. Разбира се, сър.


	Крейвън крачеше из дълбините на Храма, оставил усмивката да завладее цялото му лице. Срещата беше минала отлично. Не, не просто отлично, направо _вълнуващо_. Не само Соломон Рийт беше унижен пред свидетели, но по своеобразен начин беше дадено разрешение на самия Крейвън да продължи да развива собствените си планове. Това вече беше станало наложително. Времето дори го притискаше. Тенебре не знаеше нищо за тези планове, разбира се, но Негова светлост винаги е бил твърде предпазлив за един истински лидер. В тежки времена победата идва само при дръзките.
	Крейвън навлезе в онази част на Храма, която с годините полека и неусетно беше заграбил за собствени нужди. Това бяха най-мрачните, влажни и студени помещения от огромната постройка, намираха се на най-ниското ниво под гробището. Духовникът измъкна от робата си дълъг ключ, пъхна го в ключалката и завъртя. Чу се тежко _щрак_ и той влезе. Меланхолия вече стоеше права до стола, който й беше оставил. Чакаше с наведена глава и отпуснати край тялото ръце.
	— Можеш да ме погледнеш — каза Крейвън. — Духовник Рийт се завърна. Мисията му, за съжаление, се е провалила.
	Очите на русото момиче светнаха.
	— Значи Каин не е Вестителя на смъртта?
	— Все още не знаем със сигурност и на духовник Рийт не му беше наредено да прекрати уроците с нея, но… да, твърде малко вероятно е интересът към Валкирия Каин да се задържи. Ти никога не си вярвала, че тя е избраната, нали?
	Меланхолия се поколеба.
	— Не, сър, съжалявам. Никога не съм го вярвала.
	— Нито пък аз.
	Момичето очевидно се изненада.
	— Как така, духовник?
	— Дори и Валкирия Каин да притежава достатъчно сили, за да доведе Прохода на земята, не мисля, че би го сторила. Тя просто не е правилният човек за това. Точно както лорд Вайл не беше правилният човек. Но ти, Меланхолия, ти може да се окажеш точно онзи спасител, който ние винаги сме чакали.
	— Аз?
	— Може и да не притежаваш вродената дарба на Каин, но компенсираш със страст и отдаденост — добродетели, които аз ценя много по-високо. На колко си години?
	— На двайсет, сър.
	— И все още не си достигнала Порива.
	— Не, сър.
	— Но си сигурна. Че некромантията е твоето желание, нали? Когато истинското ти призвание се появи — след месец, след година, когато и да се случи — вече няма да имаш избор. До края на живота си ще бъдеш свързана с една-единствена магическа дисциплина.
	— Некромантията е всичко, което _някога_ съм желала.
	— Добре. Добре. Дълго чаках да попадна на човек с правилните качества, на правилната възраст, на самия праг на Порива. Дълго чаках _теб_, Меланхолия.
	— Наистина ли мислите, че аз съм Вестителя на смъртта?
	— С моя помощ, да, можеш да бъдеш Вестителя на смъртта. Трябва да работим много. Няма да бъде лесно, пътят ще бъде изпълнен с болка. Ще трябва да те подготвим, така че когато Поривът дойде, да има гаранция, че ти ще се изпълниш с черна магия.
	— Това… възможно ли е?
	— Няма да те лъжа. Нищо подобно никога досега не е било правено. Никога не е било мислимо, нито пък планирано. Моите изследвания върху езика на магията откриха възможности, за чието съществуване до днес не сме подозирали. Но аз се уморих да чакам. Търпението ми се изчерпи. Ако не можем да открием никой, който да носи по рождение ореола на Вестителя на смъртта, то тогава ще се наложи _сами да направим_ някого толкова силен, че да поеме тази роля. Ти, Меланхолия, ще спасиш света. Приемаш ли?
	— Да, сър — отвърна момичето с грейнал поглед. — О, да, сър.


>	14.
>	Мъртъвците

	Валкирия винаги се удивляваше, когато за пореден път осъзнаеше колко е тънка границата, която отделя странното, прекрасното, яростното и страшното от немагическия, _смъртния_ свят. Беше се разхождала по улиците на Дъблин, където практически във всяка къща живееше магьосник. Беше падала от най-високия балкон на жилищен блок, населен с десетки вампири. Беше пила чай с долавящ в неговото студио за татуировки, беше се дуелирала с наемен убиец в мазето на Музея на восъчните фигури и беше бягала от куршуми из стадиона по време на футболен мач. Поредното доказателство за това колко близко един до друг се движеха двата й живота — магическия и немагическия — се появи под формата на адреса на едно банши, което очевидно обитаваше къщичка на половин час път с кола от Дъблин.
	Валкирия беше решила да вземе такси, за направи едно посещение на баншито, така че сега трябваше само да измисли някакво извинение за пред Скълдъгъри и после беше свободна да действа. И всичко щеше да мине по план, ако, когато с детектива и Танит влязоха в шивачницата на Гастли, вътре не ги чакаше Ърскин Ревъл с широка усмивка.
	— Струва ми се, не съм имал честта да бъда представен — изрече той, когато погледът му падна върху Танит.
	— Щях да си спомня — отвърна тя, усмихна се и му стисна ръката. — Аз съм Танит Лоу. Вие трябва да сте печално известният Ърскин Ревъл. Слушала съм истории за вас.
	— А дали някои от тях са ме представяли в добра светлина? Защото, ако такива истории има, те най-вероятно са лъжи.
	— Просто обичайните разкази за Мъртъвците.
	Въпреки напрежението от факта, че в момента трябваше да е някъде другаде, Валкирия се начумери:
	— Мъртъвците ли?
	— Така ни наричаха през войната — каза Гастли, понесъл един счупен манекен към работилницата. Ръкавите на ризата му бяха навити — и разкриваха могъщите му ръце. Мускулите му, в комбинация с дълбоките белези, които се спускаха вертикално по лицето и цялата му гола глава, и с погледа, който шивачът хвърли към Ревъл, бяха напълно достатъчни, за да накарат практически всеки мъж да се откаже да ухажва Танит. Но усмивката на Ревъл само стана по-широка.
	— Мъртъвците са легенди — обясни Танит на Валкирия и изобщо пропусна да забележи смъртоносния поглед на Гастли. — Скълдъгъри, господин Ревъл, Страха, Декстър Векс. И Гастли, разбира се. Наричали ги Мъртъвците, защото отивали само на самоубийствени мисии и винаги се завръщали живи.
	— Не всички — напомни й Скълдъгъри от вратата. — Ърскин, радвам се да те видя пак толкова скоро.
	— Бях наблизо — сви рамене Ревъл. — Реших да намина да кажа „здрасти“ на Гастли. Всъщност, надявах се и вие да се отбиете междувременно. Смля ли го вече?
	— Кое дали съм смлял? — попита Скълдъгъри. — Лудостта на молбата на Коривъл или очевидната й глупост?
	Ревъл поклати глава.
	— Смешно, нали? Все си мисля за това и… Ами смешно си е. _Ние_ двамата в Съвета на Старейшините. Осъзнаваш ли колко скучна задача е това? Ние не сме свикнали на толкова… мирни работни позиции.
	— Чувам, че на Старейшините вече дори не им се налагало да удрят никого собственоръчно — нещастно изкоментира Скълдъгъри. — Очевидно, има хора, които правят това вместо тях.
	— Просто не сме родени за тази работа. Командвал съм хора на бойното поле, издавал съм заповеди по време на разследвания… Искам да кажа, да си лидер е едно, но…
	— Но да взимаш зрели решения е нещо съвършено различно — кимна Скълдъгъри. — Напълно си прав.
	— Значи няма да се съгласите? — попита Танит. — Наистина няма да се съгласите? Просто ще се откажете?
	— Защо трябва да говориш така драматично? — отвърна Скълдъгъри. — Че това си е само една номинация, от какво толкова има да се отказваме? Номинацията нищо не означава.
	— Ами Коривъл? — обади се Валкирия. — Ако той ви беше заявил, че не желае поста на Върховен маг, вие щяхте ли да приемете неговото „не“?
	Двамата мъже се поколебаха. Най-после Ревъл сви рамене.
	— Не знам. Възможността да оставиш следа и да те запомнят с добро? Да направиш някои истински и дълготрайни промени? Коривъл е идеален за поста.
	— А и ще бъде много удобно да разполагаме с човек в ръководството на Убежището, на когото да имаме доверие — допълни Скълдъгъри. — Ако Коривъл беше казал „не“, аз нямаше да се спра пред нищо, докато не го убедя да се съгласи.
	— Значи казваш, че двамата просто _не бихте позволили_ на Коривъл да се откаже от поста — обобщи Танит, — но иначе вие лично нямате проблем да се откажете просто ей така.
	— Е, ние сме самотни смелчаци — осведоми я Ревъл.
	— Не зачитаме нормите, с други думи — вметна Скълдъгъри. — Освен това не можем да понасяме собствените ни аргументи да бъдат използвани срещу нас. Унизително е по най-лошия възможен начин.
	Веждата на Танит се повдигна.
	— Освен това разкрива и безкрайното ви лицемерие.
	— Ако съм лицемер — заяви Ревъл, — не го бях забелязал досега. Никога не съм се задълбочавал кой знае колко в самоанализи. Постарах се да оставя това занимание на най-сумрачните поети и най-потиснатите самосъжаляващи се вампири.
	Валкирия отвори уста да обясни, че вампирите не се самосъжаляват, но точно в момента не й се искаше да си има неприятности с Танит. Освен това не беше много сигурна в мнението си.
	Гастли се върна от работилницата.
	— Кога ще кажете на Коривъл, че се отказвате?
	— Смятам да протакам — отвърна Скълдъгъри. — Колкото повече се провлачат нещата, толкова по-нелепа ще се стори идеята на хората и те ще започнат сами да мрънкат срещу нея. Сами ще ми решат проблема. Ърскин, разбира се, не може да си позволи този лукс.
	Ревъл се вторачи в скелета.
	— Какво? Защо да не мога?
	— Защото не са достатъчно хората, които те мразят. А пък Коривъл ти се доверява напълно, винаги ти се е доверявал напълно. Ърскин, ако ми позволиш да бъда брутално откровен, ще ти кажа, че идеята ти да бъдеш Старейшина не ми се вижда съвсем глупава.
	— Вземи си думите назад — озъби се Ревъл.
	— Той ще има нужда от помощта ти. Ако продължи да се държи както си му е обичаят, бързо ще си създаде куп врагове. Коривъл отдавна се гордее с това, че е човек _от_ народа, че работи _за_ народа. Първият му приоритет винаги е била безопасността и защитата на смъртните. Просто си представям как ще ограничи допълнително и без това ограничената ни магьосническа дейност. Това навярно би било мъдър ход. Както е тръгнало, въпрос на време е някоя от тайните ни малки битки да цъфне в централните новини и тогава дори Скрутинъс и Рандъм няма да могат да оправят нещата.
	Ревъл поклати глава.
	— Никой няма да прояви същото разбиране като теб, Скълдъгъри. Бил съм на страната на Коривъл през последните сто години и дори аз ще имам проблем с това да приема някои от промените, които подозирам, че ще предложи. Той отдавна таи една прекрасна романтична представа за магьосниците като ангели-закрилници на хората — безмълвни, невидими…
	— Каквито трябва да бъдат ангелите-закрилници.
	Ревъл се засмя.
	— Прав си.
	— Новият Съвет трябва да е силен — намеси се Гастли. — Ако не покажем, че имаме мощен лидер с ясна цел, не съм сигурен, че приятелите ни зад граница ще се задоволят с това да си седят кротко и да ни гледат какви ги вършим.
	— Ще се опитат да ни завладеят — изрече Скълдъгъри.
	— Могат ли изобщо да направят нещо подобно? — попита Валкирия. — Искам да кажа, позволено ли е?
	— Кой ще ги спре? Просто не вярват, че ще успеем да решим собствените си проблеми. Те не са ни врагове. Ако американците _действително_ са замесени в разрушаването на Убежището, то са го сторили, не защото искат да ни унищожат, а само защото смятат, че положението може да бъде по-добро, ако те контролират нещата.
	— Значи… просто ще нападнат?
	— Акцията ще бъде тиха, зла и внезапна.
	— Вас двамата ще ви убият най-напред — обади се Ревъл.
	Валкирия зяпна.
	— Какво?
	— Извинявай, просто си е истина. Помисли само за вредата, която вие двамата сте нанесли на всеки, дръзнал да ви се изпречи на пътя през последните няколко години. Няма да поемат риска да ви оставят живи.
	— Прав е — каза Скълдъгъри. — Просто сме твърде добри в работата си.
	— Проклятие — изсумтя Валкирия. — Мразя да съм твърде добра в работата си.
	Разговорът се разсъхна. Ревъл беше очарователно забавен, очевидно допадаше на Танит, макар че Валкирия долавяше, че смехът на русата магьосница става колеблив, ако Гастли се случеше наблизо. Момичето хвърли поглед към часовника си и напрежението отново сви стомаха й. Трябваше скоро да тръгва. Телефонът й звънна.
	— Мар ще бъде готова за преместване утре сутринта — каза Кенспекъл.
	— В съзнание ли е?
	— Събуди се, но аз отново я упоих. Нямам никакво намерение да разговарям с тази жена. Кажи на детектива, че може да си я прибере утре рано сутринта. Не я искам тук дори минута повече от необходимото.
	— Всичко наред ли е? — попита Скълдъгъри, когато момичето затвори.
	Тя кимна.
	— Кенспекъл каза, че трябва да отведем Мар утре сутрин.
	Ревъл се напрегна.
	— Какво? Какво било? Знаете къде е Мар?
	Валкирия затвори очи и простена.
	— А — рече Скълдъгъри. — Да. Това трябваше да се пази в тайна, Валкирия.
	— Знам — измърмори момичето жално. — Съжалявам.
	— Държите Мар? — продължаваше Ревъл. — Арестувана ли е? Защо да е тайна? Това е страхотна новина!
	— Няма да съобщаваме на никого, докато не я разпитаме лично — отвърна Скълдъгъри. — Поне такъв беше _планът_.
	— Казах, че съжалявам — отговори Валкирия.
	— Ами да вървим тогава — каза Ревъл. — При Кенспекъл Граус ли е? Да отидем да я разпитаме още сега.
	— Професор Граус заяви пределно ясно — отговори детективът, — че е много щастлив да ни помага и да ни лекува, когато се наложи, но категорично отказва лабораторията му да се използва като щабквартира. Не, утре ще отведем Мар някъде другаде. Трябва да измислим още някое напълно сигурно място.
	— Какво ще кажеш да я заведем _у вас?_ — обади се Танит.
	Скълдъгъри наклони глава.
	— Всъщност, предложението съвсем не е лошо — обърна се към Ревъл. — Ърскин, след като и бездруго стана ясно, че вече си част от една така внимателно пазена тайна, какво ще кажеш да дойдеш с нас и да помагаш?
	Ревъл хвърли поглед към Танит и се усмихна.
	— Звучи страхотно. Гастли? Идваш ли и ти?
	— Зает съм — отвърна Гастли малко остро. — Дрехите не се шият самички, както ти е известно.
	— Отлично, разбрахме се — обобщи Скълдъгъри. — Утре сутрин ще получим отговори на всички въпроси, които ни вълнуват.
	Валкирия си мълча, докато не излязоха на улицата и не поеха към Бентлито. Танит тръгна към мотоциклета си, а Ревъл малко изостана.
	— Аз съм в друга посока — изтърси момичето.
	Скълдъгъри извърна глава към нея.
	— Моля?
	Валкирия се усмихна, надявайки се детективът да не познае по очите й колко е нервна.
	— Налага се да посвърша някои неща. Съжалявам. Трябваше да ти кажа по-рано. Имам малко работа. Друга работа. Лична работа.
	— Ясно. Всичко наред ли е?
	— Да — засмя се момичето. — Всичко е супер. Просто трябваше да ти кажа по-рано.
	Скелетът поклати глава.
	— Не, глупости, въобще не трябва да ми даваш обяснения. Тази лична работа ще бъде ли приключена до утре?
	— О, да, Боже, да, разбира се. На всяка цена. Ако имам възможност, за нищо на света не бих искала да пропусна разпита на Давина Мар. Длъжница ми е още от дните, когато _тя_ разпитваше мен.
	Скълдъгъри кимна. Валкирия остана с впечатлението, че чака тя да му обясни къде възнамерява да ходи. Когато обаче не получи обяснение, скелетът кимна отново и махна от ръкава си невидимо конче.
	— Да те закарам ли до някъде?
	— Флетчър ще ме вземе.
	— А, разбира се. Ами хубаво, ще се видим по-късно тогава.
	Валкирия му махна и закрачи, а в стомаха си усети ледено кухо чувство, което започна да расте. Рядко криеше нещо от Скълдъгъри. Допреди пет месеца ехо-камъкът на Гордън беше единственият значим факт, който пазеше в тайна от скелета, а и решението за това дори не беше нейно, а по молба на чичо й. Но сега беше различно. Усети порив да изтича обратно при Скълдъгъри, да му каже, че е Даркесата, че сега се е запътила да говори с едно банши, сигурна, че той ще я разбере, ще я улесни…
	Но Валкирия не изтича при детектива. Просто продължи да крачи напред.


>	15.
>	Банши

	Край реката, защитена от прастари дървета, расли далеч от големия град и шосетата, потънала в сянката на листака им, се гушеше къщичката. Реката, в момента не по-широка от поток, се спускаше от хълмовете, пресичаше ниви и ливади и дори от наблюдателния си пост Валкирия чуваше нежното ромолене на водата.
	Не обичаше да прави такива опасни неща без Скълдъгъри, но сега просто нямаше избор. Напъха тетрадката на Гордън под палтото си и бавно се заспуска по хълма, стараейки се да не се подхлъзне по тревата.
	И тогава чу писъка.
	Вдигна глава, очите й се разшириха. После се чу друг писък, момичето хукна, дотича до реката, прецапа я и цялата подгизна в ледената вода. Излезе на другия бряг и видя пред себе си тесен път и една жена, която залиташе по него, докато се свлече на колене.
	Валкирия я повика, жената се обърна и по лицето й се разля облекчение, но тогава момичето чу тътена на много копита, скърцане и трясък от колела. Завъртя се и се огледа. Наоколо нямаше жива душа, двете с непознатата жена бяха сами, но грохотът на копитата ставаше все по-силен…
	И тогава каретата изникна точно пред очите й, голяма черна карета, теглена от четири безглави коня с козина, мрачна като нощта. Валкирия едва успя да отскочи, когато съществата профучаха край нея. После каретата изчезна, но момичето продължаваше да чува гърма й, а жената отново изпищя. Валкирия се изправи с труд на крака и затича.
	Жената също опита да побегне, но се препъна и падна, сякаш някой я блъсна отзад. Валкирия я доближи и каретата отново се появи от нищото, а конете без глави опънаха поводите и се заковаха на място. Кочияшът слезе от капрата. Носеше задължителното за професията си облекло и също като конете нямаше глава. Въпреки това изобщо не изглеждаше нелепо.
	— Остави я! — викна Валкирия и хукна към него.
	Кочияшът се извърна към нея, момичето призова огън в дланта си и хвърли пламналото кълбо към него, то се удари в гърдите му и изчезна без следа. Валкирия не забави ход, блъсна мъжа с рамо с всичка сила. Той направи само малка крачка назад, за да удържи на удара, но не отстъпи нито сантиметър повече. Момичето усети на врата си една ледена ръка, след това внезапно се оказа във въздуха, прелетя няколко метра и падна тежко на земята.
	— Помогни ми! — изплака непознатата жена, когато кочияшът, онзи Дулахан, за който беше разказал Гордън, закрачи към нея. Стисна я за ръката и я повлече към каретата, докато тя пищеше и молеше за милост.
	Валкирия се хвърли отново срещу Дулахан, изтласка въздуха към него, с което го накара да залитне, доближи го достатъчно и посегна да го изрита. Дулахан замахна към нея със свободната си ръка, момичето се гмурна под замаха му, на свой ред посегна и го удари. Юмрукът й все едно срещна тухлена стена. Той я зашлеви с опакото на ръката си, Валкирия се олюля и падна на едно коляно. Дулахан продължи към каретата.
	Момичето видя как съществото изблъска непознатата жена напред, вратата на каретата се открехна безшумно. Жената не откъсваше очи от безглавия кочияш, по лицето й се стичаха сълзи и тогава от вратичката се подадоха десетки бледи ръце, сграбчиха я, затеглиха я и сред писъците й я издърпаха в каретата. Вратата леко се затвори зад нея, а Дулахан се върна на капрата. Без да обръща ни най-малко внимание на Валкирия, той плесна с поводите и безглавите коне поеха в тръс, каретата на смъртта се заклати подире им. Изчезна от погледа на момичето, макар че тропотът на копитата още дълго се чуваше, докато най-сетне заглъхна в далечината.
	Валкирия се изправи, все още замаяна от удара на кочияша.
	— Не можеш да победиш Дулахан — каза един глас зад гърба й.
	Момичето се извърна. Към нея крачеше жена, черната й права коса падаше върху набръчканото лице, парцаливата рокля се влачеше по тревата подире й. Вървеше боса, стъпалата й бяха мръсни, а ръцете — съсухрени и кльощави.
	— Той не е човек — продължи жената, — той не е звяр, той просто е. Не можеш да победиш онова, което просто е.
	— Коя беше тя? — попита Валкирия, насилвайки се да не позволи на жената да я изплаши. — Онази, която отведоха.
	Жената отговори с почти мил глас:
	— Името й беше Маргарет. Беше последната от рода си. Тя чу моя вик и родът й престана да съществува, изтрит беше от лицето на земята, изтрит като последна сълза.
	— Защо?
	— Защото нейното време беше дошло.
	— Коя си ти, че да решаваш това?
	Възрастната жена повдигна глава и дългата й коса падна настрани и откри още лицето й. Валкирия видя дълбоките бръчки и едно лешниково око, което се взираше изпитателно в нея.
	— Не аз решавам — каза жената. — А сега ми кажи ти коя си и защо ме търсиш?
	Валкирия се втренчи в жената, а гневът й бълбукаше по-силен, отколкото й беше необходим в момента. Насили се да се успокои.
	— Името ми е Валкирия Каин. Казаха ми, че можеш да ми помогнеш.
	— Кой ти каза това?
	— Чичо ми. Гордън Еджли.
	— Гордън — усмихна се баншито. — Не съм го чувала с години. Как е той?
	— Мъртъв.
	— Предай му поздравите ми, моля те.
	— Истинското ми име трябва да бъде запечатано. Гордън ми каза, че ти познаваш някого, който може да прави това.
	— Значи ти го знаеш? Знаеш истинското си име, искам да кажа.
	— Да, знам го.
	— Забележително. Да, прав е Гордън — познавам един, който може да стори онова, което трябва да бъде сторено, за да се изпълни подобна молба. Името му е Най — доктор и престранно същество. Аз лично не бих му се доверила, но на мен не ми се и налага. Разбира се, няма гаранция, че Най изобщо ще се съгласи да ти помогне. Времето му е изцяло ангажирано с експерименти и… манипулации. Зависи колко е зает докторът, зависи дали ще може да те вмести в програмата си и дали ще провокираш любопитството му. Аз лично смятам, че _действително_ ще провокираш любопитството му. Късметлийка. Кажи ми, мила, известно ли ти е какво трябва да се направи, за да се запечата името и до какви последствия води това?
	— Знам само, че е опасно.
	— О, да, опасно е. Напълно ли си сигурна, че искаш да уредя среща с Най?
	Валкирия се замисли за майка си, за баща си, за нероденото бебе. Спомни си онова, което беше видяла във видението, спомни си писъците.
	— Да, сигурна съм.
	Възрастната жена се обърна да си върви.
	— Скоро ще се свържа с теб тогава.
	— Чакай — повика я Валкирия. — _Какво_ трябва да се направи, за да се запечата името? Знаеш ли?
	Баншито се усмихна.
	— Знам само, че първо трябва да умреш. Едва когато го сториш, работата на Най може да започне.


>	16.
>	Разпитът на Давина Мар

	С тракащи от студ зъби, Танит последва Скълдъгъри и Ревъл в кино „Хибърниън“, представяйки си с наслада как ли би се чувствала, ако дрехите й бяха направени от дебела вълна, а не от прилепнала щавена кожа. Е, фигурата й нямаше да изглежда толкова зашеметяващо, но удобството и уюта на топлата дреха щяха да компенсират убедително този факт. Вратата се отключи и тримата влязоха в задуха на мрачното и мухлясало кино.
	Скълдъгъри беше шофирал мълчаливо по целия път до тук, прехвърляйки на Ревъл задачата да поддържа разговора. Танит знаеше, че скелетът размишлява що за лична работа беше попречила на Валкирия да дойде. Доколкото Танит знаеше, момичето никога досега не беше поставяло личните си дела преди професионалните задачи, така че причина за тревога имаше. Когато Скълдъгъри беше пленник в паралелната вселена на Безликите, Валкирия самоотвержено се беше съсредоточила върху мисията да го спаси. Но оттогава насам сякаш непрекъснато беше разсеяна. Сякаш в живота й се случваше и нещо друго, нещо, за което момичето не искаше да говори.
	Дали причината не беше Сийлън? Дали Валкирия не чувстваше вина заради целувките с него? Или имаше нещо още по-сериозно, нещо, което изобщо не беше споделила с Танит? Дали вече не ходеше сериозно с вампира, въпреки всичките си обещания? Танит отлично знаеше как на тази възраст нещата могат да се объркат страшно бързо. Тя самата някога беше тийнейджърка, а вече се беше убедила, че — колкото и парадоксално да звучи — тийнейджърските години убедително се проточват докъм петото шестото десетилетие на човешкия живот. Чак на шейсет години самата Танит едва-едва беше успяла да постигне някакъв относителен контрол над емоциите си.
	Днес вече беше прекрасна млада жена на осемдесет и три, и макар че все още проявяваше изненадваща незрялост по някои въпроси, очарованието на лошите момчета, които преди така я привличаха, вече беше поизбледняло. Все още ги срещаше непрекъснато — просто работата й го налагаше. Но лошите момчета накрая винаги се оказваха разочарование. Това беше нещо като правило. Докато добрите и мили типове много често криеха прекрасни изненади.
	Единствената част от тялото й, която не беше съвършено изтръпнала от студ, бяха краката, защото носеше ботушите, които Гастли беше ушил специално за нея. Без повод. Просто един ден й ги подари, ломотейки нещо за правилното кръвообращение, и набързо се скри обратно в задната стая на работилницата. Танит се усмихна при този спомен.
	Колкото до Валкирия… Русата магьосница беше готова да й гласува доверие. Снощи момичето _може и да не е било_ с вампира. Може наистина да става дума за някакви _семейни_ дела — беше Коледа в края на краищата. Или пък е била с Флетчър. Може би просто е имала специална среща с него.
	Танит се намръщи. Дали хората все още излизаха по _срещи?_ Сигурна беше, че излизаха. Но може би ги наричаха с някаква друга дума. Опита се да си спомни своята последна среща. Своята последна _истинска_ среща. Дали това, че със Сарацен Ру се сражаваха рамо до рамо в онази битка, се броеше за среща? Накрая свършиха плътно прегърнати под лунната светлина, затънали до колене в кървища и изтекъл мозък, така че случката _можеше и да се_ нарече среща. Дори и да не беше среща, със сигурност беше страшно приятно преживяване, което се случваше с всички. Е, може би не с _всички_. Но Танит и Сарацен със сигурност избиха рибата тогава.
	Танит имаше нужда от среща. Всъщност, имаше нужда от много неща, но най-вече от среща.
	Това, че този факт й се припомняше болезнено всеки път, когато пред очите й се изпречеха Валкирия и Флетчър, никак не облекчаваше положението. Валкирия не обичаше проявите на демонстративна привързаност, но не ги и отблъскваше напълно. С Флетчър сплитаха пръсти, сядаха плътно един до друг, момчето слагаше длан ниско на кръста на момичето… Всичко това напрягаше Танит изключително много. А и разговорите… Валкирия държеше да посвещава приятелката си в най-дребните детайли на връзката си — все неща, без които Танит спокойно можеше да мине. Но такава роля си беше избрала. Комбинация от по-голяма сестра и най-добра приятелка.
	Погледът й падна върху Скълдъгъри. Добре де, може би _най-добрият_ приятел на Валкирия беше някой друг, поправи се на ум Танит. Но все пак и тя беше много близка с момичето.
	Качиха се на сцената и минаха през вратата на екрана. В коридора ги посрещна Кларабел, облякла бялата си престилка върху лятна рокля с тънки презрамки, а на главата й беше нахлузен грамаден черен противогаз.
	— Добро утро — поздрави тя, а бодрият и глас се чу приглушено изпод маската. — Дошли сте да отведете пациентката? Не е никак мила. Изказа се много грубо по отношение на коефициента ми за интелигентност, преди професорът отново да я приспи.
	— Защо носиш това? — попита Танит.
	Кларабел наведе силно глава, за да може да погледне роклята си.
	— Красива е.
	— Не. Имам предвид противогаза.
	— Мм? О, _това_ нещо, да. Просто исках да проверя как би се чувствал човек, ако живееше в сапунен мехур. Професор Граус е зает с друго. Каза, че пациентката ще се събуди след половин час и ме помоли да ви придружа до стаята й.
	— Няма нужда — отвърна Скълдъгъри. — Знаем къде е.
	— Чудесно, защото мисля, че аз се изгубих — Кларабел зърна най-близката врата и влезе през нея, като при това си блъсна главата в рамката.
	— Прелестна млада дама — отбеляза Ревъл.
	Отидоха в медицинското крило, където завариха Давина Мар упоена и в пълно безсъзнание. Скълдъгъри откопча каишите, които я държаха към леглото и окова китките й със свои белезници. Дръпна я и изправи тялото й в седнало положение и тогава изведнъж спящата Давина Мар бавно се издигна във въздуха и увисна там. За част от секундата Танит се приготви за бой.
	— Възнамеряваше да я носиш на ръце ли? — попита Ревъл, който внимателно манипулираше въздуха и държеше бившата детективка на метър и половина във въздуха. Побутна я и тя леко се понесе към вратата. — Защо да си усложняваме живота допълнително?
	Танит се отпусна, а Скълдъгъри поклати глава. После и двамата последваха Ревъл в коридора.
	— Предпочитам да използвам магия само при специални случаи. Не обичам да се фукам излишно — заяви Ревъл и улови усмивката на Танит. — Дума да не си казала.
	Танит се засмя с глас.
	Сложиха Мар в багажника на Бентлито и поеха към дома на Скълдъгъри, а Танит ги следваше отзад на мотоциклета. Докато стигнат, зъбите й отново тракаха от студ.
	Спряха. Сега вече Скълдъгъри леко вдигна Давина Мар на ръце и я отнесе в гостната, където я постави внимателно на един стол. Остави шапката и пистолета си на масичката за кафе, а Ревъл закачи палтото си в антрето. Танит отиде да включи отоплението и когато се върна в гостната, Мар беше вече будна и се усмихваше.
	— Радваш се, изглежда — обади се Скълдъгъри.
	Американката сви рамене.
	— Не се радвам, само съм изненадана.
	— От това, че се събуждаш точно тук?
	— От факта, че изобщо съм още жива. Тесеракт трябваше отдавна да ме е довършил.
	— Уверявам те, че си в пълна безопасност.
	— Не е вярно. Нито аз съм в безопасност, нито пък вие. Никой от вас не е в безопасност.
	— В такъв случай давай да почваме разговора, преди да са ни прекъснали. Била си предадена и изоставена. Разкажи ни какво знаеш и ние ще те пазим.
	Мар се разсмя.
	— Не можете да ме опазите. Става дума за Тесеракт, ако си забравил.
	— Може и да не си забелязала, но ние тук го превъзхождаме числено.
	— Потресена съм как изобщо смяташ, че това има някакво значение.
	— Кажи ни с кого работеше — каза твърдо Скълдъгъри.
	— С никого не работех. Какво изобщо прави тук Ърскин Ревъл? Присъединили сте се към веселата детективска дружина ли, господин Ревъл? Нямате ли си по-разумни занимания?
	— Доста работи се случиха, докато беше ранена — отвърна Ревъл. — Не знаеш какво пропусна.
	— Твърдиш, че съвсем сама си взела решението да унищожиш Убежището, така ли? — продължи Скълдъгъри. — Защо, Давина? Скука ли те беше налегнала?
	— Е, звучи глупаво, когато го казваш с този тон…
	— Не дължиш на съучастниците си никаква лоялност. Те искат да ти затворят устата. Искат те мъртва.
	— Наистина не знам за кои съучастници говориш.
	— Ако не ни помогнеш — обясни Скълдъгъри, — ти ще опереш пешкира. Ще бъдеш съдена като _единствен_ обвиняем по редица обвинения в убийство и терористична дейност.
	Вързаната жена поклати глава.
	— Тероризъм. Напоследък на всичко взеха да викат „тероризъм“. Определено има преекспониране на думата.
	— Онези, които се занимават с това да тероризират другите, са именно терористи. И в речника го пише.
	— Не смяташ ли, че подвеждането под общ знаменател размива деликатните разлики между отделните случаи? Защо въпросните хора трябва да бъдат наричани именно „терористи“? Защо не „убийци“ или просто „престъпници“? Тероризирането на другите не е мотив, а само начин за постигане на определена цел. Описването на акт на кръвожадна жестокост като „терористичен“ мигновено заличава по-фините нюанси на човешкото поведение и оставя на преден план само лоши работи като омраза, гняв и алчност.
	Скълдъгъри скръсти ръце.
	— Какво ще кажеш за унищожаването на Убежището? Това не беше ли тероризъм?
	— Ни най-малко.
	— Тогава става дума за куп най-обикновени убийства?
	— Сам го каза — кимна Мар.
	— Значи ти си убийца?
	— Е, за първи път да съм съгласна с теб за нещо.
	— Ти принуди Майрън Скитника да внесе Механизма на опустошението в Убежището и да го задейства. Ти уреди аз и Валкирия да сме там в онзи момент.
	— Извинявай. Просто беше лично.
	— Защо го направи?
	— Нещо ми беше докривяло.
	— Лош ден ли имаше?
	Мар се усмихна.
	— От твоята уста звучи направо нелепо.
	— Мисля, че лъжеш.
	— Обиждаш ме.
	Входната врата се отвори и всички се обърнаха. Приближиха стъпки и в гостната влезе Валкирия.
	— Здравей, мила — сладко се засмя Мар.
	Момичето на секундата се навъси.
	— Проговори ли вече?
	Мар се изкикоти.
	— Наистина ли смятате, че ще измъкнете нещо от мен? Накъдето вие отивате, аз от там се връщам. Често съм задавала въпроси на арестанти. Никак не ме плашите.
	— Да, де — каза Валкирия. — Ти наистина провеждаше разпити, ама изобщо не те биваше в тая работа. Искам да кажа, когато разпитваше мен, се провали с такъв трясък, че на края се опита _с бой_ да ме накараш да призная онова, което искаше да чуеш.
	— Абсолютно си права — кимна Мар. — Но така и не успях да те накарам да признаеш нищичко.
	— Не, не успя.
	— Но те накарах да ми се молиш.
	Гневът толкова ясно се изписа на лицето на Валкирия, че Мар се разсмя. Танит се замоли на ум малката й приятелка да успее да запази спокойствие.
	— Достатъчно — каза Скълдъгъри. — Давина, имаш последен шанс да си помогнеш. Ако не се възползваш от него още сега, ще умреш в затвора. За американското Убежище ли работеше? Те ли организираха взрива, за да дестабилизират ирландската магическа общност?
	— Общността тука си е отдавна дестабилизирана.
	— На тях ли докладваше?
	— Може и да съм им пращала по някоя и друга картичка от време на време.
	— Никога не си остроумничила толкова много.
	— Просто никога не си ме познавал. Само си си мислел, че ме познаваш. Ти често се заблуждаваш така. Знаеш ли какъв ти е проблемът? Смяташ се за по-умен, отколкото си. В един определен момент това силно започва да дразни хората около теб. Не си ли съгласна, Валкирия? Или може би не питам правилния човек. Ами ти, Танит, какво ще кажеш по въпроса? Ти не си така сляпо влюбена в скелета както малката, нали? Имаш си достатъчно други романтични увлечения, за които да мислиш. Много популярно момиче си, доколкото съм чувала.
	Танит се намръщи.
	— Сваляш ли ме?
	— А бе, да те питам, как е шивачът? Още ли го измъчваш с преструвки, че не разбираш какви са чувствата му към теб?
	Хапливият отговор увисна на езика на Танит, но тя премълча.
	— Напипах болното място, нали? — попита Мар. — Много съжалявам. Можете да продължите да ме разпитвате, ако желаете. Весело си прекарвам с вас, докато чакам Тесеракт да ме намери.
	— Защо ги прикриваш? — попита Скълдъгъри. — Те искат смъртта ти, Давина.
	— Цялата страна иска смъртта ми.
	— Не те разбирам. Изоставили са те. По собствените ти признания, животът ти е в голяма опасност. Защо не искаш да ни помогнеш да спрем онези, които са отговорни за страданията ти?
	— Защото така ми е по-забавно.
	Скълдъгъри поклати глава.
	— Не. Не е там работата. Не затова отказваш да ни помогнеш. Мисля, че отказваш да ни помогнеш, защото не можеш да ни помогнеш.
	— Така — рече Мар. — Да. Ама напълно си прав. Браво.
	— Мисли за хората, които са отговорни за опасността, в която си сега.
	— Вече ти казах…
	— Да, да, каза, че си работила сама и ние не ти повярвахме. От теб, Давина, искам да мислиш за съучастниците си. Не е нужно да ни казваш имената им. Просто искам да се замислиш за тях. Става ли?
	— Искаш да мисля за несъществуващи хора?
	— Щом предпочиташ да продължаваш с глупавата си игричка, давай, нямам нищо против. Искам само едно: опитай се в ума си да видиш лицата на съучастниците си. Представи си ги. Мисли за имената им.
	Скълдъгъри замълча, после наклони глава настрани.
	— Не можеш да го направиш, нали? Не можеш да се сетиш за имената им. Опитваш се да се сетиш. Най-вероятно си се опитвала през последните пет месеца. Но не успяваш.
	Усмивката на Мар беше изчезнала безследно.
	— Изолирали са от паметта ти всичко, свързано с тях — продължи Скълдъгъри. — Колкото по-силно се напрягаш да си ги спомниш, толкова повече образите се отдалечават. Ако разполагаме с време и помощ от правилните хора, при изпълнението на определени процедури, бихме могли да разбием стената, с която са преградили спомените ти. Но ние не разполагаме с време.
	Мар сви рамене.
	— Е, досети се за малката ми тайна. Много важно. Вече можеш да спреш да ми задаваш едни и същи въпроси.
	— Какво си спомняш?
	— Нали току-що се разбрахме, че не си спомням нищо?
	— Не помниш никакви подробности. А помниш ли нещо в общи линии? Помниш ли смътните си впечатления? Колко души бяха съучастниците ти?
	— Не знам.
	— Петима? Десетима?
	— Един — отвърна Мар. — Мъж. Струва ми се.
	— Един мъж се свърза с теб?
	— Да.
	— Обясни ти плана си и те попита дали би искала да се включиш?
	— Толкова помня.
	— Остави ти да се оправяш с дребните подробности по изпълнението?
	— Каза ми защо иска Убежището да бъде унищожено. Каквито и да са били мотивите му, помня, че ми се сториха разумни. Съгласих се с него. Измислих как може да стане всичко и приведох плана в действие.
	— Не помниш ли още нещо за мъжа? — притисна я Скълдъгъри. — Ръст? Акцент? Цвят на косата? Възраст?
	Мар въздъхна.
	— Нищо не помня. С каквото и да ме е убедил, определено беше нещо, което ми подейства много силно. Мъча се да си спомня подробностите от деня, в който стана всичко, но в главата ми има само мъгла.
	— Съгласна ли си да ни помогнеш, ако направим така, че да си спомниш всичко?
	— Няма смисъл от съгласие. Ще съм мъртва преди днешният ден да приключи.
	Ако те опазим жива, ще ни помогнеш ли?
	— И какво ще спечеля? Имунитет? Закрила? Ще ме пуснете да си ида?
	— Не — обади се Ревъл. — Това не можем да ти обещаем. Можем само да те уверим, че онези, които са замислили цялото злодеяние, ще бъдат изправени пред правосъдието.
	— Пред кое правосъдие, ако смея да попитам? Това правосъдие, по силата на което аз съм вързана за стол в нечия гостна? Не виждам тук никакви официални лица, както и нищо друго, което да ви попречи да ме екзекутирате на място в мига, в който ви кажа онова, което искате да знаете. За _такова_ правосъдие ли говорим?
	— _Точно_ за такова правосъдие говорим.
	Американката се усмихна.
	— Е, с това трябваше да започнете. Викнете, когото трябва, и да се захващаме да отключим паметта ми.


	Скълдъгъри се усамоти да се обади на един-два телефона, а Танит и Валкирия отидоха в кухнята да си приказват. Няколко минути по-късно Танит се извини и отскочи до тоалетната. Затвори вратата зад себе си, разкопча си колана и вдигна поглед точно навреме, за да види застаналия зад гърба й грамаден мъж с желязна маска. Мъжът посегна и я сграбчи.


>	17.
>	Поръчката

	На Тесеракт му трябваха три часа, за да проникне в дома на детектива. Първо дезактивира магическите защити, после се съсредоточи върху електронните. Работеше сръчно, но без да бърза, позволи си искрено да се възхити от изпипаните детайли на системата за сигурност. Преди сегашното си гостуване в Ирландия, никога не се беше срещал очи в очи със Скълдъгъри — Тесеракт предпочиташе в мислите си да нарича хората, които му предстоеше да убие, с малките им имена — и се зарадва да се убеди, че всички истории за професионализма на детектива-скелет се оказваха истина. Достоен противник, ако такъв изобщо съществуваше.
	Разбира се, Тесеракт не се интересуваше от достойни противници. Нямаше ни най-малка амбиция да се самодоказва, да поставя способностите си на изпитание, нито пък ненужно да рискува живота и свободата си. Ако обстоятелствата позволяваха, винаги предпочиташе да убива жертвите си, докато са разсеяни, когато са му обърнали гръб или докато спят. Веднъж дори — историята помнеше и такъв знаменателен случай — беше убил един мъж, който беше вече мъртъв. Мъжът беше поръчан за убийство, но сърдечен удар го беше застигнал още преди Тесеракт да успее да се докопа до него. Когато руснакът завари работата вече свършена, за всеки случай намушка мъжа още веднъж, не много дълбоко, после се върна при поръчителите да си иска парите. Тесеракт не се гнусеше от подлостите. В края на краищата, беше наемен убиец.
	Затова настоящото положение на нещата не му се нравеше особено. Не му допадаше фактът, че за да узнае къде е скрита Давина Мар, се налага да мине през Скълдъгъри Плезънт, а най-вероятно и през Валкирия Каин, както и през всеки друг от групата им, който се случеше наблизо. Врагът го превъзхождаше числено, но поръчителите от Роърхейвън му бяха дали категоричен краен срок. Нямаше мърдане, дет’ се вика.
	Тесеракт не беше нервен. Не беше възбуден. Не чакаше с нетърпение възможността да започне да пролива кръв, но и не се боеше от нея. Шансовете му не бяха добри, ако се наложеше да се изправи срещу двама или дори трима магьосници, но той не чувстваше страх. Беше професионалист, при това напълно в състояние да убие трима магьосници наведнъж, дори могъщи и опитни като Скълдъгъри, стига, разбира се, да успееше да ги хване неподготвени.
	Не подценяваше и Валкирия Каин. Съставяше си подробни справки за всеки, срещу когото му предстоеше да се изправи. И за нея си беше съставил. Момичето имаше склонност да проваля плановете на враговете си, като за това й помагаха равни дози късмет, способности и чистопробна кръвожадна решителност.
	Кожата под маската го засърбя. Днес се беше спрял на ъгловато метално лице с дълбоко вкопани скули и три дупки на мястото на устата. Измъкна ножа от канията, закачена под мишницата му, пъхна острието през отвора над лявото око и бръкна надолу над бузата, за да се почеше. Изръмжа от облекчение и прибра оръжието на място. Тогава чу колата.
	Пристъпи до прозореца и видя Скълдъгъри и Ърскин Ревъл да слизат от Бентлито. Танит Лоу спря мотоциклета си до тях. Трима силни магьосници. Шансовете наистина не бяха на негова страна, но и с по-тежки ситуации се беше справял. Под прикритието на нощта Скълдъгъри извади от багажника нещо тежко и го вдигна на ръце. Най-после късметът се усмихна на Тесеракт. _Носеха_ Давина Мар право при него.
	Руснакът напусна стаята, като се държеше встрани от прозорците. Застана зад вратата на банята, дишането му беше спокойно и тихо, както винаги. Входната врата се отвори и магьосниците влязоха. Чу гласа на Давина, докато я разпитваха.
	Ако извадеше късмет в някакъв момент щяха да позволят на Давина да отиде до тоалетната. Тогава му оставаше само да взриви черепа й и след това да се измъкне безшумно, преди някой да се е сетил да проверява защо затворничката се бави. Ако късметът му не проработеше, щеше да се наложи да убие най-напред Танит или Ърскин, да се разправи с тях един по един. Ако обаче късметът _наистина_ му изневереше, никой нямаше да поиска да отиде до тоалетната и тогава вече щеше да му се наложи да се изправи срещу цялата група едновременно.
	Стоя скрит зад вратата в продължение на двайсет и три минути. Чу как пристигна Валкирия — факт, който промени съотношението на четирима срещу един. Шансовете намаляваха. Въпросите към Давина спряха и Танит и Валкирия се отделиха в кухнята. Мина още минута, после стъпките на едната се насочиха към банята. Танит Лоу влезе, разкопчавайки колана си, и затвори вратата зад себе си, без да забележи присъствието му. Тя значи щеше да умре първа.
	Руснакът пристъпи зад гърба й с протегната към тила й ръка. Мерна огледалото и срещна там нейния поглед. Очите на магьосницата се разшириха. Тесеракт си обеща да се наругае по-късно за грубата грешка.
	Танит се извъртя, като едновременно изхлузи колана си от гайките на панталона. Замахна, кожата се омота около китката на руснака, тя дръпна, за да го събори, но той беше готов. Заби рамо в гърдите й и я събори през отворените врати на душ-кабината. Преди Танит да успее да извика за помощ, наемникът я изрита. Тя не очакваше това. Опитът на Тесеракт сочеше, че бързите бойци рядко очакват да срещнат противник, по-бърз от тях. Върхът на ботуша му се заби в корема на магьосницата, тя се преви на две и въздухът излезе от дробовете й. Залитна напред и докато падаше, срещна коляното му, което я тресна в брадичката.
	Руснакът не я уби. Докато беше в безсъзнание, тя не представляваше заплаха, така че той не видя необходимост да пролива кръвта й. Стараеше се да не извършва убийства, за които нямаше да получи и стотинка.
	Пак се скри зад вратата и се заслуша в неразбираемото мърморене на разговора в апартамента — Скълдъгъри отново приказваше с Давина Мар. Тесеракт пристъпи вън от банята и се промъкна към кухнята. Валкирия стоеше с гръб към него. Правеше чай. Съвсем по ирландски.
	Докато пресичаше безшумно кухнята, Тесеракт осъзна, че има възможност и нея да остави жива, но реши да не го прави. Срещата с Танит просто се беше стекла така, че русата магьосница да бъде пощадена. Простичката истина сега обаче гласеше, че е значително по-лесно и безшумно да убие малкото момиче, отколкото да се мъчи да я усмирява. Тесеракт беше преди всичко практичен човек, затова посегна направо към гръбнака на Валкирия.
	Момичето сигурно беше усетило движението на въздуха, защото заговори, допускайки, че приятелката й се е върнала от тоалетната. Пръстите на руснака се сключиха около шията й, тялото й се замята и тя заиздава звуци, сякаш се дави. Изви се силно, изскубна се от хватката му и се хвърли настрани на пода.
	— Помощ! — излая.
	Тесеракт присви очи към палтото, в което беше облечено момичето, осъзнавайки твърде късно, че то притежава определени магически свойства. Пръстите му бяха стиснали яката, а не шията й, и яката я беше спасила. Поредната грешка, днес просто се сипеха една през друга.
	Скълдъгъри Плезънт влетя в кухнята и Тесеракт се обърна да го посрещне лице в лице. Наведе се под първия замах на скелета и заби лакът в ребрата му. Усети как рамката, която крепеше дрехите на детектива, се огъна навътре и чу изхрущяването на гръдния кош. Скълдъгъри се олюля настрани и на мястото му застана Ърскин Ревъл. Измести рязко въздуха, но Тесеракт отскочи и вълната го пропусна. Без да му мигне окото, Ревъл нападна. Не, че това щеше да му помогне по някакъв начин.
	Тесеракт блокира първия удар с лакът, после заби юмрука си право в зъбите на Ревъл, който залитна назад, но руснакът също направи крачка след падащото му тяло. Увлечен да приключи, наемникът късно видя, че падането на Ревъл е клопка. Ърскин рязко го изрита в коляното и ако инстинктът не беше помогнал на Тесеракт да се дръпне леко. Със сигурност щеше да изгуби капачката на коляното си.
	Въздухът затрепери и се стовари върху руснака с нечовешка сила. Наемникът прелетя през стаята, приземи се върху масата и се претърколи от другата й страна.
	Ърскин хвърли срещу него огнено кълбо, което наемникът не успя да избегне, в следващия момент Валкирия заби сноп сенки в гърдите му. Тесеракт със залитане нахълта в гостната. Давина беше вързана за стола, втренчила в него ужасени очи. Мълчаливо се замята, за да се освободи от белезниците.
	Преди да успее да я довърши, Скълдъгъри и останалите застанаха зад гърба му. Скелетът махна с ръка и пистолетът му полетя от масичката към облечената му в ръкавица длан. Руснакът хвърли рязко ножа си, острието прониза халката на спусъка, повлече оръжието и го закова за отсрещната стена.
	— Пуснете ме! — изкрещя Давина.
	Тесеракт се втурна към Валкирия, като по пътя грабна масичката и я запрати към Скълдъгъри, за да му отвлече вниманието. Валкирия хвърли срещу му пипало от сенки, но руснакът се наведе и го избегна, претърколи се по пода, скочи, стисна черните дрехи на момичето с две ръце и я вдигна от пода. Блъсна я в стената, после я преметна като парцалена кукла и я запрати към близкия прозорец. Краката й счупиха стъклото. Въпреки силната инерция, тя не падна навън, само гърбът й тежко се удари в страничната рамка, тялото й отскочи и увисна към пода сред куп стъкла. Остана неподвижна, наполовина отвън, наполовина вътре в стаята, простряна върху перваза на прозореца. Ако не бяха специалните й дрехи, щеше да е изкормена и нарязана на парчета.
	Руснакът се обърна, когато Скълдъгъри го връхлетя, иначе безстрастното изражение на черепа сега беше изкривено и зло. Тесеракт пое един удар и сам замахна, сграбчи скелета, преметна го през рамо и го захвърли на земята. Чу щракване на пръсти и пламъкът на Ърскин го удари в гърба. Тесеракт залитна, а Скълдъгъри вече беше на крака. Руснакът усети, че палтото му гори и пламъкът пълзи и по кожата му. Улови полетелия към него юмрук на скелета, стисна и костите в дланта на Скълдъгъри затрепериха, после се натрошиха и детективът изкрещя от болка. Тесеракт можеше да предава магията си само през връхчетата на пръстите си, така че когато следващият му удар строши челюстта на скелета, това не беше магия, а комбинация от извънредна сила, правилен ъгъл на удара и чист късмет.
	Скълдъгъри рухна, в същия момент стена от изместен въздух се заби в руснака и го преметна през канапето. Той се изтъркаля, изхлузи се от тлеещото палто и се обърна да посрещне атаката на Ърскин, видя ръцете на елементала да се отпускат с обърнати надолу длани и се досети какво ще последва. Сграбчи поставената на пода лампа и я стисна с две ръце като бухалка. Когато въздухът затрепери и Ърскин полетя към него, Тесеракт замахна и удари. Лампата стана на парчета, ударът спря Ърскин на място и го запрати в безсъзнание.
	Тогава от нищото долетя нов ритник, право в лицето на руснака. Тесеракт се препъна в натрошената масичка и също се озова на пода. Танит падна от тавана, където беше увиснала с главата надолу. Трябваше да я убие. Трябваше да я убие, когато имаше възможност.
	Магьосницата отново скочи, целта й беше да приключи схватката с още един премерен ритник в главата. Тесеракт вдигна ръка да го блокира, но Танит го прескочи. Руснакът се претърколи настрани, избягвайки най-голямата сила на ритника й, изправи се, парира поредната й атака достатъчно енергично, за да си осигури малко пространство за движение. Не беше от онези, които си губят времето в приказки по време на схватка, но точно в момента умираше да зададе на Танит един въпрос. Дали след като се е свестила в банята, веднага се е втурнала да помага на приятелите си или е постъпила по-умно и е отложила помощта си за малко, колкото да звънне по телефона и да повика подкрепления?
	Тесеракт направи лъжливо движение, хвана я незащитена, ръбът на дланта му се заби в ребрата й. Опита и да я сграбчи, но тя направи впечатляващо салто и се измъкна от хватката му. Заотдръпва се, вниманието й се раздвояваше между руснака и старанието й да види къде стъпва. Палтото й беше преметнато на един стол, а под палтото лежеше мечът й. Тя се втурна към него.
	Тесеракт грабна с една ръка музикалната уредба на рафта до главата си. Изтръгна жиците и я хвърли силно през стаята. Танит стисна меча си и се извърна да нападне, когато уредбата я фрасна право в лицето. Магьосницата падна като подкосена, тонколоните изтракаха на пода.
	Ако наистина си е позволила миг забавяне, за да звънне поне един телефон, със сигурност е повикала Флетчър Рен, казала му е да доведе и още помощ. Тесеракт бавно закрачи към стола, на който Давина Мар продължаваше безпомощно да се мята.
	— Не — каза Давина, а в очите й се четеше искрен страх. — Не така. Моля те, поне ме остави да се изправя. Моля те, не така.
	Тесеракт с радост би изпълнил последното й желание, но телепортаторът със сигурност щеше да доведе или Гастли Биспоук, или Чайна Сороуз, по-вероятно Гастли. Въпросът, който стоеше сега, беше: ако Танит наистина е повикала Флетчър, то колко време ще му трябва на него да намери шивача? Трийсет секунди? Минута? Тесеракт просто нямаше време за губене.
	Леко положи длан на гърдите на Давина Мар, гръдната й кост потрепери и се натроши, ребрата й се начупиха и потънаха навътре в дробовете, пронизаха и сърцето й. Американката умря с широко отворени очи.
	Тесеракт се обърна и един тежък юмрук го тресна право в челюстта, точно там, където свършваше маската и започваше голата плът. Ако Гастли Биспоук си беше наранил ръката при удара, с нищо не го показа и продължи да настъпва.
	Тесеракт поемаше кроше след кроше, сам замахна, но Гастли избегна юмрука му. Три резки удара смазаха лицето на руснака под маската, после Гастли свали гарда и се зае да обработва тялото му. На всичкото отгоре го и изрита изненадващо, заради което целият крак на наемника изтръпна. Тесеракт неволно се наведе, с което си спечели и невероятен ъперкът под брадичката.
	Флетчър Рен се материализира в стаята, подхвана внимателно падналата сред стъклата Валкирия. Махна от нея няколко остри парчета и двамата изчезнаха. Миг по-късно Флетчър отново се появи, този път сам. За няколко мигвания на окото той изчезна още три пъти, отнасяйки един по един Скълдъгъри, Ърскин и Танит.
	Тесеракт вече беше уловил ритъма на бой на Гастли и успя да му вкара успешно три бързи удара, които потънаха в хълбока на боксьора. Гастли залитна и падна, борейки се да си поеме въздух с широко разтворени очи. Тесеракт отлично знаеше какво може да причини един премерен юмручен удар. Такъв удар не просто предизвикваше болка — той пречупваше силата на атаката, изваждаше противника от равновесие. Тъкмо това се беше случило с Гастли. Той не беше очаквал толкова бързи удари, толкова силни. Боксьорът се изправи, но руснакът вече го виждаше как се държи на разстояние, как е утроил предпазливостта си.
	Флетчър се материализира до тях.
	— Готов ли си? — попита. Гастли не сваляше поглед от Тесеракт и премълча. — Гастли. Готов ли си да тръгваме?
	— Да — изръмжа.
	Флетчър кимна. Посегна, свали от стената пистолета на Скълдъгъри, като захвърли ножа на руснака настрани. Телепортира се до стола, взе и меча на Танит, после вдигна и Шапката на детектива, после се появи до лакътя на Гастли. Двамата изчезнаха.
	Тесеракт застина и остави свитите си юмруци бавно да се отпуснат. Гърбът му беше обгорен, кожата беше почерняла и на места сълзеше кръв, но поръчката беше изпълнена. Хвана се, че го изпълва надежда работодателите от Роърхейвън да му поръчат да ликвидира и Скълдъгъри, както и всички от групата му. С удоволствие би довършил започнатото.


>	18.
>	Облизване на раните

	Валкирия лежеше във вана със студена кал, чиито лечебни свойства бавно възстановяваха травмите, които Тесеракт беше нанесъл на гръбнака й. Завески я отделяха от останалите пациенти. Скълдъгъри беше на леглото отдясно, мрънкайки неразбираеми инструкции, докато чакаше челюстта му да зарасне. Ръката му — момичето беше видяло — също лежеше отпусната и увита в лековита превръзка, която да върне натрошените костички по местата им. Ревъл лежеше отляво, лекувайки изпочупените си ребра. До отсрещната стена, също отделена със завеска, лежеше Танит. И нейната челюст беше счупена, скулата — натрошена, носът — смазан и имаше четири избити зъба. Този път на Кенспекъл Граус щеше да му трябва малко повече време да я излекува.
	Валкирия лежеше неподвижно във ваната и се вслушваше в разговорите наоколо.
	— Сам човек? — питаше за стотен път Кенспекъл. — Сам човек е сторил всичко това?
	— Изненадал ги е — каза Гастли и момичето долови стаения гняв в гласа му. — Трябваше да тръгна с тях. Трябваше да съм с тях от самото начало, още от мига, в който е дошъл.
	— Тогава кого щеше да повика Флетчър на помощ? — попита Кенспекъл. — Не, Гастли, мисля, че си помогнал много, нищо, че си останал като подкрепление. Този мъж, Тесеракт. Това да не би да е онзи, руснакът?
	— Същият — чу се гласът на Флетчър. — Познаваш ли го?
	— Чел съм доклади за негови убити жертви. Той е костотрошач — може да чупи кости с най-лекото докосване. Необичайна и рядко срещана способност, но затова пък изключително ефективна. Смея да кажа, че този убиец навярно е единственият жив човек в света, който, стига да поиска, реално би могъл да убие детектив Плезънт.
	Скълдъгъри промърмори нещо, което прозвуча като:
	— Държиш се ужасно с пациентите си.
	— Мисля, че вече ти заръчах да не говориш.
	Скелетът изсумтя.
	— Тесеракт може да убие Скълдъгъри? — попита Валкирия и седна във ваната.
	— О, да — долетя отговорът на Кенспекъл, — при това с лекота. Виждал съм как детективът — този без съмнение най-кисел мой пациент — оживява, след като е бил буквално разчленен, но моята отдавнашна теория гласи, че, ако от тялото му не е налична нито една достатъчно голяма част, която да е останала непокътната, съзнанието му просто ще се разтвори и ще изчезне. Ще отплува, ако мога така да се изразя. Тесеракт има способността да разтроши на сол целият човешки _скелет_. Ако това се случи с детектива, съмнявам се, че ще остане нещо, с което той да може да _мисли_.
	Валкирия се отпусна отново в калта. Отдавна беше приела мисълта, че Скълдъгъри практически е неубиваем, най-вече поради факта, че отдавна е мъртъв. Не й беше хрумвало, че някой може да успее да го _разруши_ чисто механично.
	Чу Ревъл да става от леглото и видя сянката му под завеската, когато той направи няколко крачки, за да се присъедини към групата.
	— Господин Ревъл — остро се обади Кенспекъл, — настоявам да дадете на тялото си необходимото време да се излекува.
	— Добре съм, професоре — отвърна Ревъл. После застена тихо и Валкирия долови шумоленето на дреха. Ърскин си навличаше ризата. — Трябва да докладвам на Коривъл за случилото се. Хубавото в цялата работа е, че заловихме Давина Мар и когато огласим този факт, Убежищата зад граница ще се убедят, че можем сами да си оправяме бакиите. Е, не смятам, че се налага да споменаваме, че Тесеракт междувременно я уби, докато тя беше под наша закрила.
	Скълдъгъри замърмори нещо от рода на:
	— Съгласен съм.
	— Ще кажем, че е загинала, докато се е съпротивлявала при ареста или че се е самоубила. Ще измислим нещо. Оставете на мен. Ще се погрижа.
	— Ами Тесеракт? — попита Флетчър. — Още е на свобода.
	— Той изпълни поръчката — обади се Гастли. — Ако не му възложат нова, ще изчезне, както винаги, и повече може и да не чуем за него.
	Скълдъгъри заломоти нещо, от което нищо не се разбра. Засумтя фрази, които приличаха на заплахи, после гласът на Кенспекъл зазвуча от по-близо.
	— Хубаво — каза професорът. — Ще махна превръзката, но ако челюстта ти се откачи и падне, ще трябва да започнем лечението отначало.
	Всички зачакаха напрегнато.
	— Окей — каза най-после Кенспекъл. — Отвори уста. Затвори. Размести челюстта настрани. Добре, можеш да приказваш.
	— Благодаря — каза Скълдъгъри. — Гастли е прав — Тесеракт сигурно вече е напуснал страната. С него си е отишла и надеждата ни да открием кои са поръчителите му.
	— Ако си ги спомня — намеси се Ревъл. — Може да са изтрили спомените му, както бяха направили с Мар.
	Завеската до Валкирия се дръпна и до ваната пристъпи Кенспекъл. Накара я да се наведе напред и опипа гръбнака й.
	— Не ми се вярва — обади се Скълдъгъри. — Никой не е толкова глупав да се опита да преметне такъв като Тесеракт, освен ако не планира да го убие непосредствено след като го преметне. А това, както всички тук вече знаем, е една твърде трудна задача.
	— Значи си е прибрал паричките и се е чупил — каза Гастли. — Мар е мъртва, а съучастниците й са в пълна безопасност. Това какво означава за нас?
	— Гърбът ти е заздравял, отокът спада — обърна се Кенспекъл към Валкирия. — Халатът ти е на стола.
	Тя кимна в знак на благодарност и го изчака да се скрие зад завеската, преди да се изправи. Заслуша как навън се поведе спор за това дали поръчителите са от Роърхейвън или не. Облече халата, усети как платът залепна за калното й мокро тяло, после нахлузи и чехлите. Излезе през завесата, като усещаше при всяка крачка, че цялостното схващане още не е отшумяло.
	— Истината е — обобщи Скълдъгъри, — че не разполагаме с нещо. Нито с улики, нито с доказателства. Единственото, което знаем, е, че сред поръчителите има човек, който умее да заличава спомени. Това е всичко.
	Валкирия вдигна очи към него.
	— Биха ли ни този път?
	— Разбира се, че не. Просто не ние спечелихме мача.
	Ревъл си взе палтото.
	— Налага се вече да вървя. Върховен маг Двойни трябва да узнае всичко, което знаем и ние.
	— Ами че то си е почти нищо — отвърна Скълдъгъри.
	— Значи срещата ни ще е съвсем кратка.


	Скълдъгъри и Валкирия пътуваха с колата до Хагард в навъсено мълчание. Отново беше нощ — на практика цял ден се бяха възстановявали от травмите си. Родителите на Валкирия със сигурност вече спяха, което означаваше, че е пропуснала възможността да прекара Бъдни вечер с тях, а това допълнително влошаваше настроението й. Безсърдечното, бездушно отражение отново беше заело мястото й, несъмнено усмихнато с безкрайната си фалшива усмивка. Момичето се сви още повече на седалката с мрачна физиономия.
	— Как си? — попита Скълдъгъри.
	— Добре — промърмори Валкирия.
	— Не ми звучиш добре.
	— Добре съм, доколкото това е възможно при положение, че току-що съм се отървала от схватка, в която сам човек смаза от бой четирима ни и след това се измъкна невредим.
	— Всъщност, ние избягахме от него, а не той от нас.
	— Няма нужда да ми го напомняш специално. Наистина не е необходимо. Той уби Мар с едно докосване. Ако му бяха платили да убие _нас_, щяхме да сме мъртви.
	— Възможно е.
	— Не ми допада фактът, че на свобода се разхожда някой, на когото му е по силите да се справи с всички ни.
	— Ние не сме непобедими все пак — отбеляза Скълдъгъри.
	— Понякога сме.
	— Не и снощи.
	— Не, не и снощи. Радвам се, че Мар умря. Ужасно е, че се радвам на подобно нещо, нали? Но се радвам. Радвам се, че Мар умря.
	— Тя е убила много хора.
	— Значи, това е? Край?
	— Така изглежда. Засега. Ще ми кажеш ли какво друго те тревожи?
	— Моля? Не, нищо друго — Скълдъгъри наклони нагло глава и момичето извъртя очи. — Хубаво, де. Пропуснах Бъдни вечер, а трябваше да съм у дома с нашите. Доволен ли си? Това е последната ми Бъдни вечер като единствено дете в семейството и исках да почувствам пълната обич на родителите си още веднъж.
	Гласът на Скълдъгъри прозвуча развеселено:
	— Те няма да започнат да те обичат по-малко, само защото ще си имаш братче или сестриче.
	— Не разбираш. Когато бях на седем години, мама ми подари зайче, господин Пухчо се казваше. През следващите две седмици татко обръщаше много повече внимание на зайчето, отколкото на мен. Играеше си с него, извеждаше го на разходка, едва ли не го приспиваше вечер. Ставаше дума за _зайче_, не забравяй. Представи си какво чудо ще настъпи, когато у дома се появи _бебе_.
	— Но след като минаха тези две седмици и зайчето вече не беше новост, баща ти си възвърна предишното поведение, нали?
	— Да, но не защото зайчето спря да бъде новост. Просто баща ми го настъпи.
	— Моля?
	Валкирия въздъхна и отпусна глава назад на седалката.
	— Баща ми настъпи зайчето. Стъпка го. Смачка го. Уби го. То си отиде младо и зелено. Ритна камбаната, гушна букета, измъкна се от тленната си обвивка. Превърна се в… бивш заек.
	— Баща ти е опасна работа, да знаеш.
	— Бебето трябва бързо да усвои умения за оцеляване.
	Чистачките заработиха и момичето се загледа в снежинките, които се въртяха в светлината на фаровете.
	— Хубаво е — каза, свали прозореца от своята страна и подложи лице на пронизващия вятър. След малко се върна на мястото си леко замаяна.
	— Развесели ли се? — попита Скълдъгъри.
	Валкирия отръска снежинките от косата си.
	— Пооправи ми се настроението. Утре имам почивен ден, нали?
	— Такава ни беше уговорката.
	— Каквото и да става, Коледата си е моя. Коледата е ден за подаръци под елхата, пуйка за обяд и придремване на дивана, докато по телевизията върви повторението на Индиана Джоунс.
	— Звучи чудесно.
	— Ти какво ще правиш?
	— Същото, само дето ще го разнообразя малко.
	Валкирия слабо се усмихна.
	— Обичам Коледа. Никога не съм разбирала онези, които не я обичат.
	— Много хора не обичат Коледа. Човек може да се почувства наистина самотен по това време на годината.
	— Но тогава семействата се събират заедно — започна Валкирия твърде бързо, преди да се усети да замълчи. Скълдъгъри щракна фаровете на къси, докато се разминат с една кола в насрещното, после пак светна дългите светлини.
	— Извинявай — каза тихо момичето.
	Скелетът леко се извърна към нея.
	— За какво ми се извиняваш?
	— Знаеш за какво. За тези приказки за семействата.
	— О — отвърна детективът. — Имаш предвид, че моето семейство е мъртво.
	Валкирия примигна.
	— Да.
	— Знаеш ли, съвършено бях забравил този факт, докато ти не го зачекна.
	Момичето се вторачи ужасено в него. Подминаха табелата за входа на Хагард.
	— Шегувам се — каза скелетът.
	— О, Господи. Зъл си.
	— Не бива да се чувстваш виновна за това, че изпитваш удоволствие от нещо, от което други хора не изпитват удоволствие. Е, като оставим настрана практикуването на хладнокръвни изтезания, но те са може би единственото изключение. Обичаш Коледа и това е чудесно. Просто помни, че не всеки на света я обича, но това по никакъв начин не бива да се отразява на _твоите_ чувства.
	— Леле — рече Валкирия. — Сякаш ме учиш на мъдростите на живота.
	— С теб не се общува лесно — отвърна скелетът.
	Стигнаха до кея и момичето откопча предпазния колан.
	— Утре няма да работя и прочее, но… Ти нали ще се отбиеш?
	— Разбира се. Нали трябва да ти дам подаръка.
	Валкирия се засмя.
	— Така е. Весела Коледа, Скълдъгъри.
	— Весела Коледа, Валкирия.
	Момичето излезе от колата и затича под снега.


>	19.
>	Колела в хотел „Среднощ“

	Антон Страха почука на вратата на стая номер 19, а после я отключи. Почака минутка, след това вампирът леко открехна й надникна навън, вече спокоен, в човешката си кожа.
	— Добро утро — поздрави Сийлън. — Аз дали… Прощавайте, ако съм бил малко шумен снощи.
	— Няма такова нещо — отвърна Страха. — Стените са изолирани и запечатани с магия. Навън не се чува нито звук.
	— Боя се, че съм изпочупил някои от мебелите. Веригата се скъса и… Ще платя щетите, разбира се. И стените са малко изподрани.
	— Ще поговорим после за това. Да скъсаш веригата или да повредиш стените е нищо, най-важното е да не можеш да се измъкнеш от тази стая. А когато заключа вратата, това става напълно невъзможно. Ти си в пълна безопасност вътре, а всички останали — в пълна безопасност отвън. А иначе ти си гост на хотел „Среднощ“ и няма нужда да се извиняваш за каквото и да било.
	— Благодаря ви. Къде сме, между другото?
	— В Шотландия.
	— По график днес трябва да се преместим в Ирландия, нали?
	— Да, ще стане след по-малко от час. Работа ли имаш там?
	— Мъничко — отвърна Сийлън.
	— Ще ти кажа, като пристигнем.
	— Благодаря ви още веднъж, господин Страх.
	Страха се обърна и се отправи към стълбите, по пътя кимна на друг гост, запътил се в противоположната посока. Управителят се качи на втория етаж и започна редовната си сутрешна обиколка. Само две от стаите на етажа бяха свободни, но гостите все още спяха. Както винаги, Страха спря пред стая 24 и натисна дръжката. Тя се раздвижи, но вратата не се отвори. Здраво заключена, точно както се полага.
	Доволен, Страха се върна в кабинета си на приземния етаж. Зает с документацията, почти не забеляза, че местоположението на хотела отново се смени. Ако в момента на изчезването някой застанеше отпред, щеше да види как сградата се разглобява на съставните си части и потъва в земята в рамките на секунди. Всички в хотела обаче усещаха тази промяна само като леко сътресение.
	Страха вдигна телефона и набра номера на стаята на вампира, точно когато отмина и второто сътресение, отбелязващо, че хотелът се е появил на новото си място — в гората до Дъблин. Управителят осведоми Сийлън, че са пристигнали и минута по-късно вампирът напусна хотела.
	Страха поработи още час, после взе ключовете от колата, която държеше наблизо, и излезе. Трябваше да зареди с храна и почистващи препарати. Както и да вземе някои нови мебели за стаята на вампира. И няколко метра свястна верига.
	Крачеше сред замръзналите дървета. Под стъпките му хвърчаха мокри листа и пукаха клонки. Излезе на малката поляна до шосето, която играеше ролята на паркинг, когато хотелът беше тук, и застина.
	Пред него на земята лежеше мъж в безсъзнание. Въпреки студа, беше облечен само в джинси и тънка тениска. Имаше татуировки и обици навсякъде.
	Нещо трепна в периферното зрение на Страха и той се извърна рязко, точно когато Останката го връхлетя. Мъжът залитна, безуспешно се опита да й попречи да му разтвори насила устата и да пропълзи вътре. Страха се задави, гръклянът му се изду, докато гнусното създание се провираше надолу. Антон се свлече на колене, почувства как Останката се разпростря из цялото му тяло, потече по вените му, ударите на сърцето му разнесоха чернилката й навсякъде из плътта му. Болката спря. Пръстите на ръцете и краката му изтръпнаха.
	Антон Страха се изправи. Погледна към Финбар Ронг, проснат в безсъзнание върху мокрите листа. Спомни си как доскоро _беше_ Финбар, спомни си всичко, което беше зърнал във видението на долавящия. Преди Финбар Страха беше Кенспекъл Граус, а преди това… Е, преди _това_ беше прекарал дълго време затворен в една от стаите на хотел „Среднощ“, заедно с другите Останки.
	Страха свали ключа от верижката около китката си и се запъти към хотела, за да пусне братята и сестрите си на свобода.


>	20.
>	Тез щастливи дни

	Имаше време — и то не беше никак отдавна — когато коледната сутрин беше голямо събитие. Сутрин, в която Стефани Еджли се събуждаше, нахълтваше в спалнята на родителите си и буквално ги извличаше от леглото. Татко й пръв слизаше на долния етаж, за да провери дали Дядо Коледа вече е минал. После викаше Стефани, а тя и майка й се втурваха в гостната и тримата сядаха под елхата, възклицавайки от радост при всеки отворен подарък. Татко й възклицаваше най-силно от всички, особено когато получеше пакети с чисто новички чорапи. Той _обожаваше_ чорапи. Нетърпението, с което чакаше да нахлузи всеки чифт, беше направо смущаващо.
	Майка й смяташе коледната сутрин за най-веселото време в годината. Едни от най-милите спомени на Валкирия бяха за това как майка й се превива от смях, след като току-що е отворила подаръка от съпруга си. Например онази година, когато той й подари чук. Валкирия отлично помнеше предоволното изражение на баща си, щастлив, че е успял да избере подарък за майка й самостоятелно, без ничия помощ — изражение, по което бавно плъзна сянка на объркване, когато скъпата му Мелиса бавно се свлече на килима, давейки се от смях, без да може дори дъх да си поеме.
	До ден-днешен Валкирия не беше пропускала нито една Коледа със семейството си. Независимо колко време прекарваше далеч от тях, тя смяташе, че на коледния ден трябва да бъде с родителите си и да върши нормални коледни неща като нормална дъщеря. Скълдъгъри обикновено се отбиваше надвечер и тя се измъкваше незабелязано, за да се срещне с него на кея. Разменяха си подаръци, а морето ревеше и се разбиваше в краката им.
	Подаръците на детектива винаги бяха по-добри от нейните. Миналата година Валкирия му подари чаша за кафе със снимката на Бети, едноокият мелез на едно съседско семейство (животинката тъкмо беше обявена за официален победител в състезанието за „най-обичано куче в Ирландия“). Тогава за момент се беше уплашила, че е наследила кошмарното умение на баща си за избор на абсурдни подаръци, но Скълдъгъри нямаше нищо против чашата.
	Толкова години Валкирия беше единственото дете в семейството на Коледа, така че, в интерес на истината, малко се беше разглезила. Но тази сутрин, докато още лежеше в леглото, мисълта, че скоро ще си има малко братче или сестриче, я накара да се усмихне. Дете, което да се вълнува от подаръците, да търчи наоколо, да подскача и да пищи от щастие, точно както беше правила тя преди, щеше да помогне за това Коледите да си останат все така специални, каквито бяха в спомените на Валкирия. Е, редът на събитията през деня щеше малко да се промени. Детето щеше да буди първо _нея_, а после _двамата_ щяха да се прокрадват на пръсти и да измъкват родителите им от леглото, удължавайки нетърпеливото очакване на изненадите.
	Майка й почука леко на вратата и надникна:
	— Стеф?
	— Да, мамо.
	Майка й се усмихна широко и влезе, пеньоарът покриваше заобления й корем.
	— Честита Коледа, миличка — каза, седна на леглото и се наведе да целуне Валкирия по бузата. — Ставаш ли вече? Дезмънд няма търпение. Долу е, чака да провери дали дядо Коледа вече е минал да остави подаръците.
	Валкирия се изкикоти.
	— Ох, извинявайте. Просто малко се излежавам.
	— Тежки мисли ли ти се въртят из главата?
	— Не, мисля за бебето, което ще бъде с нас на следващата Коледа.
	Усмивката на майка й стана още по-широка и тя леко погали корема си.
	— Ще бъде весело, нали? Обещай ми, че няма да ревнуваш.
	— Няма.
	Двете чуха тежки стъпки да се качват нагоре по стълбите, после таткото на Валкирия се появи на вратата.
	— Побързайте, де! — изхленчи.
	— Та, като стана дума за бебета… — промърмори майката на Валкирия. Надигна се тежко от леглото и тръгна към съпруга си, а момичето отметна завивките. Още преди ръката й да довърши движението, Валкирия се сети за синините, които покриваха тялото й от горе до долу, дръпна одеялото обратно и го притисна към гърдите си.
	— Нищо не видях! — провикна се баща й и стисна очи. — Нищо! Ама съвсем нищичко!
	Валкирия се разсмя, а майка й изпъди татко й от стаята. Той се измъкна навън с все така затворени очи.
	— Моля те, Боже — чу го Валкирия да си мърмори, — нека следващото да бъде момче!
	После се заслуша в отдалечаващите се стъпки на родителите си, скочи от леглото и се зае да оглежда тялото си. Натъртванията тъмнееха в гневно виолетово, жълто и синьо и изглеждаха доста по-зле, отколкото тя самата ги чувстваше. Момичето нахлузи тениската, облече си пеньоара, обу пухкавите си пантофи зайчета и се втурна надолу точно навреме, за да зърне как баща й нахлува в гостната.
	— Отишъл си е! — заяви той на всеослушание. — Дядо Коледа вече си е отишъл и ми е оставил подаръци!
	Валкирия получи дрехи, малко пари и нов музикален плейър, по-малък от палеца на ръката й. После отвори и един пощенски плик, надписан с нейното име, и отвътре в ръката се плъзна една карта. Момичето се вторачи в правоъгълното картонче.
	— Членска карта за фитнес клуб?
	— За цяла година — обясни майка й. — Отлично място, точно в центъра е. Имат и басейн, и сауна, а картата ти дава право да водиш един приятел, който да ги ползва безплатно. А аз наистина _обичам_ сауните.
	— А аз наистина обичам _басейните_ — усмихна се татко й.
	Майка й го изгледа.
	— Може да води само по _един_ приятел.
	— Знам, де, нали точно това… О. Искаш _ти_ да ходиш с нея. Тогава… Ами _аз?_
	— Ти си голямо момче, Дез, сам ще си решиш. Можеш да стоиш отвън, да ни чакаш и да слушаш как пляскаме във водата вътре.
	— Аз и вкъщи мога да си ви слушам как пляскате във водата в _банята_ например.
	— Извинявайте — обади се Валкирия. — За фитнеса. Защо ми е?
	Майка й сви рамене и се усмихна.
	— Е, ти и бездруго тренираш _някъде_, та си помислихме защо да не тренираш на място, където инструкторите са обучени да дават първа помощ, а помещенията са чистички и приветливи?
	— Мамо, аз _не тренирам_. Аз… Спортувам в училище, това е.
	— Какво спортуваш? — обади се баща й. — Бадминтон? Ръгби? Кеч някакъв?
	— Просто спортувам. Тичам много. И плувам.
	— Във фитнеса има _басейн_.
	— Да, татко, разбрах.
	— Ако не я искаш, няма проблем — каза кротко майка й и протегна ръка да вземе картата.
	Валкирия я дръпна.
	— Не, за Бога! — засмя се на родителите си. — Ще си я ползвам и още как!
	Родителите й също се усмихнаха успокоени и се насочиха към следващия подарък от купчината, а момичето се зачуди сама на себе си защо се беше държала толкова агресивно. Нямаше нищо против магьосници или който и да било друг от тайния й живот да отбелязва промените във физиката й, но с родителите й нещата стояха по-иначе. Може би просто не й се искаше семейството й да забелязва колко различна е станала. Харесваше й, когато се прибереше у дома, да се слива с ежедневието, да се скрива в него и отново да се превръща в обикновено момиче. Тук не се налагаше да бъде бъдещия Вестител на смъртта. Нито пък Даркесата, Унищожителката на света. Тук си беше Стефани Еджли — дъщеря, ученичка, а скоро и по-голяма сестра.
	В първите седмици след като си беше припомнила истинското си име, мисълта, че ще става все по-голяма и по-силна, й беше нетърпима. Колкото по-голяма и силна ставаше, толкова повече се доближаваше до образа на злата си бъдеща личност. Откакто обаче беше узнала, че има начин да запечата името си и така да предотврати възможността да се превърне в чудовище и да убие собствените си родители, нещата се промениха. Момичето възвърна контрола над себе си и започна да мечтае да стане като Танит. Жилава. Обтекаема. Ефективна.
	Разбира се, за това не й беше необходимо членство във фитнес клуб, но жестът от страна на родителите й я трогна. Показваше, че те се интересуват от нея, без да й се месят — наистина достойна за уважение комбинация.


	Тръгнаха да ходят на гости. Всяка Коледа семейството на майка й се събираше на обяд в къщата на баба й в Клонтарф. Преди Валкирия не обичаше това гостуване, но вече просто го обожаваше. Братовчедите й от майчина страна бяха станали много по-интересни, отколкото бяха като деца, лелите и чичовците й показваха истинските си характери сега, когато вече не се налагаше да галят Валкирия по главичката и да я пощипват по бузите.
	Баба й приличаше на среброкос тасманийски дявол, който фучеше из цялата къща, прелиташе от групичка на групичка, стараеше се всички да се чувстват добре или най-малкото да имат препълнена с храна картонена чиния в ръцете. Валкирия се смееше и бъбреше спокойно, и от много време насам се чувстваше като нормално шестнайсетгодишно момиче.
	След час забавления стана време за неприятната част. От дома на майчиното й семейство се върнаха обратно в Хагард, за да отидат на гости на семейството на татко й. Намериха си място за паркиране по-надолу по улицата и закрачиха с походка на обречени по алеята към входната врата.
	— Почукай — каза майката на Валкирия.
	Баща й поклати глава.
	— Не искам.
	— Те са _твое_ семейство.
	— Не мога да почукам. Ръцете ми са заети.
	— Стефани, би ли била така добра да почукаш на вратата, ако обичаш?
	Сега пък Валкирия се престори, че не чува.
	Майка й въздъхна, каза „Хубаво“ и вдигна ръка. Поколеба се.
	— Дали ще забележат, ако изобщо не се появим? — почуди се.
	— Не! — на секундата отговори таткото на Валкирия.
	— Сигурно и без това вече са пълни с гости — продължи майка й. — Няма да можем с никого да си поговорим нормално. Може цял час да стоим и да не видим и половината от хората. Никой няма и да разбере, ако ни няма.
	— Ами хайде тогава да си отидем вкъщи и да проверим дали пуйката се е доопекла.
	Тогава вратата се разтвори, на прага застана Берилия и надеждите им за незабелязано бягство се изпариха.
	— Честита Коледа — каза лелята на Валкирия със скована усмивка. — Защо не влезете?
	Момичето пусна родителите си да минат първи, после се повлече подире им. В гостната беше страшна жега. Положението се влошаваше допълнително от тълпата гости, чиито емисии сигурно прогаряха дупка в озоновия слой. Част от хората бяха от фамилия Еджли, но повечето си бяха роднини на Берилия — семейство Мълън. Те приказваха напоително и на висок глас и Валкирия заключи, че половината възрастни сигурно вече са полупияни.
	Момичето се отправи към една групичка близо до елхата, претрупана кичозно с разноцветни лампички и гирлянди. Не беше голяма елха, не беше и особено красива. Кривеше се, липсваше й идеалната форма на коледно дърво, която бащата на Валкирия винаги съумяваше да открие при продавачите, независимо колко късно се сетеше за покупката.
	Каръл и Кристъл се промъкнаха през тълпата и направо налетяха на Валкирия.
	— О — каза Каръл.
	— А — допълни Кристъл.
	Прекрасно.
	— Весела Коледа — каза Валкирия.
	Близначките отговориха мило, събрали толкова ентусиазъм, колкото беше съумяла да събере и братовчедка им. Двете също се бяха променили доста от последния път, когато Валкирия ги беше виждала. Бяха почти деветнайсетгодишни, Каръл беше напълняла много, изглеждаше така, сякаш някой я е надул с топъл въздух и я е оставил да се рее из пространството. Роклята й сякаш беше подбрана така, че да загребва голяма част от излишните килограми и да ги избутва отпред, за да изпъкнат по-добре. Резултатът със сигурност не радваше Каръл.
	Близначката й пък сякаш се беше движила в точно противоположната посока. От майка си Валкирия знаеше, че Кристъл се е вманиачила на тема броене на калории, че сменя диетите една след друга, като постепенно става все по-кльощава. Вече беше изгубила каквато и да било нормална човешка форма, освен изправената стойка. Каръл беше все така руса, но Кристъл си беше боядисала косата червена. И двата цвята придаваха на момичетата още по-болезнен вид.
	— Изглеждате отлично — излъга Валкирия.
	Каръл кимна, Кристъл изсумтя, а Валкирия се приготви за потопа от саркастични коментари.
	Вместо това обаче Каръл въздъхна и попита:
	— Получи ли нещо хубаво за празника?
	— Ъм… дрехи най-вече. А вие?
	— Същото. И малко пари.
	— Татко каза, че ще ни купи кола — каза Кристъл, — когато икономическият климат се пооправи още малко.
	— Хубаво — отвърна Валкирия. — Вие шофирате ли?
	— Към момента не. Но ако имаме кола, ще имаме и чудесна причина да се научим.
	— Права си. Как е в колежа?
	— Скука — отвърна Кристъл.
	— Е, не е чак толкова лошо — поправи я Каръл.
	Валкирия кимна. Нямаше ни най-малка идея какво още да каже. Никога по-рано не беше разговаряла толкова дълго с тези момичета, без да си разменят нито една обида. И после разбра. Видя какви погледи хвърлят на близначките другите им братовчеди. Видя как се подхилкват зад гърба на Каръл и Кристъл, как се побутват и си шепнат. Близначките правеха всичко възможно да не обръщат внимание и се бяха съсредоточили върху единствения човек на тяхната възраст в стаята, който не им се подиграваше.
	Внезапно Валкирия почувства силно и изненадващо желание да защити двете момичета, затова си лепна една широка усмивка и насила завърза дълъг разговор с тях. Смееше се и се майтапеше, държеше се така, сякаш Каръл и Кристъл са двете най-забавни и приятни братовчедки на света.
	Изнесе страхотно представление.
	Когато стана време да си вървят, се сбогува сърдечно с близначките и ги прегърна подред, обеща отново да се видят скоро, а после се остави родителите й да я извлекат вън от къщата. Докато вървяха към колата, и майка й, и татко и я гледаха малко странно.
	— Не питайте — въздъхна момичето.
	Прибраха се у дома, Валкирия помогна на майка си с пуйката, шунката и печените картофи, а татко й се зае с огъня в камината. Седнаха на коледната трапеза, вечеряха, палиха бенгалски огньове и си разказваха глупави вицове. Валкирия така преяде, че се отказа от десерта. Телефонът й звънна и тя отиде в кухнята, за да се обади.
	— Валкирия ли е?
	Женски глас, който сякаш долиташе от много далеч, а по линията се чуваше леко припукване.
	— Аз съм — отвърна момичето. — Кой е?
	— Най е готов за среща с теб.
	Баншито. Валкирия се навъси.
	— Какво, _днес_ ли?
	— Да. Днес. Сега.
	— Коледа е.
	— Доктор Най нарочно освободи време в програмата си за това. Освен ако не си се…
	— Не — пресече я Валкирия, — не, няма проблем. Ще успея. Къде трябва да отида?
	— Ще те вземат — отвърна баншито.
	— Откъде?
	— От мястото, на което се намираш. Имаш точно десет минути.
	Съществото затвори. Валкирия усети как й прилошава. Ако я бяха предупредили малко по-рано, нещата щяха определено да са по-лесни. Сякаш не беше достатъчно тежко да остави родителите си на Коледа, ами на всичкото отгоре Коледа се оказваше и денят, в който самата тя щеше да умре. Е, не за постоянно, поне така се надяваше. Изведнъж се зарадва, че нещата се случват толкова внезапно. Ако й бяха оставили време, със сигурност щеше да размисли.
	Тръгна към гостната. Родителите й седяха край камината и си бъбреха. Ако нещо се объркаше, ако Най я умъртвеше, но се окажеше неспособен да я върне обратно към живота, това навярно щеше да се окаже последният път, в който Валкирия виждаше семейството си. Тя прегърна силно татко си, а после и майка си.
	— Благодаря ви за прекрасната Коледа — каза им.
	— Оо — отвърна майка й, — няма нищо, миличка.
	— Отивам малко да си полегна — каза момичето. — Май ядох твърде много.
	— Сега картата за фитнеса вече ти се вижда смислена, нали? — намигна й татко й.
	Валкирия му се усмихна и излезе от стаята, а в момента, в който се озова в коридора, усмивката й се стопи. Много, много често се беше упражнявала да овладява онази част от личността си, която се натъжаваше от случки като тази. Сега овладяването стана сякаш от само себе си, Валкирия усети как стената се издига, скривайки милите мисли и просто ги остави да изчезнат от погледа й. Качи се в стаята си и се обади на Скълдъгъри.
	— Няма да мога да срещна с тебе по-късно — каза.
	— О — отвърна детективът. — Колко жалко.
	— Да. Отиваме на едно семейно събиране. Надявам се да не се превърне в традиция, но точно за този път не можех да откажа.
	— Разбира се. Но аз мога да дойда и по-късно през нощта.
	— Не съм сигурна кога ще се върнем — отговори Валкирия. Вече се чувстваше наистина отвратително. — Както и да е, ако се прибера в разумен час, ще ти се обадя, окей?
	— Окей, става. Добре ли прекара днес?
	Момичето преглътна.
	— Страхотно. Страхотно беше.
	— Дори срещата с братовчедките?
	— Изненадващо, но да, с тях също си прекарах супер.
	— Хубаво тогава, радвам се. Весела Коледа.
	— Скълдъгъри?
	— Да?
	Валкирия се поколеба и предъвка думите.
	— Наистина съм щастлива, че си мой приятел — каза.
	— Аз също съм щастлив от това, Валкирия.
	— Чао.
	После момичето се обади на Флетчър, за да уведоми и него, че няма да може да се срещнат гази вечер. Той поиска да узнае защо да не може да се материализира при нея още на секундата, да й даде подаръка и да изчезне. Валкирия просто не желаеше да го вижда в момента, но не му го каза. Можеше да го лъже по телефона, но не и в очите.
	— Хубаво — отвърна момчето малко раздразнено. — Няма да идвам.
	— Но утре — каза Валкирия, — искам да излезем на среща.
	— Какво?
	— На среща. Искам да излезем на среща.
	— И къде ще ходим?
	— Искам да отида на танци.
	Тонът му прозвуча скептично:
	— Сериозно?
	— В Скерис има нощен клуб, който всяка Коледа организира дискотека за гости под осемнайсет години. Искам да прекарам добре с теб. Никога не правим нормални неща, а, да знаеш, едва ли ще живеем вечно, ако се сещаш накъде бия. Мисля, че трябва да включим и някои нормални работи в програмата, докато все още имаме възможност.
	— Добре ли си, Вал? Звучиш ми някак… мрачно.
	— Ще ме заведеш ли на танци или не?
	Флетчър въздъхна пресилено.
	— Добре.
	— Още нещо…
	— Да?
	— Мисля, че утре е подходящ момент да се запознаеш с родителите ми.
	За първи път откакто се познаваха, Валкирия осъзна, че Флетчър Рен е твърде втрещен, за да отговори каквото и да било.


	Валкирия прибра телефона, съблече се и докосна огледалото. Отражението й пристъпи навън и започна да навлича дрехите, които момичето току-що беше свалило, а малката магьосница се зае да облича черната си униформа.
	— Ще умреш — каза отражението, когато се дооблече.
	— Знам — сопна се Валкирия.
	— Може никога вече да не се върнеш.
	— Знаеш какво да правиш, ако това стане.
	Отражението кимна.
	— Ще поема живота ти. Ще бъда добра дъщеря. Ще правя винаги така, че родителите ни да са щастливи.
	Валкирия вдигна очи.
	— Какво каза?
	— Моля?
	— Каза: „родителите _ни_ да са щастливи“.
	— Казах: „родителите _ти_ да са щастливи“.
	— Не, каза „ни“, а не „ти“.
	— О. Пак неволна грешка. Никога не е било планирано да ме използваш толкова интензивно. Други инструкции имаш ли?
	Валкирия загледа отражението. Беше нейно съвършено копие, само дето момичето се съмняваше, че изобщо би могла да докара толкова невинно изражение. Облече си палтото и отвори прозореца.
	— Просто остани тук в стаята още половин час.
	— Добре. Весела Коледа.
	Валкирия се плъзна през прозореца и скочи. Приземи се леко и се втурна по-далеч от къщата.
	Отиде до кея, хвърли поглед на часовника на телефона си и се огледа, за да види кой ще дойде да я вземе.
	Фактът, че баншито очевидно беше узнало адреса й, никак не й допадаше. Хагард беше сигурно място, обетована земя, и всеки път, когато силите на магьосническия живот нахлуваха в нея, това разстройваше Валкирия много силно. Дъск беше довел в градчето малка армия от Заразени — момичето беше успяло да се отърве от тях точно тук, на кея. Рем Крукс беше идвал два пъти в Хагард — веднъж, за да я арестува и втори път, за да я убие. За момичето тези атаки бяха непростими.
	Чу ударите на копитата и се обърна навреме, за да види грамадната черна Карета на смъртта да изниква точно пред очите й.
	— Ох, да му се не види — промърмори Валкирия.
	Безглавите коне забавиха ход и завиха. Телата им бяха изящни, мускулести и красиви. Освен това бяха огромни — гърбовете им бяха на нивото на очите на малката магьосница. От козината им в студения въздух се виеше пара. Главите им бяха отсечени от средата на шиите и отблизо Валкирия видя, че не са били обезглавени с по един-единствен прецизен удар. Видя разкъсвания, парцалчета плът, видя погрешни места, на които острието е захапвало и после е било връщано — доказателства за неравно и неумело рязане с трион. Раните бяха пресни, но от тях не изтичаше и капка кръв.
	Дулахан не слезе от капрата. С нищо не показа, че подозира за присъствието на Валкирия. Дали въобще я виждаше? Дали хората без глави могат да виждат?
	А после вратата на каретата се отвори, една-единствена бледа ръка изплува в мрака. Показалецът бавно се сви — викаше момичето.
	Валкирия пристъпи несигурно напред, протегна се и пое ръката.


>	21.
>	Най

	Ръката беше ледена. След първата се протегна и втора и леко стисна китката на Валкирия. След нея и трета, която хвана момичето за ръкава, а после — и четвърта, и пета, и Валкирия усети, че всяка следваща ръка я придърпва нежно, но все по-категорично към каретата. Тя сложи крак на стъпалото, после се качи на него, от каретата се чу звук, подобен на тежка въздишка, и ръцете бавно я притеглиха навътре.
	Дъхът напусна гърдите на Валкирия. Дробовете й се изпълниха със студ. Кръвта й забави движението си в жилите й, когато сърцето й спря да бие. Момичето престана да усеща допира на дрехите до кожата си. Седна на седалката вече мъртва, напълно безчувствена и съзнанието й застина в тъпа апатия.
	В каретата цареше безжизнен мраз. На седалката срещу Валкирия седяха трима души и се взираха в нея с пусти очи. За секунда момичето се запита къде ли са всички останали — навън се бяха подали толкова много ръце. Беше очаквала, че каретата ще е претъпкана с мъртъвци. Но не, други нямаше, само тези тримата, а и любопитството избледня и изчезна от ума на момичето, преди да опита да зададе на спътниците си каквито и да било въпроси.
	Валкирия зарея поглед встрани. Беше й все едно в какво са облечени тримата отсреща, не се вълнуваше от външния им вид. Бяха мъж и две жени — отбеляза това на ум, преди да изгуби всякакъв интерес към тях. Каретата се търкаляше по пресечен терен. Седалките бяха покрити с червена кожа, но цветът всъщност бе някак мътен. Валкирия дръпна настрани едната черна завеска на прозореца, а ръката й беше толкова бледа, че синееше. Загледа се в отражението си в стъклото и видя лице на труп, обрамчено с кестенява коса.
	Дръпна ръката си, а завеската се спусна обратно на мястото си. Валкирия се облегна назад върху алената кожена седалка срещу тримата мъртви, тъпата тежест на пълната незаинтересованост задушаваше всичките й мисли още в зародиш.
	А времето не спираше да прави онова, което му се удаваше най-добре — течеше безспир.


	Момичето се взираше тъпо в обувката на единия от спътниците си, когато осъзна, че каретата забавя ход и постепенно спира. Бавно вдигна очи нагоре към прозореца, но завеските бяха все така спуснати, а и тя вече нямаше никакво желание да ги дърпа, за да надникне навън. Вратата от дясната й страна се отвори, тримата мъртви слязоха, без да продумат. Без капчица енергия, момичето ги последва.
	Намираха се в някакво грамадно хале. Склад. Беше точно толкова студено, колкото и в каретата. Дулахан я чакаше отвън, Валкирия се отдели от другите трима и го последва в едно помещение с много маси. Отсечена женска глава, оставена до едно тяло с отстранени крайници, примигва срещу й. Мъртви хора, нарязани в различна степен, висяха по стените и от тавана на месарски куки и грамадни стоманени гвоздеи. Бавно обръщаха глави подир момичето и я проследяваха с поглед, но не издаваха нито звук.
	Дулахан спря пред едно същество, препасано с омацана кожена престилка, с неестествено издължени ръце и крака, наведено над още един труп, проснат на масата пред него. Валкирия също направи крачка напред и съществото извъртя глава, за да я погледне. В процепа между хирургическата му маска и мръсната шапчица на главата му й се мерна лъсналата бледност на кожата му. Ръбовете на клепачите на създанието бяха нашарени с черни дупчици, от които висяха накъсани остатъци от гнил конец, а зениците бяха мънички и жълти.
	То остави острието, с което досега беше ръчкало из вътрешностите на трупа, и дръпна маската си надолу към брадичката. Вместо нос имаше гигантски струпей, а устата, която точно като клепачите явно някога е била зашита, зейна в усмивка, подобна на гангренясала рана.
	— С нетърпение те чаках — изрече създанието с писклив гласец, сякаш не му достигаше дъх. Не беше възможно да се каже дали е мъжко или женско. — Знаеш ли кой съм аз?
	Валкирия кимна.
	— Името ти е Най — гласът й прозвуча неестествено в собствените й уши.
	— Точно, точно тъй. Аз съм единственото живо нещо тук. А това пък знаеш ли какво означава? — Не дочака момичето да отговори. — Означава, че имам сериозно _превъзходство_ над теб.
	Валкирия премълча. Нищо от казаното не й направи ни най-малко впечатление.
	Най погледна Дулахан и по лицето му пробяга раздразнение.
	— Знам, проклет да си. Ще го направя. Добре, _нямам намерение_ да се отклонявам от уговорката, окей? Научил съм си урока отдавна!
	Явно удовлетворен от отговора, Дулахан се обърна и излезе от помещението.
	— Ама да сме наясно! — провикна се Най подире му. — Ако тя не оцелее, останките са за мен, нали?
	Дулахан дори не забави крачка.
	Щом кочияшът изчезна, създанието изправи гръб и Валкирия видя, че главата му почти достига висящите от тавана лампи. Жълтите очи се втренчиха в нея.
	— Значи си дошла, защото искаш да сложиш печат на истинското си име — рече Най. — Никак не е лесна тая работа, да ти кажа. Твърде малко магьосници изобщо _узнават_ истинското си име, така че аз и другите като мен нямаме кой знае колко възможности да се упражняваме в запечатването. Какво ти каза баншито?
	— Каза, че първо трябва да умра — отвърна Валкирия.
	— Е, това вече си го свършила — кимна Най. — Умряла си в мига, в който си седнала в каретата, и ще си останеш мъртва до момента, в който напуснеш това място и животът се върне в теб. Друго каза ли ти онази?
	— Каза, че трябва да ме оперираш.
	Усмивката рана отново разцъфна.
	— Да. Деликатна процедура, при която с почти невъзможна прецизност трябва да издълбая върху сърцето ти три символа. Може би е редно първо да те попитам дали си склонна да поемеш риска, но, честно казано, изобщо не ми пука. Фактът, че си мъртва и че си дошла тук до известна степен поставя свободната ти воля под съмнение, не смяташ ли? В момента не разсъждаваш много ясно. Дори ако сега размислиш и решиш да се откажеш, аз няма да те послушам и ще извърша операцията, а ти няма да можеш да сториш нищо, за да ми попречиш. Не съм запечатвал име от години и сега ми е доста любопитно да разбера дали все още мога да извърша процедурата без да те убия окончателно. Съблечи се, ако обичаш.
	На Валкирия дори не й хрумна да спори и тя се зае да изпълни заповедта, докато Най избърсваше един по един инструментите си с мръсен парцал и ги подреждаше полека в стоманена тавичка. Голо, момичето се покачи бавно върху операционната маса, легна, а създанието пристегна китките и глезените й с прикачените към нея каиши. После плю върху острието на скалпела си и сведе поглед към жертвата си.
	— Трагедията в цялата тази работа е — рече, — че няма да усетиш нищичко от чудовищните болки, които ще ти причиня.
	Най прокара острието на скалпела диагонално от едното рамо на Валкирия и разряза кожата й до гръдната кост. Сърцето на момичето не биеше, затова кръвта се заотцежда лениво, гъста и лепкава.
	— Е, тук трябваше вече да си смазана от болка — обади се Най, гласът му звучеше малко напрегнато от усилието при натискането, докато разпаряше полека корема й. — Ако сега беше жива, щеше да пищиш. Да ме молиш да спра. А след малко ще счупя гръдната ти кост и ще я отделя от гръдния кош, а _това_ вече ще ти бъде неприятно дори в сегашното ти състояние.
	Най отстъпи крачка, остави скалпела, като преди това го тръсна, за да махне полепналите по него съсиреци.
	— Трудничка си за работа — обясни. — Мускулите на корема ти са за завиждане.
	Валкирия не искаше да поглежда надолу, не искаше да вижда онова, което Най й причинява. Опита се да му го каже, но нямаше енергия да изрече дори думичка. Най я погледна в очите и жълтите зеници се разшириха, сякаш създанието прочете мислите й.
	— Леле-мале! — рече то. — Ох, колко си права! _Толкова_ непрофесионално от моя страна! — после вдигна маската си и я нагласи върху лицето си. — Хигиената е най-важното в една операционна. Ужасно съжалявам.
	После отлепи кожата от гърдите на Валкирия и я отгърна вляво и вдясно. Момичето погледна надолу и видя как цялата плът на торса й се разделя и открива вътрешностите й, сякаш затворени досега с цип.
	— Някои хора режат ребрата с електрически трион, представи си — продължаваше Най, — но аз намирам това за незадоволително — посегна и вдигна пред очите й чифт градинарски ножици, от онези, с които татко й държеше в бараката си с инструменти. — Значително по-ефективни от всичко останало.
	Валкирия затвори очи и Най отново се изгърби над нея. Момичето чу силно изпукване, обърна глава настрани и се загледа край себе си, зарея поглед към всички други мъртви хора по масите наоколо. Изглежда никой от тях ни най-малко не се интересуваше от случващото се. Чу се още едно изпукване, Валкирия отново се погледна и видя как Най отстрани гръдната кост от тялото й и я сложи встрани.
	— Почти до сърцето сме — рече й. — Ще го извадя, за да издълбая символите върху него, а това ще ми отнеме малко повечко време, но съм почти сигурен, че после ще успея да наглася обратно всички артерии и други чудесии обратно и да ги прикрепя на правилните места. Не е като да караш ракета — изкикоти се. — Малко лекарски хумор за разведряване на обстановката.
	После се върна към работата си, а Валкирия продължи да лежи неподвижно, с пълното съзнание, че би трябвало да умира от болки, но без да чувства нищо, без сили да изплува от задушаващата апатия, налегнала ума й.
	Най измъкна сърцето от гърдите й и го вдигна да й го покаже.
	— Извини ме, но няма да си правя майтапи от сорта, че съм откраднал сърцето ти — каза. — Повтарял съм ги сто пъти на предишни пациенти. Спокойно, все едно, че съм казал всички шегички, които знам — уверявам те, до една са черни и много находчиви.
	Валкирия видя как съществото сложи сърцето й в една тавичка точно до градинските ножици. Жълтите очи на Най се присвиха и той се ухили под маската.
	— Готово — каза. — Не беше толкова страшно, нали? Не изпуснах нищо на пода. Не ти пробих нито един бъбрек, нито пък ти нараних белия дроб. Първата част от операцията беше превъзходен успех, смятам, ще се съгласиш. А сега е време за вечеря.
	Най се обърна и се отдалечи, крачейки с невъзможно дългите си нозе и остави Валкирия вързана за масата.


>	22.
>	В търсене на душата

	Върна се час по-късно и пристегна сърцето на Валкирия в едно менгеме. Момичето наблюдаваше как менгемето се стяга все повече и част от съзнанието й запищя от ужас, че сърцето може и да не издържи натиска и да се пръсне. После ръката на Най спря да върти ръчката и момичето пак се успокои, потъна отново в апатията, в която беше обвита от смъртта. Най й приказваше, докато държеше скалпела си над спиртен пламък, разправяше й истории за отминалата си слава, за живота, който водел извън този кошмарен склад. Думите му не значеха нищо за Валкирия, тя ги забравяше в секундата, в която ги чуваше.
	Най се наведе внимателно над менгемето и притисна нажежения до червено връх на скалпела върху плътта на сърцето. До него на масата лежеше отворена книга и създанието поглеждаше в нея преди всяко движение на ръката си, внимателно отчитайки необходимите дължина и ширина на всеки от символите, мерейки старателно дълбочината на натиска. Скалпелът се местеше от сърцето към пламъка, после отново към сърцето. Отново и отново, движенията се повтаряха безспир. Тънки струйки дим се виеха от изгорената плът. Валкирия чуваше как тихичко цвърчи сърцето й, изпичано при всеки досег на скалпела.
	Най завърши първия символ за час. Вторият му отне едва трийсет минути — явно беше подобен на първия, но за третия му трябваше два пъти повече време.
	— Когато сърцето се върне в тялото ти — продължаваше Най, а жълтите му очи не се откъсваха от работата, — когато пак започне да тупти, тези символи ще те завладеят, ще се слеят със същността ти. Разбираш ли ме? Разбираш ли изобщо нещо от това, което ти казвам? Мъртвите сте толкова тъпи.
	Валкирия изръмжа.
	— О, хубаво, значи _все пак_ разбираш. Когато излезеш от тук, вече _ти ще притежаваш_ истинското си име, а няма то да притежава теб, както е било досега. Въоръжена с това знание, ще можеш да извършиш велики дела. Би могла да се превърнеш в най-великата магьосница, която светът е виждал — Най хвърли поглед към пациентката си — или в най-зловещата.
	Вратата се отвори и Най вдигна очи към Дулахан, който отново влезе и закрачи към масата.
	— Почти съм готов! — провикна се Най. — Недей да ми висиш на главата, в тази работа не може да се бърза! Едно грешно движение, само една чертичка от символа да се получи по-дълга, по-къса, по-плитка или по-дълбока от необходимото и работата ще се провали! Аз съм професионалист и мразя някой да ме пришпорва!
	Дулахан спря мълчаливо на място, а Най се изправи в пълния си ръст, разгъвайки длъгнестото си тяло.
	— О — рече в отговор на онова, за което Дулахан без думи го уведомяваше. — Иска ли питане. Не, не, разбирам напълно. Дългът те зове другаде. Ти си един много зает човек, в края на краищата. Не бой се, когато приключа с операцията, ще пусна това момиченце на свобода, ще я върна в света на живите. Разбира се, че не. Дори не съм си и помислял да… Слушай, нали вече ти казах, че приключих с експериментите, казах и повторих, и ти _много добре_ го знаеш! Обърнах гръб на този период от живота си. Сега осъзнавам, че съм бил подведен и… Научих си урока. Да. Е, ако не можеш да имаш доверие на един хирург, на кого _изобщо_ можеш да имаш доверие?
	Най послуша още минутка, после кимна мрачно, а Дулахан се обърна и отново излезе. Вратата зад гърба му се затвори.
	Най отново се съсредоточи върху сърцето и мълча цели петнайсет минути.
	А след това пак се изправи.
	— Готово — изрече. — Великолепна работа, смея да твърдя.
	Отхлаби менгемето, извади сърцето и пак го вдигна пред очите на Валкирия.
	— Виждаш ли прецизната изработка? — каза. — Съзираш ли майсторлъка? Самата Чайна Сороуз не би могла да извае тези символи по-добре. Произведение на изкуството, не си ли съгласна?
	Съществото отново дръпна хирургическата маска от лицето си.
	— Боя се обаче, че имам лоши новини за теб. Повикаха Дулахан другаде. Може би ме чу как му обещах да се погрижа за теб и да те върна в света на живите. Но лошите новини, които ще ти съобщя, действително печалните и трагични за теб новини се състоят във факта, че аз всъщност го излъгах.
	Най сложи сърцето в тавичката на една съседна маса, като при движението си размести инструментите, които задрънчаха.
	— Никой няма и да разбере, че така и не си си тръгнала от тук. Ще те скрия сред другите трупове. Никога няма да те намерят. Ще кажа на Дулахан, че съм ти помахал за довиждане, когато си си отишла по живо, по здраво, ще го кажа и на баншито, ако дойде да души. Кой може да знае какво ти се е случило, след като си си заминала? Може да са те утрепали някъде в живия свят и да се валяш в някоя канавка.
	Създанието се наведе над Валкирия и лицето му увисна на сантиметри от нейното.
	— Сега вече си моя — каза. — Доведоха те при мен, за да ми помогнеш в научната ми работа. Знам си, че точно за това са те довели, другото са празни приказки. Виждаш ли всички трупове тука? Онези мъртъвци там и онези другите в ъгъла? Те всички ми помогнаха. Или поне _се опитаха_ да ми помогнат. Обаче ти… За теб имам отлично предчувствие.
	После се отдалечи от масата с големи скокливи крачки. Валкирия извърна глава, за да проследи движението му.
	— Какво знаеш за душата? — попита високо съществото от съседния ъгъл на помещението и смъкна чаршафа, който покриваше една голяма количка с инструменти, останала досега скрита от момичето. — Предполагам, не много, но си виждала нейни проявления под различна форма.
	Най забута количката към масата. Колелата й скърцаха, а натрупаните отгоре й остриета, ножовки и щипци задрънчаха.
	— Призраци, Останки, дори същности — все начини, чрез които душата може да се яви пред нас. Нито една от тези форми обаче не е _чиста_.
	Количката се блъсна в масата. Остриетата върху нея бяха покрити със засъхнала кръв.
	— Чистата душа обитава нейде в тялото, живее на място, където не може да бъде обезпокоявана. Стеснил съм експериментално кръга от възможните подобни места, но досега не съм успял да я открия. Чувствам обаче, че съм на прага на големия си пробив — съществото вдигна от количката дълъг нож за хляб. — Ще ти направя една услуга. Ще разрежа мозъка ти последен. Така, ако междувременно намеря душата ти някъде сред карантиите ти или вътре в някой орган, ти все още ще имаш съзнание, за да споделиш мига на най-върховната ми слава.
	Най вдигна маската и тя скри струпея-нос.
	— Сега малко ще се поизцапаме, да знаеш.


>	23.
>	Гробът

	Отначало провинциалните шосета бяха широки и поддържани, но колкото повече се приближаваха до Роърхейвън, толкова повече се стесняваха, подобно на наркомански вени, нагърчени сред мъртвия зимен пейзаж. Градчето клечеше между тихо езеро, пълно със смрадлива вода, няколкото изсъхнали дръвчета, обрамчващи брега му от едната страна, и хълм, покрит с пожълтяла осланена трева и бодлив прещип. На главната улица — ако тя изобщо можеше да бъде наречена така — се бяха сбутали няколко магазинчета и други фирмички, предлагащи основни услуги, но мястото определено не привличаше каквито и да било гости. В Роърхейвън живееха магьосниците.
	Тесеракт паркира караваната, измъкна се от шофьорското място и влезе в ремаркето. Тук беше събран целият му живот, здраво прикрепен към пода и стените, защитен от неравностите на пътищата по света. Всеки един предмет беше или завинтен, или закован, или пристегнат с каиши с катарами. На стената над бюрото висяха цяла редица метални маски. Руснакът избра една — с изобразени смръщени вежди и оголени зъби, издълбани под носа. Понякога предпочиташе гладките безлични маски, но днес му се искаше да носи поне някакво изражение.
	Провери шиповете по ръбовете, за да се увери, че нищо не е заяло, после вдигна ръце към маската, която в момента беше на лицето му. Чу се тихо _съскане_, когато нейните шипове се отдръпнаха, маската се отдели и остана в дланите му Тесеракт я сложи настрани и вдигна очи към буцестото си лице, отразено в малкото огледало. Всеки ден отоците и струпеите бяха на различни места. Понякога бузите му се издуваха, а челото му потъваше надолу. Друг път носът се издаваше напред, а брадичката почти изчезваше в шията. Както и да се разместеха чертите му обаче, все си оставаше грозен. От маските кожата му беше станала бледа и мазна, възпалените алени рани на местата, в които шиповете влизаха в главата, обрамчваха лицето му и от тях сълзеше гной.
	Още докато се гледаше, видя как плътта му започна да се разлага. Гниеше пред очите му. Бързо притисна новата маска на място, чу как шиповете отново изсъскаха и потънаха в гнездата си. Почувства как разлагането спира и отшумява под действието на лековитата течност в шиповете. За пореден ден маската му спасяваше живота. Тесеракт внимателно притегна каишките зад главата си и излезе от караваната.
	Отвън го чакаше жена. Сириен — така беше името й. Поведе го нагоре по хълма източно от градчето, докато стигнаха мястото. Изтезанието ги очакваше, взрян в една голяма дупка, която в момента друг мъж на име Графт копаеше.
	Тесеракт кратко и ясно докладва за свършеното. Изтезанието кимна.
	— Ако искате да продължа — рече руснакът, като приключи със съществената част, — склонен съм да сключим изгодна сделка. Специална цена за групова поръчка. Скълдъгъри Плезънт, Валкирия Каин, Ърскин Ревъл, Танит Лоу, Гастли Биспоук. Ако желаете, и телепортатора ще включим.
	— Имаме други планове за това как да се справим с тях — махна с ръка Изтезанието. — Отношенията ни с теб приключват сега.
	Тесеракт се разочарова, но не настоя повече. В края на краищата, беше професионалист.
	— В такъв случай остава да уредим сегашното плащане.
	— Разбира се — отвърна Изтезанието, но не мръдна от мястото си, нито пък показа с нещо, че възнамерява да плаща.
	Нещо бодна кожата на Тесеракт, той погледна ръката си и за миг зърна малкото бяло паяче, преди да се скрие в ръкава му. Питомец на мадам Мист, ако не го лъжеше паметта. Руснакът почувства как го заля горещина и езикът му внезапно натежа.
	— Ти си се сбил в един бар — заговори Изтезанието. — В това няма нищо лошо, използвал си ситуацията, за да се добереш до информация, необходима за довършването на задачата. За съжаление обаче мъжете, които си убил там, бяха граждани на Роърхейвън.
	Тесеракт опита да посегне към магьосника паяк, но ръката му не помръдна. Тежкото му тяло се олюля несигурно.
	— Лично на мен не ми пука за тях, разбира се. Бяха досадни самохвалковци. Но ако искаме да държим контрола над този град, трябва да прилагаме законите без изключение. Ти си отнел живота на магьосници от Роърхейвън. Затова сега ние ще отнемем твоя живот.
	Изтезанието се обърна и се отдалечи. Тесеракт зърна Сириен с ъгълчето на окото си. Вече не можеше да движи и главата си. Усети ръката й на рамото си, усети как жената го блъсна. Руснакът се препъна и падна напред, право в дупката, право в гроба, и остана да лежи, болезнено усукан, с едно ухо, притиснато в студената, мокра пръст.
	— Окей — чу гласа на Сириен отгоре. Закопай го.
	— Имам и втора лопата — промърмори Графт. Порой от пръст затупка по гърба на Тесеракт.
	— Аз съм мозъкът на операцията — отвърна Сириен. — Ти си мускулите.
	— Коя операция, ще ме прощаваш? Операция „Копаене на дупка“? Сериозна отговорност са ти възложили, няма що.
	Още една лопата пръст се стовари върху руснака, по-тежка от предишната.
	— Ами сериозна е, да — каза Сириен. — Мислиш, че става дума просто за изкопаване на една дупка? И после за запълването й обратно? Нищо подобно. Това е операция по ликвидиране на улики, насочени срещу нас. Ако всичко опираше до това просто да се изкопае дупка, ти и сам щеше да се справиш, нали? Нямаше да има нужда някой да те наглежда.
	— _Няма нужда_ никой да ме наглежда! — Сопна се Графт. — Трябва ми някой, дето да развърти втората лопата!
	Последните капки сетивно възприятие се оттекоха от тялото на Тесеракт. Той напрегна всичките си останали сили да извърти главата си едва на няколко сантиметра. Усилието беше колосално, но убиецът успя и сега гледаше право надолу, с брадичка, притисната към гърдите. След това всяко движение стана невъзможно.
	— Знаеш ли какъв ти е проблемът? — палеше се Сириен. — Твърде много се оплакваш!
	Пръстта продължаваше да пада върху главата на Тесеракт.
	— Не е вярно — отговори Графт.
	— Вярно е. Смяташ, че ти трябва да командваш. Смяташ, че единственият начин да постигнеш някоя цел, е да поемеш по най-прекия път към нея. Нямаш престава нито от тактика, нито от стратегическо мислене.
	— Това е дупка, Сириен. Каква ти тактика, просто трябва да я изкопаеш!
	Гласът на Сириен прозвуча самодоволно:
	— Не. Трябва да хванеш някой друг да я изкопае вместо теб.
	Настъпиха няколко мига мълчание, след това Графт каза:
	— Мразя те.
	Върху Тесеракт падна още една лопата пръст, после още една и гласовете на магьосниците, които го заравяха жив, заглъхнаха напълно.


>	24.
>	Мъртвото момиче

	Валкирия лежеше в полумрака.
	Най го нямаше. Най беше отишъл да си легне. Това не интересуваше Валкирия. Тя лежеше в полумрака със сърце, извадено от гърдите.
	Погледът й се рееше по тавана. Главното осветление беше изключено и наоколо не се виждаше почти нищо. Увисналите по стените тела бяха само смътни силуети. Очите на момичето възприемаха формите им, възприемаха очертанията на помещението, възприемаха масите и количките с инструменти. Тя стисна клепачи, а когато отново ги отвори, над главата й беше надвесен Скълдъгъри.
	— Дойдох да те спася — рече той. Беше облечен в черно от главата до петите. Дори ризата му беше черна. — Разбираш ли какво ти говоря?
	Валкирия кимна. Надеждата напъпи и разцъфна.
	— Хубаво — каза скелетът. — Помниш ли, когато ти дойде да ме спасиш от Безликите? Просто се появи и ме извлече за яката. Сега ти връщам услугата, защото така постъпват партньорите — момичето зачака ръцете му да откопчаят каишите, които притискаха китките и глезените й. Вместо това детективът наклони глава по познатия си маниер. — Всъщност, ти какво правиш тук изобщо? Това е едно много необичайно място.
	Нямаше време за подобен разговор. Най щеше да се върне всеки момент.
	— Дошла си да ти направят операция? — продължаваше Скълдъгъри. — Че защо? Какво ти има? Защо си разпорена цялата? Защо сърцето ти е чак на съседната маса?
	— Моля те… — прошепна момичето.
	— Молиш ме? За какво ме молиш? Да ти помогна? Защо да ти помагам? Ти ще ме убиеш.
	Валкирия поклати глава. Нещо не беше наред.
	— Не…
	— Да, ще ме убиеш. Ще ме убиеш, Валкирия. Ще избиеш _всички_. Защо тогава да ти помагам? Някой от _вас_ двамата може ли да ми каже една причина, поради която да й помогна?
	Родителите й бяха застанали от другата страна на масата. Момичето не знаеше как са попаднали тук.
	— Моята Стефани никого няма да убие — каза майка й на Скълдъгъри.
	— _Моята_ Стефани обаче ще избие всички — каза тъжно татко й.
	Устата на Валкирия пресъхна.
	— Точно това исках да предотвратя — продума.
	— А можем ли да поемем риска, че решението ти ще свърши работа? — попита майка й и потупа корема си, който беше станал буквално огромен. — Скоро ще родя друго дете. По-добро дете. По-добро от теб. Не можем да рискуваме да оцелееш и после да го унищожиш.
	— Мисля, че трябва да я застреляме — чу Валкирия собствения си глас. До Скълдъгъри беше застанало отражението й, облечено в дрехите, които Гастли беше измайсторил за истинската Валкирия, но сега те не бяха черни, а розови. — За какво ни е? Аз ще заема мястото й.
	Това беше някаква грешка. Не беше истина. Нямаше никакъв смисъл.
	— Но ти не можеш да правиш магии — каза таткото на Валкирия.
	— Мисля, че това е нещо хубаво — отвърна отражението. — Валкирия прави магии и след някоя и друга година ще избие всичко живо на света, ако Скълдъгъри не я застреля сега.
	— Коя е Валкирия? — попита татко й.
	— Стефани — поправи се отражението.
	— О — каза татко й.
	— Права е — обади се Скълдъгъри и извади пистолета си. — Ще се наложи да те застрелям, Валкирия.
	— Не е истина — промърмори вързаното момиче.
	— Моля?
	Валкирия съсредоточи вниманието си върху една-единствена точка на тавана. Колкото по-напрегнато се взираше, толкова повече избледняваха изправените до нея фигури. Майка й и татко й се стопиха напълно. Отражението й бавно отстъпи и изчезна. Остана само Скълдъгъри.
	Всичко се случваше само в главата й.
	— Права си — каза скелетът.
	Валкирия не му обърна внимание, не гледаше и пистолета в ръката му.
	— Не можеш вечно да се преструваш, че ме няма — изтъкна скелетът. — И няма да те застрелям. Въображаемите куршуми са удивително неефективни срещу… Срещу каквото и да било, всъщност. Няма и да дойда да те спася, както се сещаш. Никой няма да дойде да те спаси. Сама си се вкарала в тази каша, така че от теб зависи да се измъкнеш от нея.
	Скълдъгъри прибра оръжието, избледня и изчезна, оставяйки момичето отново самичко.
	Не.
	Валкирия задържа надеждата още миг, надеждата, която я беше изпълнила при вида на приятеля, дошъл на помощ. Докосна я за последен път, преди и тя да отлети и тъпото безразличие на неживота отново да се възцари в съзнанието й. Колко ли дълго беше лежала така, без нито една мисъл в главата? Струваше й колосално усилие дори да държи съзнанието си в някакво смътно будно състояние. Трябваше да се освободи. Трябваше да избяга.
	Тялото й беше напълно безчувствено. Не усещаше въздуха наоколо, не можеше да осъзнае къде точно се намира в пространството. Щракна с пръсти и не почувства искрата — не можеше да се съсредоточи достатъчно, че да предизвика пламъка. Некромантският пръстен беше в джоба на палтото й, захвърлено на купчина върху останалите й дрехи на съседната маса. Магията нямаше да я спаси. Не и на това място.
	Най беше оставил назъбения нож за хляб на операционната маса до коляното й, но твърде далече, тя не можеше да го достигне. Количката обаче беше непосредствено до нея — количката с всички инструменти, които Най беше използвал, за да накълца тялото й и да ровичка из вътрешностите й.
	Валкирия опъна каишката на лявата си китка, протегна пръсти и докосна връхчето на един скалпел. Побутна лекичко, той помръдна, тя пак го побутна и изведнъж той се плъзна удобно близо. Валкирия го хвана с два пръста и бавно го придърпа от количката към себе си. Но безчувствените й крайници нямаха никаква сила, острието й се изплъзна и падна на пода.
	В съзнанието й блесна гняв и тя го задържа, отказа да го пусне да отлети и да позволи на апатията да се върне на негово място.
	Посегна пак и докопа самата количка, разклати я в опит да приближи до пръстите си друго острие. Инструментите обаче само издрънчаха и се изпързаляха в противоположната посока. Валкирия се опита да хване количката по-здраво, за да я събори. Дръпна рязко, количката се наклони опасно, после се изплъзна от пръстите на момичето, падна с трясък обратно върху четирите си колелца и се блъсна в лампата, която Най беше използвал да му свети при работата. Лампата се прекатури, блъсна се в операционната маса и започна да се плъзга към пода. Валкирия посегна към нея, доколкото й беше възможно. Лампата падна и момичето осъзна, че в ръката си държи електрическия й кабел.
	Все пак беше някакъв успех. Сега трябваше да помисли внимателно как най-добре би могла да се възползва от него.
	Подръпна кабела, внимателно запремества пръсти по дължината му, после пак го подръпна. Повтори упражнението бавно, докато примка от кабела се оказа преметната през тялото й. Бавно я избута до другата си ръка, дясната — с нея движенията бяха по-лесни и сигурни. Изтегли кабела, докато го опъна докрай, а после дръпна по-рязко.
	Чу как щепселът излезе от контакта и го затегли по пода към себе си. Той на два пъти се закачи, вероятно в краката на масите, но Валкирия търпеливо го освобождаваше и продължаваше да дърпа. Не знаеше колко време й отне, колко секунди или минути — беше се съсредоточила единствено върху задачата. И тогава щепселът се озова в ръката й. Тя го пусна, освободи си известна дължина кабел, която провисна от масата. После бавно завъртя китката си.
	Щепселът направи пълен кръг. Преди да го хвърли, Валкирия още веднъж се увери, че достатъчна част от кабела е останала свободна. После метна щепсела, той направи несигурна парабола и се удари в крака й. Момичето бавно го затегли обратно. Той докосна ножа за хляб после се плъзна и отново увисна надолу от масата.
	Валкирия пак събра кабела в ръката си, завъртя щепсела и го хвърли втори път. Той падна точно до ножа, момичето пак задърпа и преди щепселът пак да се плъзне от ръба на масата, ножът дори помръдна.
	Валкирия направи трети опит, напълно безуспешен.
	На четвъртия път ножът се помести още малко към ръката й.
	Трябваха й осем опита подред, за да докопа дръжката на острието. Завъртя го така, че да притисне назъбената част към каишката на китката си. Започна да реже. Отначало зъбците се закачаха в кожата и всяко движение беше некоординирано и безплодно. После обаче острието захапа, Валкирия постигна подходящия ритъм и започна уверено да прерязва каиша.
	Погледът й се рееше, очите й се местеха от стените към тавана, като непрекъснато се връщаха върху мъждивата крушка, оставена запалена в отсрещния ъгъл на помещението. Светлината я заслепяваше, сякаш гледаше в слънцето.
	Втренчи се в крушката още по-упорито.
	Тя примигна, Валкирия се опомни и не можа да прецени колко време се е взирала хипнотизирано. Бавно премести поглед към ръката си. Все още държеше ножа, но беше спряла да реже.
	Изръмжа от гняв, шипът на яда я бодна и я измъкна от транса. Момичето отново се съсредоточи върху ножа и каишката. Нищо друго нямаше значение. На света не съществуваше нищо, освен този нож и тази каишка.
	И тогава острието преряза кожата и ръката на Валкирия се освободи.
	Момичето пусна дървената дръжка и се пресегна да откопчае лявата си китка. После се насили да седне и се протегна да откопчае и глезените си. След това вече беше напълно свободна.
	Много бавно спусна крака от масата, стъпи на пода и се изправи. Наблизо имаше поднос, отрупан с бинтове. Валкирия все една ролка и започна да омотава тялото си, омотаваше ли, омотаваше, отново и отново, след това несигурно се затътри към дрехите си. Бавно се облече, от това не й стана по-удобно, нито пък почувства някакво облекчение. Извади телефона си, но тук нямаше сигнал.
	Отиде бавно до вратата и я отвори, прекрачи в коридора отвън. Не оттук беше влязла, но въпреки това продължи напред. Единственото, което искаше, беше да се махне. Без значение по какъв начин.
	Мина през стая, в която всякакви видове остриета, които човешкото съзнание може да си представи, висяха на ръждиви пирони по стените, после втора, пълна само с човешки глави, накиснати в буркани, които я проследиха с очи, когато ги подмина. После трета стая, напълно празна, със стени, оплискани с кръв.
	Премина през още едно високо и пусто, подобно на хале помещение, стигна до вратата в противоположния му край и застина на място. Сърцето. Беше забравила сърцето си, както и всички други парчета, които Най беше извадил от нея. Обърна се кръгом, за да се върне и нещо се мерна в полезрението й. Най спеше в хамак, увиснал високо над главата й, ръцете и нозете му се полюшваха надолу. Момичето премести поглед върху системата от макари, въжета и лостове, но изобщо не се замисли за какво му е на съществото хирург да си създава такъв труд и да се издига толкова високо всяка вечер. Чу хъркането му.
	Тихичко се върна по стъпките си, мина пак през стаите с кръвта по стените, с главите и с остриетата и влезе пак в операционната. Взе сърцето и гръдната си кост, сложи ги в торба, която се въргаляше в един ъгъл и се отправи към противоположната врата на помещението.
	Излезе в складовото хале, където беше слязла от каретата. Мъртвите стояха неподвижно наоколо и дори не я погледнаха, когато премина между тях.
	— Къде смяташ, че отиваш?
	Валкирия се обърна, а Най стоеше точно прага на операционната.
	— Мислиш си, че можеш да избягаш? — попита създанието и закрачи към нея. Носеше престилката си, но маската и шапчицата ги нямаше. Дебели вени пулсираха под бледата кожа на слепоочията му. — Не можеш да избягаш, глупаво момиченце такова! Ти си мъртва. Тук вътре, както и в каретата на Дулахан, съществуваш безпроблемно. Просто си още едно от мъртвите неща наоколо. Но извън тези стени властва _Животът_. Само да пристъпиш навън и ще рухнеш. Кръвта ще блъвне гореща от теб, тялото ти ще се сгърчи. Носиш си сърцето в _найлоново пликче_, за Бога! Какво си мислиш, че ще стане, като излезеш?
	— Освободи ме — каза Валкирия, а надебелелият език едва се обръщаше в устата й.
	— Не — отвърна Най. — Връщай се на операционната маса. Не съм приключил с теб.
	— Заший ме тогава, излекувай ме! — каза тя.
	Съсипаната уста на създанието се изкриви в удивена усмивка.
	— Моля? Какво било? Заповядваш ми, така ли? Заповядваш ли ми?
	Валкирия кимна.
	— Няма да ми заповядваш! — изпищя Най и изведнъж се оказа на сантиметри от нея, преди тя дори да беше осъзнала, че хирургът е извършил каквото и да било движение. Съществото замахна и я зашлеви с опакото на ръката си. Ударът събори момичето, но тя не усети никаква болка.
	— Аз съм господарят тук! — кресна създанието и я изрита. Валкирия се изтъркаля по пода, а дългата ръка дръпна торбата със сърцето от пръстите й. — Да те видим как ще раздаваш заповеди като останеш без сърце, щото възнамерявам да го изгоря! — изплю съществото хирург и се обърна към вратата.
	Валкирия се изправи с усилие и протегна ръка, но елементалната магия си оставаше извън възможностите й. В съзнанието й се мерна мисъл, тя бръкна в джоба на палтото си и некромантският пръстен се плъзна на пръста й.
	Сенките се заиздигаха и се завихриха около краката й, стена от мрак се понесе към Най, блъсна го и го повдигна във въздуха. Хирургът изврещя уплашено, а Валкирия насочи вълната към пода. Тялото на Най се стовари тежко върху бетона и отскочи като гумена топка.
	Валкирия закрачи към създанието, а сенките като покорни слуги се кълбяха около нея, повдигнаха я и я понесоха. Момичето стъпи на земята до Най, създанието задраска настрани в отчаян опит да се изправи и да побегне. У Валкирия плаваше само смътното желание да му попречи, да го задържи, но сенките внезапно се изстреляха напред, омотаха се около длъгнестия ляв крак на хирурга и се затегнаха подобно пръстените на змия удушвач.
	Кракът на Най се натроши на десетина места, създанието изпищя и падна отново.
	— Моля те! — завика. — Не знаеш какво правиш!
	Сенките запълзяха из косата на Валкирия, разрошиха я, заиграха се.
	— Това е некромантия! — виеше Най. — А ти си мъртва! Мъртъв човек да борави с магията на смъртта — просто не знаеш колко е опасно! Не можеш да я контролираш — не си достатъчно силна! Моля те, не ме убивай!
	— Излекувай ме — изрече Валкирия.
	— Добре! — плачеше Най, сълзите течаха по лицето му. — Но кракът ми е счупен! Нека първо го поправя и после…
	— Излекувай ме веднага — повтори Валкирия без капка чувство, — или ще оставя сенките да те ликвидират.
	Най закима бързо-бързо.
	— Да, да, разбира се. Само се върни на масата и…
	— Никакви каиши — каза момичето. — Няма да ме завързваш с нищо. Ако ме завържеш, умираш.


>	25.
>	Пръст

	Да оживее след отравянето беше лесната част. Тесеракт беше оживявал след не едно и две отравяния. Течностите, които маската инжектираше в тялото повишаваха взривно силите на имунната му система, активираха естествените (а и неестествените) защити на организма му, с цел да държат под контрол проклятието на болестта, от която плътта му се разлагаше. Междувременно обаче го защитаваха и от всички отрови и други зарази, които се изпречваха на пътя му. Така че отровата на паяка му беше създала проблеми, които траяха не повече от няколко минути.
	Това, че беше заровен жив обаче, си беше сериозен повод за тревога.
	Чрез правилното навеждане на главата към гърдите си беше създал малък въздушен джоб, който да му даде време да се отърси от ефектите на отровата. Когато крайниците му възвърнаха чувствителността си, Тесеракт се напрегна да стане, но пръстта отгоре му тежеше твърде много. Гробът беше дълбок най-малко метър и половина. Това означаваше, че просто трябва да успее да се изправи на крака и ще бъде свободен.
	Изправянето обаче не беше толкова лесно, колкото доскоро му се струваше.
	Пръстите на убиеца заровиха пръстта, чоплейки нагоре. Успя да изрови доста, преди да осъзнае, че всичко, което трябва да направи, е да извие тялото си в още по-неудобна поза.
	Надигна се целият, напрягайки се срещу натиска на огромната тежест и ритна с крака. Рохкава пръст се срина под него, освободи малко място и Тесеракт сви бавно дясното си коляно. Да свие и лявото се оказа по-трудно, но той се справи. Сега и двете му колена бяха присвити под тялото му, лицето му беше все така притиснато в дъното на гроба, ръцете му бяха повдигнати назад и нагоре. Ако сега умреше и го изровеха след стотици години, археолозите дълго щяха да си блъскат главите какво ли му се е случило, та да умре в подобна нелепа поза.
	Тесеракт пое дълбоко дъх, вдиша последния си кислород и вдигна глава. Краката му пламнаха, мускулите на гърба му завиха от болка, сухожилията на врата му се опънаха до скъсване. Убиецът се оттласна нагоре, насилвайки тялото си до крайност, пръстите му риеха ледената пръст. Изведнъж съпротивата пред лявата му ръка изчезна. Тесеракт се насили още, дясната му ръка също проби на повърхността, после леденият въздух близна косата му и главата му също се освободи.
	Руснакът задиша тежко, всмуквайки въздух през отворите на маската, и замига, за да очисти пръстта от клепачите си. Зрението му беше замъглено, но беше почти сигурен, че наоколо няма жива душа. Какъвто му беше скапан късметът напоследък, нямаше да се учуди, ако беше заварил Графт и Сириен още да спорят над гроба му.
	С още малко усилия се изрови целият, просна се в цял ръст върху подгизналата трева, взря се в небето и зачака зрението му да се проясни. Небето беше сиво, толкова сиво, сякаш направено от скални плочи. Всъщност, в момента Тесеракт беше благодарен, че изобщо все още _може_ да се взира в небето, независимо от цвета му. Скалното сиво, реши руснакът, е един особено красив оттенък на сивото.
	Изправи се на крака. Навсякъде по дрехите му беше полепнала леденостудена глина — по гърба, по крачолите, по маската. Той я изчетка с ръка, доколкото можа, отръска се от останалото, но нямаше как да отрече, че въпреки усилието продължава да се чувства така, сякаш току-що е изпълзял от собствения си гроб.
	Погледна надолу към града, към езерото и към Убежището. Не беше приел нещата лично. В крайна сметка беше наемен убиец. След всичко, което беше сторил със собствените си ръце, щеше да бъде крайно лицемерно от негова страна, ако приемаше лично опитите за покушение срещу самия себе си. Но това не означаваше, че ще остави живи онези, което се бяха опитали да го убият.
	Бележките на Тесеракт му напомниха, че Графт живее точно до главната улица на Роърхейвън. Руснакът намери малката му къщичка, влезе тихо и го докопа, тъкмо когато магьосникът излизаше от банята. После го уби, докато онзи молеше за милост.
	Сириен работеше лично за Изтезанието, така че за да се добере до нея, трябваше да влезе в Убежището. Тесеракт го стори, без никой да го усети. Всички бяха твърде заети с пренасянето на новото място и изобщо не си бяха направили труда да сложат охрана на входа. След петнайсет минути прокрадване и слухтене, руснакът чу гласа на Изтезанието и тръгна към него през лабиринта на коридорите.
	Надникна иззад поредния ъгъл и видя Изтезанието, придружен от още три от Децата на паяка — мадам Мист, млада жена на име Порша и един младеж, наречен Сик. Сириен вървеше на почтително разстояние подире им. Магьосниците-паяци разговаряха помежду си.
	Тесеракт беше срещал Порша и преди, за мадам Мист само беше слушал истории, а пък лицето на Сик беше зървал само един-единствен път на една размазана фотография. За тях двамата не знаеше почти нищо и това го напрягаше.
	Изтезанието преведе другарите си през чифт тежки двойни врати и махна с ръка към Сириен в знак, че я отпраща. Тя се поклони, изчака, докато вратите се затворят след групата висшестоящи, обърна се и закрачи право към Тесеракт. Той се притаи в сенките, изчака я да отмине, после излезе и я последва. Когато се отдалечиха достатъчно, че да не могат да ги чуят, руснакът й се разкри, като посегна и докосна крака й. Костта се натроши моментално и магьосницата рухна на пода с писък.
	— Здравей, Сириен — каза Тесеракт и я заобиколи, за да може тя добре да го огледа.
	— Кракът ми! — проплака тя. През дългогодишната си работа Тесеракт така и не беше разбрал защо се налага след нараняване хората упорито да повтарят името на онази част от тялото им, която току-що е била счупена или повредена по друг начин. — Моля те, не ме убивай! — знаеше цялата програма. След тази реплика започваха историите за тежкия живот на жертвата, а после пак молби, посипани с несвързани разсъждения и апели към здравия разум на убиеца. — Изтезанието ми нареди! Само следвах заповедите му! Моля те, не ме убивай! Имам семейство!
	— Въпреки това ще те убия.
	Тя се хвърли отчаяно към него, Тесеракт се наведе и заби пръста си в главата й.
	— Доста е трудно да се отърве човек от тебе.
	Руснакът бавно обърна очи към Изтезанието, който стоеше зад гърба му, редом с мадам Мист. Убиецът дочу прошумоляване зад гърба си и не му беше необходимо да поглежда през рамо, за да се досети, че Порша и Сик го обграждат от противоположната страна.
	— Не трябваше да се опитваш да ме мамиш — отвърна Тесеракт. — Трябваше да ми платиш, аз щях да се върна у дома и пътищата ни никога повече нямаше да се пресекат. Вместо това сме в днешната патова ситуация. Сам разбираш, че не мога да ви оставя живи.
	— Говориш така, сякаш предимството е на твоя страна. Всъщност, ние сме четирима, а ти си сам.
	— Численото превъзходство не значи нищо за мен. Независимо от всичко вие ще умрете. Един по един.
	От устата на Изтезанието блъвна чернилка, разплиска се по пода и се превърна в поток от паяци, едри като плъхове. Тесеракт изрита един, смачка втори и отстъпи назад, когато хиляди други, по-дребни паяци, бликнаха към краката му подобно на сивкава вода. Те струяха от диплите на дългата рокля на мадам Мист, пълзяха по цялото й тяло, ту се показваха, ту се криеха из гънките на дрехата й, пъплеха по шията й и изчезваха под воала, скрил лицето й.
	Руснакът чу звъна, с който острие излиза от ножницата си, и се гмурна, за да избегне първия замах на двата кинжала в ръцете на Сик. Опита се да сграбчи младежа, но Сик беше бърз, много по-бърз от всяко друго човешко същество, което Тесеракт беше срещал. Остриетата отново проблеснаха и руснакът залитна. Стъпи в гмеж от паяци и те се размазаха с хрущене под краката му.
	Един от по-едрите плъпна нагоре по панталона му, вкопчвайки се в плата с острите си нокти. Тесеракт изръмжа и сведе поглед. Сик беше млад, неопитен и не особено изобретателен, затова се хвана в капана. Когато скочи напред, Тесеракт рязко вдигна очи, сграбчи го и го запрати в стената. Младежът зяпна и блъвна. Мастилената чернилка се съсири, превърна се на отделни паяци, не толкова големи като тези на Изтезанието, но Сик определено се справяше отлично. Тесеракт заотстъпва. Твърде много паяци, проклети да са.
	Порша го нападна. Подобно на Сик, тя също имаше да учи още много, но фактът, че не успя да завърши напълно трансформацията си в паяк, я караше да изглежда още по-страховито. Тялото й порасна двойно на нормалния си ръст, черна броня обви гърдите и гърба й. От издължения труп изникнаха още четири ръце, завършващи с остри нокти. Най-страшно обаче стана лицето на магьосницата. Крехките й изящни черти изчезнаха, заменени от зейналата дупка на някаква зловеща паст, пълна с дълги остри зъби, от които капеше отрова. На различни места по главата й се отвориха още осем катраненочерни очи.
	Когато тя нападна, Тесеракт отскочи. Паяци го бяха плъзнали навсякъде по него. Хапеха го, отровата им влизаше в организма му и правеше движенията му тромави. Ако му се отвореше възможност, трябваше да побегне. Вдигна поглед и видя как Сик замахва да хвърли кинжала си право към гърдите му.
	Тесеракт блокира замаха, като стисна китката на младежа, костите в нея се натрошиха на сол, руснакът измъкна кинжала и тресна противника си в лицето с лакът. После го изрита, младежът се извъргаля на земята, право сред гъмжилото от паяци. Тесеракт използва тялото му за трамплин и скочи върху Порша. Вкопчи се здраво в нея, докато тя се мяташе и се мъчеше да го отхвърли, после плъзна отмъкнатия кинжал между плочите на бронята й и натисна. Скочи на земята, докато съществото Порша заотстъпва с остри писъци.
	Нещо прелетя над главите им и се залепи за лицето й. Нещо черно. Тесеракт се обърна и видя Антон Страха да крачи по коридора. Край него се носеше вихрушка от Останки.
	Друго от гнусните безтелесни същества пропълзя в гърлото на Сик, младият мъж се задави и замята. Изтезанието и мадам Мист вече бягаха, но Тесеракт дори не успя да си даде сметка за този факт, защото осъзна, че за самия него вече е късно да се опитва да се измъкне. Затова се хвърли напред и изрита здраво Страха, като го накара да отстъпи. Страха само се усмихна и посегна напред в отговор, руснакът сграбчи ръката му и костите в нея се начупиха.
	Страха изсъска от болка и отстъпи.
	— Ти ме повреди — продума.
	После Останката се изсули от устата му и се впи в маската на Тесеракт, за момент руснакът остана съвсем заслепен. Съществото се провря през отворите за очи, Тесеракт усети студеното му докосване върху лицето си. Зърна как друга Останка се залепя за отпуснатото в безсъзнание и повредено тяло на Страха, а после сам се свлече на колене. Останката на лицето му намери устата му и Тесеракт започна да се дави, докато създанието си проправяше път навътре.


>	26.
>	Истината

	Валкирия пристъпи под слънчевите лъчи и отново премина в света на живите.
	Потърка очи, сякаш се събуждаше от дълбок сън. Чувства бълбукаха в гърдите й. Емоции. Усещания. Студеният въздух проветряваше главата й и прогонваше всяка скованост на мисълта, съзнанието й се изостри отново и светът дойде на фокус пред очите й. Намираше се на пристанищните докове. Студеното слънце грееше над главата й. Беше пладне.
	— Не се разпадаш — отбеляза Най.
	Валкирия се обърна. Съществото стоеше вътре в грамадния склад, вътре, където всичко си беше все така сиво и летаргично отпуснато. Момичето се загледа в границата, която беше прекрачила, за да премине от света на мъртвите в света на живите — границата, отвъд която пищното великолепие на цветовете отвън изтласкваше навътре мрачните краски на атмосферата на склада.
	— Свърших страхотна работа — кимна Най. Говореше по-скоро на себе си, отколкото на момичето. — Не беше никак лесно, предвид напрежението, на което бях подложен. Но успях. Аз съм единственият, който би се справил със задачата при настоящите обстоятелства.
	— Колко такива като мен държиш вътре? — попита Валкирия.
	— Като теб?
	— Хора, които не би трябвало да са тук.
	— Нито един — поклати глава създанието. — Всички останали са докарани от Дулахан точно по правилата. Дулахан винаги следва правилата. Много внимава и аз да ги следвам.
	— Понякога не внимава достатъчно, явно. Мен щеше да ме задържиш и да ме разчленяваш безкрайно.
	Най се усмихна.
	— Не можеш да ме виниш, че опитах, нали? Но всичко завърши добре. Ето, ти ходиш, говориш, живееш, дишаш… И не се разпадаш. А и истинското ти име е запечатано. Не беше лесно, но аз си знаех, че ако има някой на този свят, който да може да се справи с тази задача, това съм аз.
	Валкирия предположи, че сега трябва да извърши нещо подобаващо в отговор на цялата история, но не можа да се сети какво точно. Да арестува Най? Да го цапардоса едно хубаво? Да го заплаши? Реши да пробва със заплахите.
	— Ще те държа под око — каза. — Само ако чуя, че пак си се опитал да задържиш някого насила, ще се върна и ще те измъкна от склада да те видим как ще се справиш в истинския живот.
	Най кимна.
	— Да, да, много се изплаших. Бягай сега да си играеш. Възрастните имаме работа за вършене.
	Съществото се усмихна, обърна се, вратата на склада се плъзна и се затвори зад гърба му. Валкирия се начумери. Трябваше да го цапардоса.
	Повика си такси. Бяха минали половината път до дома й, когато се сети да провери дали изобщо има някакви пари в себе си. За щастие намери няколко банкноти в задния джоб на панталоните си. Шофьорът слушаше радио по целия път до Хагард, а момичето гледаше през прозореца как светът полека се носи пред очите й. Слезе на кея, забърза към дома си и се издигна до прозореца на стаята си. Плъзна пръсти под открехнатия му ръб, вдигна стъклото и се прехвърли през перваза.
	Стаята й беше пуста, отражението се беше запиляло някъде. Валкирия направо се зарадва на отсъствието му. Огледа се и се хвана, че се усмихва. У дома беше прекрасно. Беше прекрасно и че е жива, че е в безопасност, че се беше добрала до вкъщи, прекрасно беше и че вече няма изгледи да се превърне в чудовище, което ще унищожи света. Това последното беше особено успокояващо.
	Чу някой да се качва по стълбите и разпозна собствените си стъпки. Отражението отвори вратата и изобщо не се изненада, когато я видя.
	— Родителите ти излязоха — каза и Валкирия се зачуди дали то не подчертава леко притежателното „ти“, за да я успокои, че грешката му от последната им среща няма да се повтори. — Желаеш ли да се върнеш към живота си?
	Валкирия поклати глава.
	— Само ще се изкъпя и ще хапна нещо. После пак излизам.
	— Да остана в стаята тогава, така ли?
	Валкирия си спомни, че в халюцинацията в склада точно отражението насърчаваше Скълдъгъри да я застреля.
	— Да, не мърдай от тук.
	Момичето слезе в кухнята, напълни си чиния с вчерашна пуйка и чаша с мляко, после включи мобилния си. Съобщението изскочи — три пропуснати повиквания. Валкирия цялата се сви, но нямаше какво да се прави — стисна зъби и се обади на Скълдъгъри да му се извини, че се е успала. Детективът звучеше много развеселен по телефона и я осведоми, че пътува към Хагард и че след половин час ще е при нея.
	Валкирия изяде месото и си изпи млякото, после си взе душ. Докато стоеше под горещата струя, прокара длан по гърдите и корема си — там нямаше дори следа от каквито и да било белези. Най си разбираше от работата — уменията му можеха да се сравняват с тези на Кенспекъл. А и се държеше с пациентите си също толкова зле.
	Момичето се облече, грабна опакования подарък за Скълдъгъри и излезе през прозореца, без дори да погледне отражението си. Закрачи към кея и се зачуди дали да каже на Скълдъгъри какво беше сторила. Опасността беше отминала, бъдещето беше променено към добро — може би вече можеше да сподели с детектива тайната, която криеше от него цели пет месеца? Той щеше да разбере защо не беше споделила по-рано. Ако имаше човек на света, който би я разбрал, това беше Скълдъгъри.
	Стигна до кея. Бентлито вече беше паркирано, скелетът стоеше до него, взрян в морето, а вълните с рев се разбиваха в бетона под краката му. Обърна се. Днес очите му бяха кафяви, а устните — тънки и стиснати. Познатите високи скули и четвъртита брадичка, същата восъчна кожа. Шапката му беше килната по обичайния нагъл маниер. Валкирия се зачуди как ли става така, че шапката на Скълдъгъри не мърда от главата му, независимо колко силен вятър духа. Реши, че сигурно детективът контролира въздуха около себе си. Стил, постигнат по непроницаем за останалите начин — идеалната комбинация.
	Валкирия протегна пакета:
	— Заповядай.
	Детективът я изгледа от главата до петите.
	— Твоя подарък няма да си го получиш.
	Момичето се смръщи:
	— Моля? И защо така?
	— Защото беше _коледен_ подарък. А Коледа мина.
	— Не е минала, разбира се. Коледа трае _дванайсет_ дни, за сведение.
	— Останалите не се броят.
	— Броят се и още как.
	— Дванайсетте дни са определени само, за да могат хората по-лесно да запомнят кога е време да махнат безвкусната украса от къщите си. Днес е Стефановден, а аз подарък за Стефановден не съм ти купил.
	Вятърът отметна косата от лицето на Валкирия.
	— Но… Така не е честно! _Аз_ ти донесох подарък!
	— Мога ли да си го получа?
	— Не!
	— Защо не?
	— А ти как мислиш? Защото _ти_ не ми даваш _моя_ подарък.
	— А, злобееш значи.
	— Как смееш да ми казваш, че аз злобея, при положение, че ти започваш цялата история?
	— Аз няма да ти дам подаръка, защото по принцип не правя коледни подаръци след Коледа. Струва ми се безсмислено. Ти обаче не спазваш подобно правило и, съответно, то не може да ти служи за извинение да не ми дадеш моя си подарък. Единствената причина да го сториш, е от чиста злоба, аз поне така виждам нещата. Чиста злоба.
	Валкирия онемя.
	— Хубаво. Ето ти подаръка тогава.
	И подхвърли пакета на детектива. Той огледа старателно опаковката.
	— Доста издайническа форма.
	Момичето изсумтя. Скелетът продължи:
	— Дори не мисля, че има нужда да го разопаковам. Отсега мога да позная какво е.
	— Браво.
	— Валкирия, подаръкът ми четка за коса ли е?
	Момичето гневно забоде пръст в гърдите му.
	— Да, четка за коса е! Виждаш ли? Внимателно подбран подарък! Не си имал нужда от четка за коса в продължение на векове, но вече имаш! Поне от време на време.
	— Това не отменя факта, че ми подаряваш четка за коса за _Коледа_.
	— Ами подаръкът работи в две посоки. Първо, внимателно подбран е, и второ, е закачлив! Твоят подарък за мен не работи изобщо в никакви посоки, тъй като ти въобще не ми даде никакъв подарък! Така че не смей да се оплакваш.
	Скълдъгъри помълча, после пъхна неразопакования подарък в джоба си.
	— Какъв внимателно подбран и закачлив подарък, Валкирия! Благодаря ти.
	— Моля. Сега може ли да влезем в колата? Умирам от студ.
	— Добре ли прекара Коледата?
	— Естествено.
	— Как мина семейната сбирка снощи?
	— Супер.
	— Мислиш ли, че ще се превърне в традиция и ще се налага да ходиш всяка година?
	— Едва ли.
	— Хубаво — каза Скълдъгъри.
	Валкирия кимна.
	— Хайде тогава.
	Направи крачка към Бентлито и се обърна да погледне детектива. Той не беше мръднал от мястото си, а ръцете му бяха скръстени на гърдите.
	— Не се движиш, Скълдъгъри.
	— Носим се през космическото пространство със скорост от 390 километра в секунда, Валкирия. Едва ли би могло да се твърди, че не се движа.
	— Не и към колата — въздъхна момичето.
	— Е, тук си права.
	— И защо не се движиш към колата, Скълдъгъри?
	— Така.
	— Как така?
	Детективът внимателно се огледа, после докосна татуировките и човешкото лице бавно се стече от черепа му и изчезна. Когато си възвърна истинския вид, скелетът заговори:
	— Ами така. Чакам да ми кажеш какво става. Криеш нещо от мен. Криенето приключва точно сега.
	— Ох.
	— При други обстоятелства, разбира се, бих уважил правото ти на личен живот, но…
	— Нищо не би уважил.
	— Моля?
	— Не би уважил правото ми на личен живот при никакви обстоятелства.
	— Напротив.
	— Скълдъгъри, ти никога не уважаваш правото ми на личен живот.
	— Не е вярно, уважавам го, при това непрекъснато. Уважих го през последната седмица.
	— И как го уважи?
	— Ами съгласих се да не си с мен през цялото време.
	— Говориш безсмислици.
	— Не са _пълни_ безсмислици. Както вече казах, при други обстоятелства изобщо не бих ти задавал никакви въпроси, но онова, което криеш от мен, пречи на работата ти. Ти си ми партньорка, в края на краищата.
	— Добре — отвърна момичето. — Всичко ще ти кажа. Бездруго щях да ти кажа, няма какво да ми правиш фасони. Вече овладях ситуацията. Реших проблема. Искам да го имаш предвид, докато ти разказвам. Обещаваш ли да го имаш предвид?
	— Обещавам.
	— Хубаво — Валкирия си пое дълбоко дъх. — Готов ли си?
	— Готов съм.
	— Сигурен ли си?
	— Напълно.
	— Окей. Ще ти кажа всичко. Ето, започвам. Скълдъгъри…
	— Да, Валкирия?
	— Аз… Не знам как да ти го кажа. Аз… — момичето преглътна. — Аз съм Даркесата.
	Усети как на секундата й олекна. Почувства се по-чиста, по-спокойна, усети как се връща към предишното си истинско Аз. Усмихна се.
	— Така — рече Скълдъгъри.
	— Да, така е.
	— Ти си Даркесата.
	— Аха.
	— В какъв смисъл?
	— В какъв… Как така „в какъв смисъл“?
	— Ти си Даркесата метафорично казано? Нещо от рода на: _тъй като всички носим злото в сърцата си, всеки от нас в известен смисъл е Даркесата?_
	— Не — бавно отговори Валкирия. — Аз съм Даркесата. Буквално. Нещо от рода на: _аз съм Даркесата_.
	Скълдъгъри наклони глава на една страна.
	— Значи ти си Даркесата?
	— Да.
	— Същата онази Даркеса, дето ще избие всички ни?
	— Същата.
	— Същата Даркеса, дето ще убие родителите ти?
	— Очевидно.
	— И как стигна до това заключение?
	— Помниш ли преди години, когато се бихме със Серпин в Убежището и Книгата на имената падна от пиедестала си? Тогава мернах написано истинското си име в нея, мернах го толкова бързо, че веднага съм го забравила. Но когато чух името „Даркесата“ преди няколко месеца, веднага се сетих, че ми е познато отнякъде. После всичко си дойде на мястото. „Даркесата“ е моето истинско име, онова, което видях в Книгата.
	— Ясно — отвърна Скълдъгъри. — От колко време ти е известно това?
	— Горе-долу от първия момент, когато чухме за виденията. След взрива в Убежището.
	— И скри от мене?
	— Досега.
	— Защо не ми каза веднага?
	— Исках сама да се погрижа за проблема.
	— Е, погрижи ли се?
	— Нямаше изобщо да разговаряме, ако не се бях погрижила. Даркесата няма да се появи никога вече. Светът е в безопасност.
	— Как успя да го постигнеш?
	— Ще ти кажа — отвърна момичето, — но първо ти ми кажи: как мислиш, защо изобщо имаше възможност Даркесата да се появи? Защо става така, че аз решавам да избия всички? Или защо _бих решила_ да избия всички, ако обстоятелствата се бяха стекли иначе и не бях попречила на самата себе си?
	— Най-вероятно някой научава истинското ти име и го използва, за да те контролира.
	— Именно. Е, погрижих се тази възможност да отпадне.
	— Как?
	— Запечатах името си. Говорих с едни хора, проследих някои други хора, обмислих и реализирах сам-сама свой собствен план. Не се ли гордееш с мен?
	— Кой го направи?
	— Кое?
	Скълдъгъри вирна брадичка.
	— Кой запечата името ти?
	— Няма значение.
	— Кенспекъл не би го сторил никога. За запечатването е необходимо дългогодишно проучване на въпроса и стотици проби и грешки. Дори за някой с неговите способности.
	— Няма значение, окей? Работата е свършена. Сърцето ми беше извадено, малките символи бяха изписани върху него, после беше върнато и зашито обратно на място.
	— От кого?
	— Не искам да говоря за това.
	— Каза, че ще ми разкажеш всичко.
	— Казах, че ще ти разкажа всичко, което ме тревожеше напоследък. Не съм казала, че ще споменавам конкретни имена.
	— Всъщност, само неколцина в целия свят са способни…
	— Скълдъгъри, забрави.
	— Трябваше да ми кажеш — рече детективът. — Аз щях да се погрижа да си в безопасност през цялото време.
	— Не се тревожи вече за това. Всичко мина.
	— Сърцето ти е било извадено от тялото — остро я сряза скелетът. — Била си _мъртва_.
	— Ти си си мъртъв през цялото време, а не виждам да имаш кой знае какви проблеми.
	— Кой го направи?
	— Не искам да говоря за това. Не искам да говоря за лицето, което го направи. Аз просто…
	— _Лицето_ — повтори Скълдъгъри. — _Лицето_, казваш. Не _той_, нито _тя_. Дали продължаваш да пазиш самоличността му в тайна или просто става дума за… _същество?_
	— Не знам за какво говориш…
	Гласът на Скълдъгъри стана каменен:
	— Доктор Най.
	— Какво значение има? — изплю момичето. — Окей, хубаво, Най беше! Чудо голямо! Той си свърши работата и аз се върнах у дома, всичко е наред.
	— Най е болен, извратен, зъл изрод, Валкирия. Късмет си извадила, че въобще те е пуснал. Голям, ама _голям_ късмет!
	— Знам — отвърна тихо момичето и обърна очи настрани.
	— Трябваше да ми кажеш. Трябваше да ми се довериш. Трябваше… — скелетът замълча. После каза: — Всичко е наред.
	Валкирия вдигна поглед.
	— Какво?
	— Била си уплашена. Разбирам. Не си знаела как ще реагирам.
	— Ами… Да.
	Скелетът пристъпи към нея и сложи длан на рамото й.
	— Сбърках — каза кротко. — Няма да те укорявам повече, Валкирия. Никога не бих те укорил.
	Изведнъж на Валкирия страшно й се доплака.
	— Извинявай, че не ти казах.
	— Колко ли ти е тежало. И колко си била смела да се решиш на всичко съвсем сама.
	— Благодаря ти — промърмори момичето.
	— Невероятно, уникално _глупава_ постъпка, но много смела.
	Валкирия се усмихна криво.
	— Прав си.
	— Страхотна глупост си направила, това ми е мисълта.
	— Разбирам.
	— Било е тъпо. Тъпо, разбираш ли? Тъпо като галош. Не си се проявила като титан на мисълта, Валкирия.
	— Можеш вече да спреш да ми правиш комплименти.
	Скълдъгъри нежно я притегли в прегръдката си и я погали по гърба.
	— Безмозъчно идиотче такова. Кретенче просто. Патка. Глупачка. Празноглавка. Тъпа си като гъба. Като девет горски хралупи си тъпа. Нямаш акъл на две магарета сеното да разделиш. На вързано куче хляб не можеш да дадеш, Валкирия, толкова си зле. Глупачка пълна.
	Момичето се засмя, заровила лице до гърдите на детектива.
	— Моля те, млъкни вече.
	Скълдъгъри я откъсна от себе си и я загледа.
	— Отсега нататък, ако усетиш дори и _най-малката_ възможност да се окажеш виновна за Апокалипсиса, искам да ми кажеш веднага, ясно ли е?
	— Ясно.
	Детективът се поколеба.
	— Разбира се, може и изобщо да не си права.
	— За кое?
	— За причината, поради която ще се превърнеш в Даркесата. Не знаем _със сигурност_ какво ще отключи появата й. Мисълта, че някой друг ще те контролира, е само предположение.
	— Искаш да кажеш, че дори и при положение, че съм запечатала името си, пак няма гаранции, че няма да се превърна в чудовище? Да, мислила съм и за това. Не вярвам да стане, но все пак съм го обмислила като вариант.
	— Окей — каза скелетът. — Исках само да съм сигурен, че няма да ти дойде като гръм от ясно небе — после се обърна и отвори вратата на Бентлито. — Знаех си, че криеш _нещо_ от мен — рече. — Но не мислех, че е нещо толкова _сериозно_.
	Валкирия се усмихна.
	— А какво си мислеше, че е?
	— Вече ми се вижда смешно и маловажно.
	— Кажи, де.
	— Аз… Окей, мислех си, че е има нещо между тебе и Сийлън. И че те е страх да ми го кажеш. Знаеш ли, сега като разбрах истината, направо съм облекчен.
	Скълдъгъри се изкикоти тихо и седна зад волана. Валкирия се извърна настрани, за да не види той разтревожената й физиономия и седна на мястото до шофьора.
	— Къде отиваме? — попита и закопча колана.
	— Някой е съобщил на Тесеракт къде живея. Целия вчерашен ден прекарах в задаване на въпроси и най-сетне узнах кой ме е издал.
	— Познавам ли го?
	— О, да, познаваш го.
	— Ще го търсим ли?
	— Определено ще го търсим.
	— Ще бъде ли весело?
	— Изключително весело.


>	27.
>	Отново при Финбар

	Финбар Ронг лежеше свит на кълбо в ъгъла, щорите на прозорците бяха спуснати. Беше тъмно, в студиото цареше тишина. Рийт се принуди да разбие ключалката, за да влезе. Тихо пресече партера и се качи на първия етаж, стиснал бастуна си. Не знаеше с какво може да му помогне некромантията срещу една Останка в същинската й форма, но все пак беше добре да не е със съвсем празни ръце.
	Видя Финбар в момента, в който влезе в стаята. Спря и дълго гледа как долавящият се полюлява бавно напред-назад. От време на време Финбар си мърмореше нещо под нос. Рийт спокойно се облегна на бастуна. Останката отдавна не беше тук.
	— Финбар — каза духовникът. Мърморене. Рийт повика татуиста втори път, по-високо. Финбар вдигна очи.
	— Кой е? — попита.
	— Соломон Рийт. Познаваш ме.
	Финбар кимна.
	— Познавам те. Да. Ти си некромант.
	— Точно така.
	— Какво искаш? Много съм… — младият мъж се изправи и опъна тениската си. — Много съм зает.
	— На вратата пишеше „Затворено“.
	Финбар поклати глава.
	— Не се доверявай на табелите по вратите. Лъжат. Господин Рийт, не искам да бъда неучтив с човек, страшен като Вас, но не татуирам некроманти. Политика на фирмата, към която започнах да се придържам отскоро.
	— Финбар, какво си спомняш от последните няколко дни?
	Финбар се навъси.
	— Защо питаш? Фактът, че изобщо задаваш този въпрос, означава, че нещо не си спомням. Какво е то?
	— Питам какво _си спомняш_.
	— Помня… Имах някакво видение. Видях фигура. Фигура в черно.
	— Да. Помниш ли лицето й?
	— Ами… Мътно ми е малко… Да. Помня лицето.
	— Кой беше? — попита Рийт. — Какво видя въобще?
	Очите на Рийт се разшириха.
	— Видях _теб_.
	— Моля?
	— Видях те, че ще дойдеш тук, ще ме заплашваш и… После ще ми сториш нещо…
	Рийт въздъхна:
	— Това се случи преди два дни.
	— Така ли?
	— Получил си това видение преди два дни, после си отпратил жена си и детето на безопасно място и си останал да ме чакаш.
	— И ти дойде. Ето те тук! — драматично заяви Финбар.
	— Всъщност, сега идвам за втори път. Бях тук преди два дни, сега съм тук отново.
	Финбар се смръщи.
	— Не те ли ударих с една възглавница?
	— Значи си спомняш все пак. Помниш ли нещо от това, което стана после?
	— Защо да ти отговарям?
	— Вярваш или не, Финбар, дошъл съм да помагам. Мисля, че Валкирия Каин е в опасност и ако ти си спомниш нещо от случилото се с тебе през последните два дни, може би ще успеем да направим така, че на момичето да не й се случи нищо лошо.
	Финбар загледа некроманта, опитвайки се да реши дали да му повярва или не. Изненадващо и за двамата, татуистът реши да се довери на Рийт.
	— Помня днешната сутрин — каза. — Или беше вчерашната. Заключих вратата и се качих тука. Ходих до тоалетната няколко пъти. Правих си чай.
	— А преди това?
	— Аз… Ами аз… Не знам, в мъгла ми е… Мисля, че бях в някаква гора. Събудих се, наоколо само дървета, тръгнах нанякъде. Не съм много сигурен как точно беше. Непрекъснато ме боли главата, ужасно, ужасно ме боли.
	— Каква гора?
	— Не знам. Излязох от нея на шосето, някой спря и ме взе на стоп. Не виждах нещата много ясно. Заради главоболието. Но имам видения за… разни неща.
	— Видения?
	— Кошмари. Не мога да разбера точно. Мисля, че нещо лошо се е случило. С мен. Вътре в главата ми се е случило.
	Рийт нямаше как да разбере дали вредата, която Останката е нанесла на Финбар, е обратима. Някои врати, веднъж отворени, никога вече не могат да се затворят отново. Загледа кльощавия мъж с татуировките и измачканата тениска и му дожаля за него.
	— Какво виждаш? — попита.
	— Не знам, сериозно. Объркано е. Но не е приятно, това е сигурно! За каква опасност спомена?
	— Моля?
	— В каква опасност е Валкирия?
	— Още не знам. Искам да събера повече информация, преди да отида да я предупредя.
	— Трябва да говориш с Черепа — рече Финбар.
	— Да — отвърна некромантът. — Може би точно това ще направя. Финбар, благодаря ти за помощта. Много съжалявам за главоболието ти.
	— Аз също съжалявам.
	Рийт остави татуиста и слезе по стълбите, но когато отвори вратата, на улицата го чакаха.


>	28.
>	Думата със „З“

	Никой не харесваше зомбитата.
	Урок, който Валкирия научи от първа ръка. Двамата със Скълдъгъри претърсваха града за Скейпгрейс и Бияча, и всеки, пред когото споменаваха думата със „З“, правеше отвратена физиономия. Хората бърчеха нос, сякаш самата дума вонеше. Всеки, който знаеше нещо по въпроса, дори и само някой дребен детайл, бързаше охотно да сподели всичко с детективите. Никой не мълчеше, никой не отказваше да отговаря на въпроси, никой не искаше нищо в замяна на сведенията си. Явно зомбитата не се радваха на уговорката за взаимно прикриване, която действаше сред нормалните престъпници и убийци.
	— Познавам ги — каза един магьосник на име Тар, който беше известен с това, че думите винаги трябва да се вадят с ченгел от устата му. — Единият все говори големи приказки, а другият непрекъснато се съгласява с него. Тях двамата ли търсите? Знам ги, ако са те. Живеят в един хладилен камион с две спукани гуми. Паркиран е през две преки.
	Намериха камиона точно там, където им каза Тар. Когато приближиха, видяха двама мъже, които идваха насреща им от противоположната посока. Мъжете съзряха детективите, заковаха се на място, а после трескаво се запрепъваха по заледения паваж в отчаян опит да избягат. Скълдъгъри и Валкирия ги настигнаха, без дори да ускорят крачка.
	— Здравей, Вориен — каза скелетът.
	Въртейки се на всички посоки и едва крепящ се на краката си, Скейпгрейс се вторачи в детектива.
	— Защо ни преследвате? Не сме сторили нищо лошо.
	— Вие сте зомбита.
	— Но не сме убивали никого.
	— Убивали сте и още как.
	— _Напоследък._ Искам да кажа, не сме убивали никого _напоследък_.
	— Вие сте казали на Тесеракт къде живее Скълдъгъри — обади се Валкирия.
	Скейпгрейс поклати глава.
	— Не сме му казвали.
	— Шестима магьосници са били убити в дъблински бар — обясни Скълдъгъри — преди три вечери. Единственият свидетел, който се съгласи да ни разкаже за случилото се, твърди, че едър мъж с метална маска буквално е разкъсал и шестимата, а после си е поприказвал с едно жалко, тъпо зомби, което се е търкаляло в краката му и е циврело от страх. Това си бил ти, прав ли съм?
	— Не — отвърна Скейпгрейс. После посочи Бияча, който тъкмо се мъчеше да се изправи на крака, вкопчен в стълба на една улична лампа. — Той беше.
	— Ох — обади се Бияча.
	— Оставихме ви да скитате насам-натам — продължи Скълдъгъри, — защото решихме, че не представлявате заплаха за никого. Не смятаме, че ще си навит да разпространяваш заразата си, не и след печалния опит с последната ти орда, която буквално откачи и ти навлече страшни неприятности. Обаче вие се показахте като дразнител, от който светът категорично трябва да бъде отърван.
	— Пожалете господаря ми! — изви Бияча. — Прекратете моя живот, но него пощадете! Умолявам ви!
	— Съгласен съм — обади се Скейпгрейс.
	Бияча застана между Скълдъгъри и Вориен.
	— Бягайте, господарю! Аз ще ти задържа!
	— Ти не можеш да задържиш и кихавица — промърмори Скейпгрейс.
	— Но ще опитам, ако ще да умра!
	Бияча се хвърли към Скълдъгъри, детективът го блъсна към Валкирия, а тя отстъпи и препъна зомбито, което прелетя край нея.
	— Окей — намеси се Скейпгрейс. — Какво ще кажете да сключим сделка?
	Скълдъгъри измъкна пистолета си.
	— Че какво можеш да ни предложиш ти?
	— Информация.
	— За какво?
	— За разни неща. Неща от улиците. Улични дела. Мрачни дела.
	— Например?
	— Ами… В момента все още не знам нито едно. Искам да кажа, ще работим под прикритие и ще докладваме на вас. Ще бъдем вашите очи и уши на местата, където не можете да проникнете.
	— Изобщо не съм убеден, че точно ти ще успееш да се справиш с подобна задача.
	— Добре, добре, какво ще кажеш тогава да ви бъдем подкрепление? Ще си имате тайна армия от зомбита…
	— Ами вие сте само двама.
	— Значи ще имате тайно дуо зомбита, което ще ви бъде подкрепление в опасни ситуации, готово всеки миг да откликне на вашия зов. Можем да станем част от екипа, заедно ще спасяваме света, ще побеждаваме лошите…
	— Смятам, че при първа възможност ще ни предадете. Или просто няма да ни вършите никаква работа.
	— Ще вършим работа, обещавам — Скейпгрейс изглеждаше така, сякаш всеки момент ще заплаче. — Моля ви. Не можете да ме убиете.
	Скълдъгъри вдигна пистолета.
	— Ти бездруго вече си мъртъв.
	— Не съвсем. Не съм умрял по правилата. Все още мога да правя разни неща. Мога да мисля.
	— Дори няма да усетиш куршума.
	— Но… аз искам да живея. Съжалявам за стореното, чу ли? Съжалявам за всички лоши работи, дето съм ги вършил. Валкирия, съжалявам, задето се опитвах да те убия толкова пъти. Моля те, не му позволявай… Не му позволявай да стори това.
	Зомбито загледа момичето с празните си тъпи очи, обгореното му лице висеше от костите, загнило и разранено, за секунда физиономията му напомни на Валкирия за прегазено куче, захвърлено в канавката край пътя.
	— Скълдъгъри — каза момичето, — не можем да го убием.
	Ръката на Скълдъгъри, стиснала револвера, дори не трепна.
	— Защо не?
	— Погледни го само. Щеше да е друго, ако ни бяха нападнали, но… Те не нападат.
	Скейпгрейс сключи ръце.
	— Нали? Никого не нападаме. Нито аз, нито Бияча. Нали никого не нападаш, Бияч?
	Бияча седна на паважа.
	— Мисля, че си отхапах парченце от езика.
	— Не искаме да нараняваме никого — продължаваше Скейпгрейс. — Искаме само отново да сме нормални. Аз искам да живея. Искам да бъда отново жив.
	Скълдъгъри отпусна пистолета, но не го прибра в кобура.
	— Това е невъзможно.
	— Не е невъзможно. Има един доктор, която може да ни помогне. Кенспекъл Граус.
	— И защо мислите, че Кенспекъл може да ви помогне?
	— Клемънт Скарабей ни каза за него. Каза, че Граус бил най-добрият лекар на света. Ако има някой, който е в състояние да ни помогне, то това е той. Познавате ли го? Мислите ли, че ще се съгласи да ни спаси? Може ли да ни уредите среща с него?
	— Наистина ли искате да се промените?
	— Да. Кълна се в Бога, да! Мразя се такъв. Просто искам да получа втори шанс.
	— Моля ви — рече Бияча. — Коледа е.
	— Прав е — намеси се Валкирия.
	Скълдъгъри я изгледа.
	— „Коледа е“ не е аргумент. Не е причина човек да прави или да не прави нещо. „Коледа е“ е ненужна констатация на очевиден факт.
	— Но това е сезонът на прошката.
	Скълдъгъри прибра пистолета.
	— Хубаво. Щом ти искаш да заведем тези двамата при професор Граус, ще ги заведем. Ако той не може да направи нищо, за да им помогне, ще им пръснем мозъците. Съгласна?
	— Съгласна.
	— Не съм сигурен, че аз съм съгласен — измрънка Скейпгрейс.
	Валкирия се усмихна.
	— Е, това изобщо не ме интересува.


	Бияча изквича от страх, когато му отрязаха парче от ухото. Кенспекъл замърмори нещо, вероятно му казваше да не се държи като бебе, а после внимателно постави ухото върху едно предметно стъкло. Валкирия стоеше в коридора и гледаше през прозрачната лабораторна врата.
	Кенспекъл се обърна към Скейпгрейс.
	— Седни на леглото — нареди. Гласът му се чуваше навън през един високоговорител на стената. Скейпгрейс се подчини, но преди още скалпелът на професора да пререже лявото му ухо, то падна само. Скейпгрейс изглежда се сконфузи. Кенспекъл огледа парчето плът.
	— Това лепило ли е?
	Скейпгрейс глуповато кимна.
	— А тези дупчици тук? Пиърсинг?
	— Телбод.
	Кенспекъл въздъхна, сложи второто ухо на друго предметно стъкло и излезе от лабораторията. Вратата се затвори зад него. Професорът застана до Валкирия.
	— Е? — попита момичето. — Можеш ли да ги излекуваш?
	— Все още не знам. На теория би трябвало да мога. Зомбитата са се появили инцидентно поради случайно стечение на обстоятелствата — също както шампанското или пеницилинът. Разликата се състои в това, че са се оказали нежелани от никого. Некромантите се занимават с нещо съвсем друго, изобщо нямат намерение да превръщат хората в тресящи се буци тъпоумна гниеща плът…
	— Ей — обади се Скейпгрейс от лабораторията.
	— … напротив. Некромантите желаят да върнат мъртвите към състояние на пълноценен живот. Зомбитата обаче са единственото им постижение. Не са пълен провал, но погледни ги само! Не са и успех, това е несъмнено.
	— Възмутен съм — продължи Вориен.
	— Въпросът е: мога ли да приема за изходна точка постигнатото от некромантите към момента и да го доразвия? Бих ли могъл да завърша успешно процеса по възкресяването чрез мой собствен науко-магически подход? Това е интересното в случая. Но не трябва да забравяме и променливите в уравнението. Бих ли могъл да обърна процеса на разлагане? Бих ли могъл да върна тялото в здравословното му състояние отпреди смъртта? Ще успея ли да преодолея мозъчната смърт?
	— Моят мозък не е мъртъв — гневно се намеси пак Скейпгрейс. — Само спи.
	— Като цяло, това е златна възможност. Благодаря ти, че ми я предостави, Валкирия.
	— Удоволствието е мое. Ако бях на твое място обаче, бих държала тази врата заключена.
	— О, така и възнамерявам.
	Скейпгрейс стреснато скочи от леглото.
	— Какво? Какво? Трябва да стоя в една стая с _него?_
	Бияча положи всички усилия да не показва огорчението си.
	— Няма да стане — настоя Скейпгрейс. — Ние не сме затворници, а гости. Като такива, държа да ни предоставите отделни стаи.
	— Вие сте мои пациенти — отговори Кенспекъл — и като такива ще правите точно това, което аз ви кажа. Господин Скейпгрейс, колко време измина от момента, в който се събудихте като зомби, до момента, в който заразихте Джералд?
	— Той се казва Бияча.
	— Отказвам да го наричам по този нелеп начин. Колко време, господин Скейпгрейс?
	— Не знам — отвърна Вориен мрачно. — Два часа, може би три — забоде пръст в гърдите на Бияча. — А ти недей да свикваш отново със смешното си истинско име.
	Бияча увеси нос.
	— Три часа — промърмори Кенспекъл.
	— Това важно ли е? — попита Валкирия.
	— Вероятно изобщо не е важно, но както винаги, аз си имам своите теории и сега ми се отваря отлична възможност да ги изпробвам.
	Скейпгрейс се приближи до вратата.
	— Съсредоточете се върху това да ме излекувате, окей? Това е единствената причина, поради която дойдохме при вас. Това е вашата единствена цел. Оставете всичко друго и се концентрирайте върху това да ме върнете към живота.
	Валкирия повдигна едната си вежда.
	— Преди да са ти окапали и някои други важни части?
	Скейпгрейс онемя, а Бияча се прокашля и заби поглед в обувките си.
	— Ами ти? — попита Кенспекъл и погледна косо момичето. — Аз ще правя експерименти с мъртви хора, а ти как ще прекараш остатъка от деня? Ще се биеш ли? Ще бягаш или ще преследваш?
	— Ще танцувам — отвърна Валкирия с усмивка. — Ще танцувам.


>	29.
>	Ангел хранител

	Не спираше да усеща вкуса на кръвта й. Прокара език по устните си, треперейки от удоволствието, което пронизваше цялото му тяло като електрически ток. Сякаш отново имаше пулс, сякаш сърцето пак биеше в гърдите му. Сякаш отново беше жив.
	Сийлън гледаше Валкирия и семейството й през прозореца на кухнята в дома им. Гледаше нея, гледаше я как говори, как се смее. Беше влюбен в тази част от личността й, частта, която тя никога не му позволяваше да вижда. Когато бяха заедно, всичките й защити бяха активни, край него тя винаги беше много внимателна, винаги нащрек. Но тук, у дома, беше напълно отпусната и спокойна. Не се преструваше, не играеше роля. Беше самата себе си. Съмняваше се, че дори Скълдъгъри Плезънт някога беше виждал тази страна на Валкирия Каин. Съмняваше се, че дори великият детектив-скелет познаваше истински партньорката си.
	Сийлън седна обратно на дървената ограда. Лесно беше намерил къщата. Сега, когато веднъж беше вкусил кръвта й, Валкирия вече не можеше да отиде никъде, където той да не може да я последва. Много аспекти от това да бъде вампир му бяха омразни, но сега трябваше да признае, че някои хищнически качества се оказваха особено полезни. Валкирия вече никога нямаше да бъде сама през деня. Докато слънцето беше в небето, той щеше да я пази, да бди над нея.
	Самата тя все още не го знаеше, разбира се, но той беше новият й ангел хранител. Оставаше му само да изнамери начин да бъде до нея и през нощта, когато чудовището в него показваше лицето си.
	Дори любовта му не беше достатъчно силна, за да я опази от звяра, обитаващ кожата му. Всъщност, откакто беше вкусил кръвта й, и звярът беше станал по-силен, по-свиреп. В беса си беше съсипал стаята си в хотел „Среднощ“. Несъмнено това беше и причината Антон Страха да го изостави.
	Предния ден се беше върнал в гората, за да установи, че хотелът е сменил местоположението си, без да го изчака. Не можеше да вини Страха. Учуди се единствено от това, че на собственика на хотела му беше необходимо толкова дълго време, докато се реши да се отърве от своя гост вампир. Сийлън едва беше успял да се добере до клетката, която си беше подсигурил в Ирландия за спешни случаи, и да се заключи, преди звярът да се покаже. Точно навреме.
	Не искаше дори да мисли какво би се случило, ако не беше съумял да се прибере. Съзнанието му, лишено от разума си и от фалшивата човечност, би се съсредоточило единствено върху Валкирия. Сийлън знаеше, че никога няма да си прости, ако допуснеше да я нарани по какъвто и да било начин.
	Ставаше късно. Слънцето скоро щеше да се скрие, нощта настъпваше. Болката във вътрешностите му стана разкъсваща, вампирът се насили и се изправи. Погледна за последен път към Валкирия и прескочи оградата.


>	30.
>	Запознай се с нашите

	Валкирия размаза очната линия за пореден път и, ругаейки, се дръпна от огледалото. Мразеше грима. Мразеше факта, че трябва въобще _да носи_ грим. Роклята й беше фантастична, косата й блестеше в чудесна прическа, обувките й имаха истински токчета. За какво тогава й беше притрябвал грим? Беше се спряла на санитарния минимум на име „очна линия“, но дори и в този случай вече беше успяла да си бръкне в окото три пъти. С ръмжене се върна пред огледалото да довърши започнатото. Най-сетне всичко беше наред. Телефонът й звънна.
	— Здрасти — рече Флетчър. — Готова ли си?
	Валкирия се погледна в огледалото. Вид, годен за логаритмуване. Определено.
	— Готова съм.
	— Супер, идвам.
	— Не се телепортирай.
	Пауза.
	— Какво?
	— Флеч, не се телепортирай в _стаята ми_. Това е _среща_. Ще почукаш на входната врата и ще се запознаеш с родителите ми.
	— Значи си ми говорила сериозно онзи ден, така ли?
	— О, да, напълно сериозно. Вече им казах за теб. Ти си моят приятел, излизаме от три седмици, преди си ходил в моето училище, две години си по-голям от мен. Току-що си започнал в колежа. Учиш икономика.
	— Икономика? Вал, аз _нищо_ не разбирам от икономика.
	— Нито пък родителите ми. Всичко ще бъде наред. Вашите са разведени, ти живееш с татко си, някъде не особено близо до Хагард. Ще ме водиш на дискотека за младежи, ненавършили осемнайсет години. Не е нужно да казваш нищо извън това, което ти обяснявам сега.
	— Не знам, Вал, сериозно. Не правя добро първо впечатление на ничии родители.
	— Флеч, ти на _никого_ не правиш добро първо впечатление. Ти си една невероятно дразнеща личност, забрави ли?
	— Да, бе.
	— Почукай на входната врата след няколко минути.
	— След колко минути?
	Валкирия въздъхна.
	— Не знам след колко. Изненадай ме.
	После затвори телефона, пусна го в чантичката си, метна я на рамо и слезе по стълбите. Родителите й гледаха телевизия в гостната. Светлинките на елхата бяха запалени, огънят бумтеше в камината, на полицата бяха наредени получените поздравителни картички. Татко й се навъси, като видя в какво е облечена.
	— Това е малка черна рокля — обясни момичето.
	— Малко _твърде_ малка — отвърна той. — Къде й е останалата част? Виждам ти коленете.
	— Не бъди такъв пуритан — обади се майка й от креслото си. Беше се настанила удобно, а и беше твърде бременна, за да стане сама. — Стеф, изглеждаш прекрасно. Кажи й, че изглежда прекрасно, Дез.
	— Стефани, изглеждаш прекрасно. Коленете ти ми идват в повече.
	— Татко.
	— Дез.
	— Просто изказвам лично мнение, това е. Смятам, че коленете трябва да се пазят за осмата или деветата среща. Или пък за сватбения ден. Един вид изненада, сещате ли се? _Скъпа, ти си имала колене! Никога не бих се сетил!_
	На вратата се звънна и таткото на Валкирия изхвърча от мястото си.
	— Прощавай, Стефани — рече, докато навличаше панталоните си, — задължение на бащата е да отвори вратата при първото посещение на първото гадже. Ти стой тук с майка си и си говорете за плетки. Ако го одобря и фасонът му ми допадне, може дори двамата с него да се оттеглим в кабинета ми за по едно бренди и пура.
	— Ти нямаш кабинет.
	— Очевидно имам предвид тоалетната на първия етаж.
	— Знаеш ли изобщо какво означава думата „фасон“?
	— Разбира се — отвърна татко й със засегнат тон. — Вид прическа, доколкото ми е известно.
	— Не, така се нарича челното платно на ветроходния кораб*.
	[* Фасон — английската жаргонна дума за „фасон, външен вид“ е jib; първото и основно значение на същата дума обаче е и „кливер“ — челното триъгълно платно на ветроходните кораби. — Б.пр.]
	— _Това_ пък откъде го знаеш?
	Валкирия сви рамене.
	— Просто го знам.
	— Е, заради това, че се фукаш със знанията си, млада госпожице, сега ще стоиш тука и ще ме чакаш, докато аз отида да отворя на твоя ухажор.
	И татко й изчезна. Валкирия погледна майка си, но тя само се усмихна и сви рамене.
	— Остави го да си направи удоволствието — каза.
	Валкирия се напрегна да чуе разговора в антрето, но долови само мърморене. Представи си ужасяващата картина на татко си, надвесен над смутения мрънкащ Флетчър, забил очи в обувките си. После обаче чу затварянето на входната врата и стъпки към гостната. Баща й влезе пръв.
	— Косата му е възхитителна! — възкликна.
	След него се появи Флетчър, глуповато усмихнат, но готин в черните си дънки и риза.
	— Гледайте! — продължаваше таткото на Валкирия и сочеше с пръст. — Стърчи в най-неочаквани посоки! Като бодливо свинче със забавено развитие!
	— Спри да дразниш момчето — каза майката на Валкирия и с мъка се изправи на крака, после се здрависа с Флетчър.
	— Косата ти изглежда отлично, Флетчър. Аз съм Мелиса, а това е Дезмънд.
	Съпругът й зяпна.
	— Казах му, че може да ме нарича „господин Еджли“.
	— Не му обръщай внимание, Флетчър. Можеш да го наричаш „Дез“.
	— Спри да подриваш авторитета ми.
	— Извинявай, скъпи. Давай, ти си наред да кажеш нещо.
	— Благодаря — таткото на Валкирия се втренчи във Флетчър с присвити очи. — Какви са намеренията ти относно дъщеря ми? Надявам се, не си въобразяваш, че ще й държиш ръката и така нататък. Фактът, че коленете й се виждат, изобщо не означава, че тя е от онзи тип момичета, които биха позволили на момче с шантава коса да им държи ръката още на първата среща.
	— Не, господине — отвърна Флетчър. — Не си въобразявам нищо подобно.
	— Къде смяташ да я водиш?
	— На танци, господине.
	— Но не си донесъл цветя, нито кутия с шоколадови бонбони с форма на сърце. Бая годинки минаха от моята последна среща, Флетчър, съпругата ми е тук, както виждаш…
	— Леко, Дезмънд!
	— … но още помня правилата. Букет цветя и кутия бонбони. Всички момичета ги обожават.
	— Аз не харесвам букетите — обади се Валкирия.
	— Всички момичета, освен дъщеря ми, очевидно.
	— Но не бих имала нищо против малко шоколадови бонбони.
	— Чу ли, Флетчър?
	— Дез — въздъхна майката на Валкирия, — моля те, би ли бил така добър да оставиш клетото момче на мира? Флетчър, Стефани ни каза, че следваш в колеж. Как върви учението там?
	— Много добре — опита да се усмихне Флетчър. — Следвам икономика. Това е икономическа наука. Обожавам я.
	— В кой колеж ходиш?
	— Мм?
	— В кой колеж ходиш?
	Флетчър кимна:
	— Да.
	— Моля?
	— О — отвърна Флетчър и се разсмя. Родителите на Валкирия го гледаха с израз, близък до слисването, а той самият ги гледаше напълно слисано. Валкирия поклати отчаяно глава.
	— Той не се справя добре с първото впечатление — рече тъжно. — Не знае какво да каже. Предлагам да тръгваме, преди да е почнал да точи лиги. Флетчър, таксито ни чака отвън, нали?
	— Ъм. Да?
	— Отлично. Мамо. Татко. Той не е пълен идиот. Моля ви, повярвайте ми. Флетчър, да вървим.
	После излезе от стаята, а Флетчър се помъкна след нея.
	— Ще ти трябва сако! — провикна се татко й.
	— Всичко е наред! — отвърна Валкирия, пристъпи навън и ахна от студ, но продължи да крачи смело. Флетчър избърза да я настигне.
	— Добре мина — рече.
	— В първия момент, в който се отдалечим достатъчно — отвърна Валкирия — ни телепортирай.


	Леденостуден порив дойде от морето и Валкирия се замъчи да предотврати опасността роклята й да се вдигне до кръста. Не беше свикнала да носи рокли.
	Пристъпи встрани от опашката, за да види колко хора още има преди тях и простена. Много младежи чакаха да влязат в „Шенанигънс“, най-популярното нощно заведение в най-близкия до Хагард курортен град. Валкирия подозираше, че то е и _единственото_ нощно заведение във въпросния град, което беше доста печално като факт.
	Според майка й, заведението някога било зала за танци, изнесена тук, на самия връх на носа, надвиснала над скалите и самото море. Това било по времето преди да се появяват персоналните компютри и конзолите за игри. После я затворили, преустроили я изцяло и я отворили отново като кръчма, после я префасонирали в нощен клуб, след това я превърнали в комбинация от едното и другото. В момента отново беше нощен клуб — на два етажа, с гърмяща музика, машини за изкуствен дим и бляскащи въртящи се прожектори. Мястото беше сменило много имена и още повече собственици.
	Родителите на Валкирия я водеха тук като дете. Тя си играеше на скалите и вдишваше мириса на рибарските лодки, които се прибираха с улова си. Тази вечер приливът вече беше дошъл и лодките се полюшваха закотвени на вълните, но момичето отново усещаше мириса на морето.
	Погледна Флетчър и ясно видя как той се бори с раздразнението си. Определено мразеше да виси по опашки. Да влиза за секунда навсякъде, където пожелае, беше за него нещо нормално като дишането, и мисълта, че трябва да чака заедно с обикновените хора, го отвращаваше.
	Вятърът се усилваше, заплашвайки да развали прическата й. Валкирия дискретно махна с ръка и отклони силните пориви в друга посока. Обвита в балон от спокоен въздух, тя се надяваше никой наоколо да не забележи, че кичурчетата коса около главата й не се развяват и полите й стоят отпуснати. За щастие, всички бяха твърде заети да треперят от студ, за да й обръщат внимание.
	Най-после стигнаха до началото на опашката, минаха през двойните врати и влязоха на топло точно преди охранителите да обявят, че клубът е пълен и да спрат да пускат. Флетчър я погледна в очите, тя му се усмихна и го целуна, после го хвана за ръка и го поведе към дансинга.


>	31.
>	Първата вълна

	Гастли надникна през щорите навън към тихата улица. Все още тъмна. Все още пуста. Все още лъснала от дъжда.
	— Чакаш ли някого? — обади се иззад гърба му Ревъл. — Някой познат?
	— Просто гледам, Ърскин.
	Ревъл сръбна от чашата чай в ръката си.
	— Знаеш ли кого бих искал да срещна отново? Тесеракт. Този път вече ще сме подготвени.
	Без да си дава труд да вдига поглед от вестника, Скълдъгъри се обади:
	— Ако бях на твое място, нямаше да настоявам за реванш чак толкова енергично.
	Гастли взе парче плат от масичката за кафе и седна пред шевната машина.
	— Доста отдавна не бях срещал някой толкова опитен. Бихме се само минута, но ми беше достатъчно.
	Ревъл се усмихна.
	— Момчета, определено сте позагубили приключенския си дух. Имаше време, когато се хвърляхте презглава към най-опасното.
	— Не сме млади вече.
	— Признайте си, де! Мисълта, че Мъртъвците сме се събрали отново и жънем подвизи, не ви ли изпълва с радостно вълнение?
	— Мъртъвците не сме се събрали отново — отвърна отегчено Скълдъгъри. — Просто ние тримата сме седнали тука около масата по Коледа, защото няма какво друго правим.
	Гастли натисна педала на машината. Тихото жужене оплете мислите му и го изпълни със спокойствие. Винаги се успокояваше, когато работеше.
	— Освен това аз вече не си търся сам белята и не се натискам да се бия с никого, особено с хора като Тесеракт. Вече имам отговорности. Шивачницата например. А вие двамата също ще трябва рано или късно да пораснете. Хората очакват Старейшините да проявяват поне известна зрялост.
	Страниците на вестника прошумоляха под пръстите на скелета.
	— Не си прави шеги с тая работа, Биспоук — рече детективът.
	Гастли се усмихна, докато прекарваше бавно ръкава на дрехата под иглата на шевната машина, донагласяйки я в движение, за да бъде шевът прав.
	— Значи още не си решил да поемеш поста?
	— Смятам, че кандидатурата ми за този пост е плод на изключително лош избор. Навярно Коривъл може да бъде убеден да предложи вместо мен някой друг, някой, който не предизвиква толкова раздори в гилдията. Например Чайна.
	— О, Чайна пък как я обичат! — засмя се Ревъл. — Една от създателките на Диаблерията и фанатична поклонничка на Безликите.
	— Бивша поклонничка.
	— Паметта на хората не е толкова дълга, не се заблуждавай — Ревъл седна. После подхвърли: — Приятелката ви Танит е много интересно момиче.
	Гастли изсъска от яд, когато ръкавът се набра под иглата на машината. Внимателно поправи грешката си и кимна:
	— Така е.
	— Откога я познавате?
	— От няколко години — отвърна Скълдъгъри. — Отскоро. Блис я доведе да ни помага срещу Серпин. Добра приятелка на Валкирия е и отличен съюзник. А ти, Ърскин, стой далеч от нея.
	Ревъл се разсмя.
	— Че защо?
	Изгледа в упор Скълдъгъри, а скелетът килна глава, но не отговори нищо. Усмивката на Ревъл се стопи и той бавно премести поглед към Гастли.
	— О — рече. — Ясно. Съжалявам.
	Гастли повдигна вежда:
	— За какво съжаляваш?
	— А, за нищо. За нищо. Танит е страхотна, но не е мой тип. Искам да кажа, всичко й е наред. Чудесна е просто. Но не и… Не и за мен, нали се сещате. За някой друг би била… ъм… идеална. За някой, който я… знаете… който я харесва.
	Гастли се съсредоточи върху шиенето, а Ревъл побърза да смени темата.
	— Мислех си за тая работа да участваме в Съвета на Старейшините. Може би идеята не е чак толкова лоша. Бихме могли да поставим ново начало, ново начало за всички ни. Нов Съвет, ново Убежище… да обърнем нова страница. Смятам, че ти лично е крайно време да обърнеш нова страница, Скълдъгъри.
	Детективът сгъна вестника и го остави на масичката.
	— Моля?
	Ревъл се поколеба.
	— Каквото и бреме да носиш на плещите си, каквито и ужасни неща да си вършил по време на войната, мисля, че е време да ги оставиш зад гърба си и да продължиш напред. Може би е добре да си върнеш и фамилния герб. Рано или късно трябва да си простиш, Скълдъгъри.
	Скелетът помълча минута:
	— Така ли било?
	Гастли спря да шие.
	— Съгласен съм с Ърскин. Ако искаш да знаеш, смятам, че Валкирия ще ти помогне да го сториш. Мисля, че тя ти влияе много добре, честно. Когато си с нея, си по-добър човек.
	— Май тия мисли отскоро са ти влезли в главата. Валкирия ми каза, че, преди да умре, майка ти е имала видение за това как аз и момичето се бием рамо до рамо и загиваме заедно.
	— И светът загива заедно с вас — потвърди Гастли. — Мисля, че майка ми е била първият долавящ, който е получил видение за идването на Даркесата, но личното ми мнение е, че този развой на събитията няма да се случи. Вече е невъзможно да се случи. Вие двамата заедно сте достатъчно силни да промените бъдещето.
	— Звучиш необичайно оптимистично, Гастли.
	— Коледа е. Мога да си позволя малко оптимизъм.
	Някой почука на вратата и Гастли стана да отвори.
	Ревъл се усмихна.
	— Кой ли може да е? Кой ли би рискувал да излезе в такава безмилостно студена нощ? Може би една млада англичанка?
	Гастли се обърна и го изгледа през рамо.
	— Нито дума повече.
	— Добре, бе, нито дума.
	Шивачът отвори, но вместо елегантната фигура на Танит Лоу, на прага се очертаха масивните рамене на Коривъл Двойни.
	— Върховен маг — поздрави Гастли с лека тревога в гласа.
	— Не се радвай чак толкова — въздъхна Коривъл и нахълта. — Ох, колко приятно топло е тук. Здравейте, момчета.
	Скълдъгъри и Ревъл се изправиха напрегнато.
	— Какво е станало? — попита скелетът.
	Коривъл се засмя.
	— Защо трябва да е станало нещо? Не мога ли да се отбия на гости на старите си колеги без да тая никакви подли задни мисли? Празници са, за Бога!
	Ревъл се смръщи.
	— Значи нищо лошо не се е случило?
	— Не, нищо. Спокойно. Това е заповед — Коривъл си взе стол и го придърпа да е по-близо до компанията. — Как е хавата? Трима стари другари си разказват истории от войната, а? Никакви дами? Никакви приятели?
	— Само ние сме — отвърна Гастли.
	— Не е идеалният вариант — отвърна Коривъл, — но ще свърши работа.
	И тресна Гастли със стола. Оберлихтът на тавана се пръсна с трясък и сред дъжд от стъкла в стаята се приземи Соломон Рийт. В същия момент вратата на шивачницата се разтвори от нечий ритник и Антон Страха прекрачи прага. Ревъл се хвърли към Рийт, а Скълдъгъри нападна собственика на хотела.
	Устните на Коривъл вече бяха черни и тъмни вени пълзяха под кожата му. Той измести въздуха и Гастли залитна, блъсна се в стената и натроши закованите там полици.
	Страха притискаше едната си ръка към гърдите сякаш беше счупена, но същността му, измъкнала се от гърдите, беше още по-страховита и хищна от обикновено. Тя налетя към детектива и той едва успя да се отмести от пътя й. Опитите да бъде наранена нечия същност са безсмислени — за да спре Страха, Скълдъгъри трябваше да атакува самия него. Скелетът щракна с пръсти и хвърли огнено кълбо, но Антон се наведе и го избегна.
	В другия ъгъл на шивачницата Ревъл с всички сили се мъчеше да се изплъзне от остриетата на сенките, които Рийт запращаше по него. Събори некроманта с въздушна вълна, после се хвърли върху него, за да му отнеме бастуна.
	Гастли се гмурна и се претърколи по пода, за да се размине с поредната въздушна атака на Върховния маг, изправи се досами Коривъл и му нанесе такъв удар, който при други обстоятелства би могъл да събори някой два пъти по-едър от Двойни. Коривъл обаче не падна, само изпухтя, и Гастли набързо си припомни милостиво кратката схватка с Тесеракт и усещането да се биеш срещу противник, който не чувства болка. Коривъл замахна и го удари в отговор. Светът се завъртя и Гастли рухна.
	Същността на Антон изпищя гневно и се хвърли към Скълдъгъри, детективът сграбчи един от големите топове плат, които Гастли държеше изправени до стената, и с рязко движение го хвърли напред и нагоре. Платът, скъп и червен, се размота светкавично, същността налетя право в гънките и се оплете в тях. Преди да успее да се измъкне с помощта на острите си нокти, детективът се изстреля право върху Страха. Падна зад гърба му, обви ръка около шията му и стисна много силно. Същността изпищя, дръпна се рязко и се скри в гърдите на Антон.
	Гастли замахна рязко с отворена длан, въздухът блъсна Коривъл и го събори. Шивачът хвърли поглед към Ревъл, който беше измъкнал бастуна от ръката на некроманта и в момента го използваше, за да пребие духовника до състояние на пълно безсъзнание. Нещо се мерна до изпочупените стъкла на оберлихта и една Останка връхлетя и се залепи на лицето на Ревъл. Ревъл отскочи рязко и падна на колене. Гастли се втурна на помощ, но беше твърде късно — черните вени плъзнаха под кожата на Ърскин.
	— Скълдъгъри! — кресна шивачът. — Трябва да се махаме веднага!
	Обърна се към вратата в момента, в който Тесеракт прекрачи прага.
	Скълдъгъри стисна шивача за лакътя.
	— Дръж се — прошепна и двамата излетяха право нагоре през счупения оберлихт, нагоре към студеното нощно небе.


>	32.
>	Шенанигънс

	Клуб „Шенанигънс“ беше претъпкан. Валкирия и Флетчър се качиха на втория етаж, където едната стена беше изцяло покрита с огледала, навярно в опит да се създаде илюзия, че дансингът е по-голям. Огледалата се оказаха сериозен дразнител. Докато танцуваше, Флетчър не преставаше да се оглежда и да си оправя косата. Този път Валкирия не се присмиваше на суетността му: самата тя хвърли не един и два погледа към отражението си, уверявайки се за пореден път, че изглежда точно толкова добре, колкото й се беше сторило още вкъщи.
	До дансинга водеха две стъпала. Алкохол не се сервираше, но въпреки това вече трима души се бяха препънали в тях и се бяха проснали в цял ръст, явно без да си дават сметка къде точно се намират. Валкирия се веселеше много през цялото време.
	Танцуваха, смяха се, надвикваха се с музиката, а после Флетчър отиде до бара да си вземе кока-кола. Валкирия застана на самия ръб на дансинга и едно момче се приближи плътно до нея. Беше на възрастта на Флетчър, с късо подстригана кестенява коса и мила усмивка.
	— Здрасти — рече.
	Валкирия учтиво му се усмихна в отговор.
	— Здрасти.
	Той се наклони напред, за да може тя да го чуе през шума:
	— Мога ли да те черпя едно питие?
	Момичето поклати глава.
	— Приятелят ми тъкмо отиде да ми вземе нещо.
	— Онзи там ли е приятелят ти?
	Валкирия кимна.
	— Късметлия.
	Тя отново се усмихна.
	— Казвам се Оуен. А ти?
	— Валкирия — отвърна момичето.
	— Моля?
	Тя примигна.
	— Стефани — изрече високо. — Казвам се Стефани. Здравей, Оуен, приятно ми е да се запознаем.
	— Супер, на мен също — отвърна момчето. — Цяла вечер те гледам.
	Валкирия кимна и също се приведе към него:
	— Това е малко плашещо, да ти кажа.
	Той се разсмя.
	— Чудех се дали би ми дала телефонния си номер.
	— Имам си приятел, Оуен.
	— И аз си имам приятелка, Стефани. Това не означава, че _не можеш_ да ми дадеш телефонния си номер.
	— Вярно си е — отвърна момичето и го потупа по ръката. Просто означава, че _няма_ да ти го дам.
	Плъзна се край него, отмина го и не се обърна назад. Проправи си път през тълпата и се запъти към дамската тоалетна. Като никога отпред нямаше опашка, но Валкирия все пак трябваше да почака минутка, докато една кабинка се освободи. Тя влезе и заключи вратата зад гърба си.
	Тук музиката се чуваше приглушено, долавяше се бъбренето на другите момичета наоколо. Валкирия се изпишка, оправи роклята си, отвори райбера на вратата и пристъпи към мивките, за да си измие ръцете. Хвърли поглед към огледалото, за да провери грима си. Нито едно размазано място. Разбира се, закономерният резултат от танците е потенето, но Валкирия и онези, които бяха най-близо до нея на дансинга, цяла вечер усещаха приятно хладен повей, дошъл неизвестно откъде. Магията вършеше отлична работа в най-невероятни случаи.
	Група момичета влязоха в тоалетната и когато Валкирия се обърна да си излезе, те й препречиха пътя.
	— Бъбриш си с гаджето ми, а? — рече едната, хубавка блондинка, но с изкривена от яд физиономия и твърде много грим.
	Валкирия отстъпи крачка.
	— С никого не съм бъбрила — отвърна. — Тук съм със собственото си гадже.
	Русата и приятелките й я обградиха — все момичета с дълбоки деколтета, миниполи и високи токчета. Валкирия позна едната — беше й съученичка, но не можеше да се сети за името й.
	— На мен ми се видя като да си бъбрите — повтори русата и наклони предизвикателно глава, точно като човек, който се кани да се сбие.
	— А, имаш предвид Оуен? — попита Валкирия. — Разменихме само няколко думи. Не се интересувам от него, ако това е, което те тревожи.
	Блондинката заби пръст в гърдите на Валкирия.
	— Изглеждам ли ти разтревожена? Мислиш, че се боя, че той ще си тръгне с теб, така ли?
	Валкирия се усмихна търпеливо.
	— Харесва ми гримът ти. Как си го направила? Четка ли използва или направо си потопи главата в кофата с боята?
	Челото на русата се изстреля рязко напред. Валкирия се отмести навреме и получи удар в бузата, вместо право в носа. Залитна назад към мивките и момичетата пристъпиха напред. Две я сграбчиха за косата и тя изпищя от болка, когато се опита да се отскубне. Смъкнаха я на колене и русата — Валкирия беше съвсем сигурна, че беше русата — я изрита в ребрата. Въздухът излезе от дробовете й. Бяха я заобиколили, притискаха я, ругаеха я, ритаха я, не я оставяха да се изправи.
	Русата отново ритна, но Валкирия блокира ритника, а с другата си ръка подсече другия крак на момичето. То изписка и падна, повличайки още една от приятелките си. Валкирия се дръпна максимално назад и заби лакът в бедрото на друго момиче. Събори и нея. Четвъртата, временно останала сама, отстъпи, когато Валкирия се изправи на крака. Малката магьосница я удари — рязко, силно, право в челюстта и събори и нея.
	Притисна с ръка ребрата си и се замъчи да си поеме дъх през болката. Дрехите на Гастли лесно поемаха ритници като последния и тя дори не ги усещаше, но сега беше облечена с нещо съвсем друго. Тоалет за нощен клуб, за Бога, налагаше се да се бие в една твърде къса рокличка!
	Момичето, което беше ударила в бедрото, стана и се хвърли върху й. Валкирия отклони насочените към лицето й нокти и блъсна силно. Главата на момичето се тресна в стената.
	Русата и приятелката й също вече бяха на крака. Валкирия се приведе и юмрукът й потъна в мекото коремче на приятелката. Магьосницата обви с ръка кръста й, преди да е паднала, и насила я метна на пода, прехвърляйки я през рамо. Размаханите крака на приятелката фраснаха случайно русата в лицето и тя залитна и падна върху вратата на една от кабинките.
	Валкирия се изправи право срещу блондинката, край краката й се свиваха разплакани останалите от групичката. Бавно събу едната си обувка. С изкривено от ярост лице, русата налетя, а босият крак на Валкирия я изрита право в гърдите и я запрати отново назад. Вратата на кабинката се разтвори с трясък и русата падна право в скута на ужасеното момиче вътре.
	— Извинявай — извика й Валкирия. Обу се и направи гримаса от болка, когато се наведе. Лампите примигнаха необичайно и по стените плъзнаха странни сенки. Магьосницата се обърна да си излезе, но тогава чу как едно от момичетата на пода се закашля и започна да се дави. Валкирия спря. Ако някой от ударите й беше наранил сериозно някое от момичетата — независимо какви гадини бяха всичките — тя определено нямаше да може да спи спокойно цял месец. Върна се и изстина. Четирите момичета, с които се беше била, както и петото от тоалетната кабинка, бяха прави, подредени в полукръг, гледаха я в упор и се усмихваха с черните си устни.
	— Не — прошепна Валкирия.
	— Не можеш да избягаш — рече русата. Черни вени плъзнаха по лицето й. Валкирия беше виждала същото и преди — в деня, в който Кенспекъл беше обладан, в деня, в който беше изтезавал Танит.
	— Измъкнахме се от онази тясна стаичка — продължи русото момиче. — Всичките се измъкнахме. А един от нас погледна в бъдещето. Знаем, че ще унищожиш света, Даркесо.
	Валкирия пребледня.
	— Това е лъжа. _Вече_ е лъжа. Бъдещето няма да се развие така. Аз го промених.
	— Тогава ние ще го върнем в предишното му състояние. Не сме дошли да воюваме. Дошли сме да се присъединим към теб. Да ти помогнем.
	— Не се приближавай.
	— Уплашена си. Объркана. Разбираме те. Затова сме тук. Тук сме, за да те ръководим и да ти служим. Ние те обичаме, Даркесо.
	Валкирия се обърна и побягна.
	Изкачи стълбите, разблъсквайки тълпата млади и красиви хора. Чу писък, после още един, вдигна очи и видя цял черен облак, надвиснал под тавана на клуба. Останки, стотици Останки, се гмуркаха рязко надолу, нападайки хората, които полека изпадаха в паника. Видя как сенчестите създания пропълзяват в отворените за писък усти, без да обръщат внимание на безпомощните опити да бъдат прогонени. Гърлата на хората се издуваха болезнено, когато съществата си проправяха път навътре в телата.
	Валкирия се огледа за Флетчър, видя го в отсрещния край на помещението, чу го да я вика. Тълпата налетя, събори го и той изчезна от очите й. Момичето заряза стълбите и хукна към ръба на балкона-галерия над първия етаж. Прескочи парапета и падна, Останките фучаха край нея, докато нападаха хората на дансинга на партерното ниво.
	Валкирия изтласка въздуха, за да се приземи меко, но не се справи и падна върху двойка младежи, които се опитваха да избягат. И тримата рухнаха на пода, в същия момент десетина Останки се налепиха по гърба и раменете на момчето. Валкирия заряза момичето да пищи, докато съществата обладаваха приятеля й, после и музиката спря и вече единственото, което огласяше клуба, бяха писъците.
	Валкирия тичаше край ужасените танцуващи, отскубвайки се от хищно протегнатите ръце на вече обладаните. Нахълта през вратата с надпис „Само за персонал“ и затича по дължината на коридора зад нея, измъкна се през отключената врата в другия му край и се озова навън, зад сградата на клуба. Морските вълни се разбиваха до нея, хвърляха пръски над бетонния кей, земята под краката й беше черна и мокра. Валкирия измъкна телефона си да се обади на Скълдъгъри и видя, че има три пропуснати повиквания от него. Чу стъпки и вдигна поглед. Един полицай бързаше към нея.
	— Какво става вътре? — попита. — Какво?
	— Сбиване — отвърна момичето, мъчейки се да измисли още нещо. — Ако бях на ваше място, не бих влязла да се намесвам.
	Полицаят не отговори; изби рязко телефона от ръката й и нападна, двамата се извъргаляха по бетона и паднаха в студените плискащи се вълни.
	След първоначалния шок Валкирия се отблъсна колкото можа по-настрани от мъжа и заплува към парапета. Полицаят обаче се появи изпод нея, сграбчи я и я затегли надолу. Двамата потънаха в ледения воден мрак. Тя заби нокти в лицето му и той я пусна. Момичето се отскубна и отново заплува. Полицаят я следваше по петите. Валкирия смени посоката, изостави идеята за парапета и заплува по-надалеч — към бетонната бариера, отделяща улицата от морето.
	Измести водата, тя закипя до нея, избута я нагоре, изхвърли я над бариерата. Валкирия се вкопчи в бетона, прехвърли крак през него и пропълзя от другата страна. Падна право на платното. Беше си изгубила едната обувка във водата.
	Имаше вода и в ушите и затова не чу полицая до момента, в който ръцете му не се обвиха около кръста й. Мъжът я повдигна и я захвърли към един паркиран бус, тя се удари в него и падна. После я сграбчи за глезените и я повлече. Валкирия изпищя, когато роклята й се вдигна, другата й обувка също отлетя нанякъде, а мократа коса й влезе в очите. Полицаят продължаваше да я влачи и тя го чу как се смее.
	Замахна с ръка и силен порив на вятъра удари мъжа достатъчно силно, че да го принуди да я пусне. Изправи се точно в момента, в който мъжът измъкна отнякъде грамадна палка и й се ухили гадно. Светлината на уличната лампа огряваше лицето му от едната страна — Валкирия ясно видя черните вени по лицето му.
	Рязко замахна с длан. Въздухът потрепери, но полицаят вече нападаше. Момичето щракна с пръсти и пламъкът избухна право под носа на мъжа. Той изруга и залитна назад, покрил очите си с ръце. Валкирия го изрита точно между краката, той се сгъна на две, но успя да блокира коляното й, което щеше да го тресне в лицето, и отново я нападна. Валкирия се дръпна, той прелетя край нея и се препъна в подложения му крак. Сега неговата физиономия се тресна в буса с болезнено _фрас_. Мъжът се надигна колебливо на крака. Валкирия го изрита в бедрото, парализирайки един мускул. Полицаят залитна и отново се стовари върху буса, от разбития му нос шуртеше кръв. Момичето щракна с пръсти и хвърли огнено кълбо. Улучи го в ръката. Мъжът изви и изпусна палката, а Валкирия я изрита настрани.
	— А стига бе! — възкликна някой невярващо зад гърба й, момичето се извърна с ръмжене, за да види кой смее да й се меси. Застина на място.
	— Стефани — рече братовчедка й Каръл удивено, — защо биеш този полицай?


>	33.
>	Близначките

	Полицаят усети, че Валкирия отклони вниманието си, и отново й налетя. Впи ръце в гърлото й, събори я на земята и я натисна с изкривено от злоба лице.
	— Пусни я! — ревна Кристъл и се опита да го издърпа. Каръл пък го заналага с чантичката си по главата. Тъй като това не произведе никакъв ефект, се опита да му издере очите. Полицаят псуваше диво, но не пускаше Валкирия и в този миг се появи Флетчър. Застана между Каръл и Кристъл, обви ръка около врата на полицая и тримата с общи сили успяха да го издърпат назад. Каръл и Кристъл отстъпиха, а Флетчър и обладаният мъж изчезнаха. Близначките зяпнаха.
	— _Майко…_ — рече Каръл.
	Флетчър отново се яви, този път сам.
	— Навсякъде са — каза задъхано. — Целият клуб…
	Най-после успяла да овладее дишането си, Валкирия се ослуша.
	— Не се чуват повече писъци — рече. — Божичко, обладали са всички.
	Вдигна телефона си от земята.
	— Хванете се за ръце. Флетчър, на кея до моята къща. Давай.
	Телепортираха се на кея, километри по-нагоре по брега. Каръл и Кристъл на секундата се пуснаха и се дръпнаха по-далеч, оглеждайки безпомощно новото място, без да могат да разберат как са се озовали тук, после едновременно се превиха и повърнаха върху обувките си.
	— Какво стана? — изплака Каръл.
	— В безопасност сте вече — отвърна Флетчър.
	— Бяхме точно пред „Шенанигънс“! — изпищя Кристъл.
	— Как така сега сме тук?
	— Аз ви телепортирах — отвърна момчето, като се постара да звучи окуражително.
	Каръл примигна:
	— Като в „Стар Трек“?
	— Точно като в „Стар Трек“ — ухили се Флетчър. — Само че без всичките му машинарии.
	Каръл премести погледа си върху Валкирия.
	— И ти. Ти. Ти подпали онзи полицай. Подпали полицай!
	— Не — поправи я Кристъл. — Тя _хвърли_ пламък по полицая. Стефани, ти _хвърли_ пламък! А после го блъсна, без дори да го _докоснеш_. Как го направи?
	— Сложно е — отвърна Валкирия и изведнъж се почувства страшно подгизнала и премръзнала.
	Кристъл отстъпи напрегнато крачка назад.
	— Да не би да си мутант?
	— Моля?
	Очите на Каръл се разшириха.
	— Или имаш суперсили?
	— Не. Нямам суперсили, това беше просто… ами, магия беше.
	Каръл рязко се изсмя. В смеха й звънтеше истерична нотка.
	— И очакваш да ти повярваме?
	— По-лесно ви е да повярвате, че Валкирия е мутант със суперсили — намеси се Флетчър, — отколкото че може да прави магии, така ли?
	— Коя е Валкирия? — попита Кристъл.
	— Аз съм Валкирия — отвърна Валкирия. — Това е кодовото ми име, така да се каже. Вие можете да си ме наричате Стефани, естествено. Всъщност, дори бих предпочела да ме наричате Стефани. Ще отговоря на всичките ви въпроси след минутка, става ли? Трябва да се обадя по телефона.
	Обърна им гръб и натисна бутона за бързо набиране на Скълдъгъри.
	— Останки — рече, когато той вдигна.
	— Знам — каза скелетът. — Какво стана?
	— Нападнаха ме в нощния клуб. Стотици са. Обладаха всички клиенти.
	— Добре ли си?
	— Да — отвърна момичето. — Натъртена и изподрана, и умирам от студ, но успяхме да се измъкнем невредими.
	— Вървете веднага при Кенспекъл. Гастли вече е там.
	— Трябва да предупредим другите.
	Скълдъгъри се поколеба.
	— Остави ме аз да се тревожа за това.
	— Как така? Всички са в опасност!
	— Доколкото ни е известно, възможно е Останките вече да са ги обладали. Валкирия, ще се погрижа, окей? Ще направя всичко възможно да се уверя, че всичките ни приятели са все още собственото си Аз, но _ти_ трябва да мислиш за собствената си безопасност.
	— Ами родителите ми? Ако Останките обладаят някого, който знае къде живея…
	— Отражението ти не е живо в истинския смисъл на думата. Него не могат да обладаят. Обади му се и му поръчай да те предупреди веднага, ако стане нещо тревожно. Това е максималното, което можеш да направиш за вашите.
	— Планът не ми харесва…
	— Просто върви при Кенспекъл! Той вече запечатва сградата на киното. С Флетчър и Гастли стойте при него и ме чакайте да дойда. Не вдигай телефона и не говори с никого! Разбра ли?
	— Да.
	— Бъди внимателна. До скоро.
	И скелетът затвори.
	— Добре — рече Каръл. — Казвай какво става? Обяснявай. Веднага. Или… Или ще кажем на нашите. А те ще кажат на вашите и сериозно ще загазиш.
	— Не казвайте на родителите си нищо — прекъсна я Валкирия и присви очи заплашително, но се овладя и се постара да звучи дружелюбно. — Вижте, сега нямаме много време, но кажете, помните онези работи, за които чичо Гордън пишеше?
	— В романите си ли? — попита Каръл. — Забранено ни е да ги четем. Мама казва, че вътре има неприлични сцени.
	— Аз съм ги чела — кротко рече Кристъл.
	Каръл я изгледа стреснато.
	— Че ти кога въобще си чела нещо?
	— Не съм ги чела всичките, де. Но някои… — отбранително отвърна Кристъл. — Разказва се все за вълшебници, вещици и чудовища. Има и неприлични сцени, но и те никак не са лоши.
	— Точно така — прекъсна я Валкирия, — само че не се казва „вълшебници“ и „вещици“, а „магьосници“ или „магове“. Всичко, разказано от Гордън, е истина.
	— Дори и неприличните сцени? — обади се Кристъл.
	— Е… може би без неприличните сцени.
	Каръл сложи ръце на кръста си.
	— А _ти_ как така се оказа магьосница?
	— Някои хора носят магията в себе си още от раждането си. За да се прояви тя обаче, е нужна правилна подготовка.
	— Ние сме ти братовчедки — продължи Каръл. — В нас има ли магия? Тя наследствена ли е? Трябва да се изследваме по някакъв начин ли или какво?
	— Няма меродавен тест — бавно отвърна Валкирия, отчаяно мъчейки се да измисли някоя правдоподобна лъжа, — но истината е, че не сте достатъчно високи, за да носите магия в себе си.
	Кристъл я изгледа разочаровано:
	— Сериозно?
	— Съвсем сериозно — намеси се и Флетчър. — Магията изисква да си над определен ръст, а вие сте съвсем малко под минимума.
	— Бихме могли да започнем да носим високи токчета — опита Кристъл.
	— Няма да помогне — отвърна момчето и поклати тъжно глава.
	— Онзи мъж — изведнъж рече Каръл, — онзи, който дойде, когато четохме завещанието на Гордън, онзи със странното име. Той също е замесен в цялата тази история, нали?
	— Скълдъгъри Плезънт — отвърна Валкирия. — Да, замесен е.
	— Знаех си, че има нещо сбъркано в него. Знаех си го още от момента, в който _мама_ каза, че има нещо сбъркано в него. Мога да преценявам характерите на хората много добре. Значи така, вие сте вълшебници и вещици и прочее…
	— Магьосници — настоя Валкирия.
	— Хубаво, но ти защо се биеше с полицая? — не спираше Каръл. — За какво беше цялата работа? И какво точно е станало в клуба? Охраната ни спря на входа и каза, че е пълно, затова се опитахме да се промъкнем отзад, но тогава чухме писъците.
	— Полицаят не беше полицай. Беше Останка — нещо като зъл дух. Останката пропълзява в тялото през устата, усвоява личността ви, обладава ви. Ако не успеете да се отървете от нея до четири дни, тя остава във вас завинаги.
	— Гнус — промърмори Каръл.
	— Вижте, трябва да се изсуша и да се преоблека. Докато ме няма, Флетчър ще ви разкаже всичко друго, което искате да знаете, а после ще ви заведем у дома. Флетчър, в стаята ми, ако обичаш.
	— Момент — рече Каръл. — Възнамерявате да ни оставите самички тук?
	— Връщам се след две секунди — усмихна се Флетчър. Хвана Валкирия за ръка и двамата се появиха в стаята й.
	— Успокой ги — поръча момичето на телепортатора. Той кимна и изчезна. Валкирия пропълзя в банята, изхлузи се от дрехите си и се пъхна под горещия душ. Трепери под струята, докато мравчиците по кожата й не изчезнаха, после се измъкна изпод водата и си намери хавлия. Грабна мокрите си дрехи от пода и хукна да пресече антрето до стаята си точно в момента, в който майка й застана на най-горното стъпало на стълбите.
	— Рано си се върнала.
	Валкирия се насили да се усмихне.
	— Да.
	— Не те чух да влизаш.
	— Бях много тиха — кимна момичето. — Тъкмо си идвам.
	— Добре ли прекара?
	— Да. Музиката беше скапана, а хората ме дразнеха, но иначе беше окей.
	— На Флетчър весело ли му беше?
	— Предполагам. Виж, много съм изморена и бих искала да си легна.
	— Възнамеряваш ли да се срещате пак?
	— С Флетчър ли? Да, разбира се. Той всъщност е страхотен. Само _изглежда_ глупав!
	— Е, на мен ми се стори очарователен — отвърна майка й и се смръщи. — Дрехите ти мокри ли са?
	— Оставих отворена вратата на душ-кабината — отвърна Валкирия виновно.
	Майка й извъртя очи и я целуна по бузата.
	— Лека нощ, миличка.
	— Лека, мамо.
	Валкирия се върна в стаята си и тихо затвори вратата зад гърба си. Докосна огледалото, отражението й примигна и прекрачи вън от стъклото.
	— Ако тук стане нещо лошо — поръча Валкирия, — веднага ми се обади. Сега си лягай.
	После измъкна черните си бойни дрехи и се зае да ги облича.
	— Какво се каниш да правиш? — попита отражението.
	Валкирия го погледна през рамо.
	— Казах ти да си лягаш.
	— Ще си легна — отвърна отражението, — но в момента ти имаш нужда от някого, с когото да си поговориш.
	Валкирия се засмя.
	— С теб ли да си говоря? По-добре да си говоря _сама_.
	— Останките знаят, че ти си Даркесата.
	— Направих така, че никога вече да не стана Даркесата. И защо всъщност ми задаваш въпроси? Всеки път, когато те активирам, ти веднага получаваш всичките ми мисли и спомени. Знаеш всичко, което знам и аз.
	— Всъщност, знам повече от теб.
	Валкирия присви очи.
	— Какво?
	— Известни са ми неща, за които ти се страхуваш дори да помислиш. Останките знаят, че ти си Даркесата, а това означава, че са се добрали до някой долавящ. А пък от тук вече следва, че е възможно да са обладали поне единия, ако не и двамата най-могъщи долавящи в страната.
	— Финбар Ронг — изрече Валкирия — и Касандра Фарос.
	— Ако са успели да обладаят _тях_, то кого ли още контролират? Може би Чайна? Танит? Флетчър?
	— Какви ги приказваш? Само преди пет минути Флетчър ме спаси.
	— Да, но от пет минути не е пред погледа ти и може да му се е случило какво ли не.
	Валкирия искаше да каже на отражението да си затваря устата, но то говореше чистата истина и магьосницата отлично го разбираше.
	— Не можеш да имаш доверие на никого от приятелите си — изрече отражението.
	— Освен на Скълдъгъри. Останките могат да обладават само живи тела, а той е мъртъв отдавна.
	— Така е, но ти на Скълдъгъри по принцип му нямаш доверие, каквито и да ги говориш — отговори небрежно отражението. — Ако му имаше доверие, щеше да му кажеш, че си Даркесата още преди пет месеца.
	— Много добре _знаеш_ защо не му казах — сопна се ядно Валкирия.
	— Да, аз много добре знам, но ти не знаеш.
	— Писна ми от философстването ти. Каква е тая нова мода!
	— Казваш си, че не си искала Скълдъгъри да промени отношението си към теб, но всъщност причината да скриеш от него истинското си име, е друга.
	— Достатъчно — изръмжа Валкирия. — Заминавай да спиш.
	— Ти не каза на Скълдъгъри, че си Даркесата, защото…
	— _Върви да спиш_, казах!
	— Защото се страхуваш от него.
	Валкирия се разсмя.
	— Аз да се страхувам от Скълдъгъри? Това ли било? Това ли ти е голямото прозрение? Не се страхувам от Скълдъгъри, идиотка такава.
	— Страхуваш се какво ще направи той с теб, когато разбере коя си всъщност. Когато беше вързана за онази маса и халюцинираше, ти го видя да изважда пистолета си, за да те застреля… Ето _от това_ се страхуваш всъщност.
	— Скълдъгъри никога няма да ме нарани — тихо каза Валкирия.
	— Сама не си вярваш.
	— Всъщност си вярвам напълно.
	— Ами не, не си вярваш, дори когато го казваш. Задай си следния въпрос: какво ще стане, ако виденията не престанат да се появяват?
	— Какво?
	— Какво ще стане, ако долавящите продължат да получават видения за идването на Даркесата? Ами ако запечатването на името ти изобщо не е променило бъдещето? Как мислиш, че ще постъпи Скълдъгъри с теб, ако се окаже, че ти все още си заплаха за всички ни?
	— Замълчи! — озъби се Валкирия. — И марш в леглото!
	— Както кажеш — отговори отражението и изпълни заповедта.
	Валкирия гневно навлече якето си върху тениската. После набра номера на Флетчър.
	— Готова съм — каза, когато той вдигна.
	През трите секунди, докато го чакаше да се телепортира в стаята й, я обхвана пълна паника. Може би Останките наистина бяха обладали и него. Може би сега той щеше да дойде и да я отведе направо в лапите на врага. Флетчър се появи и й протегна ръка.
	Валкирия се поколеба.
	— Как са близначките? — попита.
	— Мисля, че успях да ги успокоя.
	Валкирия улови дланта му с лявата си ръка, за да може дясната й да остане свободна за бой, ако се наложи. Сърцето й тупкаше бясно, но ето, озоваха се отново на кея и наоколо нямаше _никакви_ Останки. Момичето се постара въздишката й на облекчение да не е твърде шумна.
	— Каръл получи пристъп на паника — рече Кристъл и посочи с палец сестра си, която се въртеше в кръг и дишаше тежко.
	— Тъкмо бях успял да я накарам да престане да прави така — измърмори Флетчър и се втурна към пълното момиче.
	— Той гадже ли ти е? — попита Кристъл тихо, когато се увери, че момчето не може да я чуе.
	— Да — отвърна Валкирия.
	— По-голям е от тебе. Може би ще предпочете някоя като мен. Аз съм на неговите години.
	— Ами, няма да стане. Не си го и помисляй.
	— Има ли си брат?
	— Не.
	— Страшно е сладък.
	— И той така смята.
	— Косата му е страхотна.
	— Да, опровергава всички закони на гравитацията и здравия разум.
	— Къде се запозна с него?
	— Помогнах, когато трябваше да му спасим живота.
	— О — рече Кристъл и кимна дълбокомислено, сякаш чак сега нещата й се бяха изяснили. — Значи ти е станал гадже само от благодарност.
	Валкирия въздъхна.


>	34.
>	Останки на свобода

	Иймън Кембъл беше от онези млекари, които са на улицата и си вършат работата, ако ще да валят камъни. Той приемаше професията си много сериозно, беше й се посветил напълно, точно както преди това й се бяха посветили и баща му, и дядо му. Имаше дни, когато Иймън се надяваше традицията да продължи и след като той самият се оттегли, но сега по всичко изглеждаше, че дните на млекарите Кембъл са преброени, освен ако, разбира се, синът му в близко време не изгубеше мистериозно страстта си към счетоводството. Иймън не разбираше счетоводството. То беше само цифри и сложни документи. Млекарят не го одобряваше и гледаше да няма нищо общо с всичките му там сметки.
	Обичаше млякото. Млякото беше простичко. Често, мислеше си Иймън, най-хубавите неща в живота са простичките. Работата му. Съпругата му. Най-хубавите неща.
	Нямаше нищо против ранното ставане. Всъщност, много му харесваше да е на крак преди всички останали, да работи в мрака, да носи млякото до прага на всеки дом. Беше един последен мохикан, както сам обичаше да казва на всички, които имаха желание да го слушат. Днес всички си купуваха мляко от онези, големите магазини. Къде остана личното отношение, често питаше той. Къде остана трудът?
	Йимън натисна леко спирачката на млекарския камион, карайки внимателно по заледения паваж. Хората често се оплакваха от времето. Иймън — никога. Беше свикнал с него. Когато човек става цял живот в три часа сутринта, може да свикне с всичко. Изключи радиото, по което бърбореха нещо за сбиване в някакъв нощен клуб. Нещата бяха много по-различни, когато _той_ беше млад.
	Спря камиона, слезе, отвори страничния капак, взе три кутии с мляко и ги остави до прага на номер 11. Онези от номер 12 си купуваха мляко от супермаркета, така че той само се намуси презрително към прозорците им. Остави две кутии пред номер 13 и още две пред номер 14. Липсваше му старото подрънкване на стъклените бутилки. Едни от най-милите му детски спомени бяха свързани със звънтенето на бутилките в големите ръце на баща му.
	Вдигна очи и видя бегача да се отправя към него, тичайки с ритмични едри крачки по затревената ивица, успоредна на тротоара. Замърмори под нос. Бегачът се беше появил за първи път преди няколко месеца, правеше ранния си крос по тъмно, подминаваше Иймън всяка сутрин на едно и също място, всеки път му кимваше и му се усмихваше леко. Носеше светлоотражателни гривни и колан, които примигваха в мрака. Изглеждаше нелепо, но това не беше причината, поради която Иймън го беше намразил. Беше го намразил, защото бегачът му беше отнел самотата рано сутрин, самотата по време на любимата работа.
	Часовете между 3.00 и 5.30 сутринта принадлежаха само на Иймън и на никой друг. Той единствен беше буден, единствен вече действаше, преди всички останали. А сега този идиот, светнал като някакво дългуресто коледно дърво, нарушаваше рутината му. Кима и се усмихва, моля ви се. Иймън не желаеше _никой_ да му кима и да му се усмихва, особено пък някакъв скапаняк, който вероятно се виждаше от космоса с тия смешни светещи работи по себе си.
	Първата реакция на Иймън беше да не обръща каквото и да било внимание на бегача. Няколко седмици тази стратегия вършеше отлична работа. Бегачът тичаше, кимаше и се усмихваше, а Иймън навеждаше поглед към кутиите с мляко или пък вдигаше очи нагоре към звездите, или пък надникваше зад нечий жив плет. Бегачът навярно усети, че го пренебрегват нарочно, защото започна да претичва съвсем близо до Иймън. Това не помогна, затова той разнообрази репертоара си с весело помахване с ръка, а по-късно и с бодро „Ехо!“ За Иймън ставаше все по-трудно да го пренебрегва, но млекарят беше твърдо решен, че някакъв ранобуден мухльо няма да го накара да си промени навиците.
	Иймън вдигна едновременно няколко кутии, погледна пак към бегача и забеляза, че тази сутрин той не тича леко с обичайния си скоклив и грациозен маниер. Тази сутрин бегачът спринтираше. Иймън разбираше необходимостта от спринтирането. Тичаш бързо, за да стигнеш на мястото, закъдето си се запътиш, за възможно най-кратко време. Виж, онова, което наричаха джогинг, му беше много по-трудно за възприемане. Пак тичаш, но бавно, като очевидно изобщо не напираш да стигнеш там, закъдето си се запътил. Защо тогава просто не ходиш нормално?
	Все така мърморейки си, Иймън пресече улицата и се отправи към номер 9. Мерна отново бегача, под чийто нозе хрущеше замръзналата през нощта трева. Спринт. Не тичаше като газела, а по-скоро като лъв, насочил се към плячката си.
	Бегачът излезе от тревната ивица и затича по платното. Блъсна Иймън и го събори. Кутиите с мляко отлетяха нанякъде, треснаха се в земята и се пръснаха. Плисна мляко. Иймън едва ли не изплака.
	— Какви ги вършиш? — кресна той и изблъска бегача от себе си. — Да ме убиеш ли искаш?
	Гневно се изправи на крака. Бегачът вече беше прав и го чакаше. Нещо с лицето му не беше наред.
	Ръцете на бегача рязко се сключиха около гърлото на Иймън, стиснаха силно и млекарят чу как кръвта запулсира в ушите му. Изкряка нещо неразбрано, дръпна се назад и повлече бегача след себе си. Хватката обаче не се разхлаби, напротив — стана непоносимо силна. Лицето на бегача беше набраздено от черни изпъкнали вени, устните му също бяха почернели.
	— Никога не съм те харесвал, старче — изрече той и се ухили.
	Иймън се блъсна отстрани в камиона си и заопипва наоколо, за да докопа нещо, което да използва като оръжие. Ако можеше да тресне нападателя с бутилка мляко по главата, щеше да се отърве. Но да удариш някого с _картонена кутия_ с мляко няма абсолютно никакъв смисъл.
	Иймън се дръпна рязко назад, подпря се на камиона, готов на всичко, за да се изплъзне. Маратонките на бегача, украсени с красиви светлинки на петите, се плъзнаха по заледения паваж, Иймън усети инерцията и дръпна още по-силно, примъквайки нападателя към локвата разлято мляко. Бегачът се изпързаля, падна и ръцете му отпуснаха хватката си. Мъжът падна и Иймън отстъпи назад свободен, поемайки си тежко дъх. Бегачът се разсмя и отвори широко уста.
	Иймън видя как от нея изпълзя една черна сянка, литна във въздуха и се понесе към вратата на номер 9. Открехна капачето на пощенската кутия и се намъкна вътре.
	Иймън гледаше неподвижно вратата, зад която беше изчезнала сянката. _Никога_, през всичките тези години, докато беше разнасял мляко, не беше виждал нищо подобно.
	Погледна бегача, който, по всичко изглежда, спеше. Лежеше на земята, смешните светлинки все така бляскаха по него, но вече не представляваше никаква заплаха за млекаря. Но онова нещо, онова сенчесто нещо, беше влязло в номер 9, а Иймън се чувстваше длъжен да помага на всички онези хора, на които беше носил мляко толкова време. Той закрачи през улицата с ръце, свити в юмруци.
	Преди да прекоси платното и до средата, крушката над вратата на номер 9 светна, а после и самата врата се отвори. На прага застана босо момиче, може би на около двайсет и пет години, облечено в пижама. Иймън свали шапка и се накани да заговори, когато момичето се изстреля напред и го нападна.
	Млекарят успя да зърне черните вени по лицето й, преди да побегне. После момичето се метна на гърба му. Иймън се опита да я отхвърли, но тя беше силна, по-силна от него, нищо, че изглеждаше съвсем крехка. Иймън се бореше, а момичето не спираше да се смее, ръцете й стискаха главата му толкова силно, че му се стори, че черепът му ще се пръсне. Знаеше, че ако падне, с него е свършено. Трябваше да остане прав. Само докато беше на крака, все още имаше шанс да я отскубне от себе си да избяга.
	После Иймън стъпи в локвата мляко под тялото на бегача и се плъзна върху мокрия заледен паваж отдолу. Падна на платното, а момичето все така продължаваше да се смее.


>	35.
>	Скрутинъс

	Джофри Скрутинъс погледна изпадналата в истерия жена и рече:
	— Не, нищо не сте видели.
	Жената го сграбчи за ръката, по лицето й течаха сълзи.
	— Видях, кълна се, че видях! Знам, че звучи налудничаво, но видях как тези… Как тези _неща_, тези _сенчести неща_, влизаха в _устите_ на хората!
	— Нищо такова не сте видели — повтори Скрутинъс. Говореше спокойно и не откъсваше поглед от погледа на жената. Тази вечер косата му стърчеше особено непокорно, но той се надяваше пациентката му да не обърне внимание на това и да продължи да го гледа право в очите. — Сега няма да се паникьосвате. Вече се чувствате много по-спокойна.
	Жената кимна и си пое дълбоко дъх.
	— По-спокойна съм. Но аз наистина…
	— Видяхте хора да насилничат над други хора — прекъсна я Скрутинъс, — и избягахте съвсем навреме от схватката. Да види човек нещо подобно си е шок, нали?
	— О, да, шок.
	— Сега се радвате, че избягахте.
	— Нямате представа колко се радвам — отвърна жената.
	— Сега ще си отидете вкъщи, ще си легнете и утре сутринта няма да си спомняте нищичко от тазвечершните ужаси.
	Жената пусна ръката му и се усмихна треперливо.
	— Наистина трябва да си тръгвам. Благодаря ви за помощта, но…
	— Няма нищо, няма нищо. Бъдете внимателна по пътя.
	Жената се усмихна, загърна се по-плътно в палтото си и се отдалечи с бързи крачки. Скрутинъс се запъти към колата си. Седна вътре, извади телефона си и набра номер:
	— Положението е лошо — каза отсреща Филомена Рандъм вместо поздрав.
	— Прилича ми на нападение на Останки — рече Скрутинъс. — Прекрати работа. Нямаме сили да овладеем подобна паника, а е твърде опасно да стоим на открито. Връщай се в Главната зала. Ще се видим там.
	Затвори и чу крясък. Изруга под нос, излезе от колата и надникна иззад ъгъла на улицата. Един дебелак хвърли един полицай право в една стъклена витрина. Витрината не се счупи, само изпука и тялото на полицая отскочи на платното. Мъжът беше облян в кръв, пребит и едва се държеше на краката си.
	— Мразя хората — рече му дебелакът. — Торби месо, това сте вие. Отвратителни торби месо.
	За пореден път на Скрутинъс му се прииска адептският му магически профил да имаше поне нещо общо с някакви бойни техники. Ако ги владееше поне донякъде, ситуации като тази нямаше да му изглеждат чак толкова обезкуражаващи. Истината обаче беше, че Скрутинъс мразеше насилието, цял живот го беше мразил, но основната причина за тази омраза беше, че всъщност никак не го биваше да се бие.
	Полицаят се помъчи да замахне срещу дебелака. Успя да го удари, но онзи дори не трепна.
	— Гледай само какво съм навлякъл — каза дебелакът и удари полицая в отговор. Полицаят се сгъна на две. — То вони. Надушваш ли? Вони. И ти вониш. Всички вие воните.
	Какво трябваше да направи Скрутинъс? Никак не му се искаше да влиза в схватка, но това означаваше да стои зад ъгъла и да гледа безучастно как една Останка убива невинен смъртен. Това беше против кодекса на честта, нали? Е, _щеше да бъде_ против кодекса, ако Скрутинъс изобщо имаше кодекс. Наистина му се прииска да си беше дал малко труд да си състави поне някакъв кодекс на честта, защото тогава ситуации като сегашната щяха да бъдат много по-лесни за разрешаване.
	Дебелакът сключи тлъстата си, месеста, потна ръка около гърлото на полицая и го прикова към стената до витрината. Полицаят се замята и зарита, а лицето му бавно придоби виолетов оттенък.
	Скрутинъс се намръщи и се хвърли в действие.
	— Прощавай? — подвикна.
	Дебелакът се извърна:
	— Кво? Кой е там?
	Скрутинъс надникна иззад ъгъла и помаха.
	— Ъм, аз съм. Трябва да, ъм, трябва да те помоля да оставиш този смъртен на мира.
	— Тъй ли било? — изсумтя дебелакът.
	— Съжалявам, но… Настоявам да го сториш.
	Дебелият се изхили високо и стисна полицая още по-силно. Скрутинъс вдиша бързо няколко пъти, за да разгрее, изскочи иззад ъгъла и затича към биещите се. Подметките на сандалите му бяха съвсем гладки, така че се подхлъзна почти веднага на заледения паваж и падна, като си удари лакътя и си обели коляното.
	Докато се търкаляше от болка по платното, дебелакът само поклати глава:
	— Пълен некадърник.
	— На едно мнение сме — процеди през зъби Скрутинъс.
	Дебелакът остави тялото на изпадналия в безсъзнание полицай да се свлече на земята и закрачи към проснатия насред улицата адепт.
	— Магьосник си, а? Какво можеш да правиш?
	Скрутинъс събра сили и се изправи.
	— Опитен боец съм — излъга. — Ела само една крачка по-близо и ще ти изтръгна гръкляна с хватката „Тигрова лапа“.
	Дебелакът се изхили, а Скрутинъс спря да куцука на заден ход и застана в поза от тай чи, която беше виждал веднъж. Дебелият юмрук на противника го тресна право в носа и Скрутинъс се олюля, пред очите му изникна ярка светлина и той се запрепъва право към нея. Това ли беше краят? Нима дебелият го беше убил с едно-единствено кроше? Нима напускаше вече този свят и се отправяше към Великото неизвестно? Тогава чу ръмжене на двигател и отварянето на автомобилна врата и осъзна, че всъщност куцука право към чифт блеснали фарове.
	— Още торби с месо? — каза дебелакът. — Става, става, само ми елате.
	— Месо не мога да ти предложа — изрече Скълдъгъри Плезънт и застана между Скрутинъс и дебелия. — Но имам доста кокалаци.
	Ръката му вече държеше пистолета и нетрепващото дуло сочеше право в челото на дебелака.
	Обладаният се усмихна.
	— Няма да стреляш.
	— Нима?
	— Няма. Аз съм невинен. Смъртен.
	— Мъжът, когото виждам пред себе си, е невинен и смъртен, но Останката, която го е обладала, е извратена и зла. И разполага с десет секунди да напусне тялото, което е завладяла.
	— Защо си даваш труд? Ще изляза и после просто ще обладая някого другиго.
	— Ами давай. Намери си някой, който се е поддържал в по-добра форма. Този тлъст мъж след малко ще получи инфаркт.
	Дебелакът впи поглед в Скрутинъс.
	— Късмет извади — рече.
	Отметна глава назад, Останката изпълзя от устата му, литна в мрака и изчезна. Дебелият рухна в безсъзнание на улицата.
	Скълдъгъри подаде ръка на Скрутинъс и го изправи на крака.
	— Добре ли си?
	— Издрах си коляното и лакътят ме боли.
	— Горкичкият. Влез в колата, връщаме се в Главната зала.
	Скрутинъс докуцука до мястото до шофьора, а Скълдъгъри се намести зад волана. Хубава кола беше Бентлито. Бърза.
	— Как започна всичко това? — попита Скрутинъс.
	— Още не знам — отвърна Скълдъгъри. — Страха, Ревъл, Коривъл Двойни — всички са обладани. Събирам и карантинирам хората, за които _съм сигурен_, че не са засегнати от Останките, и когато приключа, ще се опитам да си направя ясна сметка срещу какво всъщност сме изправени.
	Скрутинъс погледна скелета.
	— Обладали са Двойни? Вече? Но… защо? Той не особено могъщ магьосник, просто е…
	— Просто е Върховният маг. Това нашествие на Останки не прилича на предишните, Джофри. Този път гадините май имат план.
	Скрутинъс пребледня.
	— Ако си прав, то… Едно от първите места, където ще се опитат да проникнат, ще е Главната зала. Ще се опитат да ни попречат да се организираме и да им противодействаме.
	Скълдъгъри кимна.
	— Никой от магьосниците в Главната зала не си вдига телефона.
	— Защо тогава _ние_ сме се запътили натам?
	— Защото в желанието си да помогнат всички други магьосници от района също са се запътили в момента натам.
	— Тоест право към капана.
	Скълдъгъри отмести поглед от платното и погледна адепта.
	— Кажи, прекрасни дни като днешния не те ли изпълват с радост?


>	36.
>	Тишина, моля

	Библиотеката на Чайна никога не затваряше. Независимо от часа на денонощието, независимо от сезона, независимо от климатичните условия, библиотеката беше отворена. В края на краищата, познанието нямаше почивни дни, Чайна също. Библиотеката нямаше прозорци — магьосницата се потрисаше от мисълта, че гръбчетата на книгите може да избелеят от слънчевите лъчи — но прозорците на апартамента на Чайна си бяха съвсем на мястото и гледаха към Дъблин, лъснал от скреж в мрака на нощта. Само студ и сребристи отблясъци. Апартаментът обаче беше топъл и стилно осветен. Имаше моменти, в които Чайна не можеше да си представи защо на хората изобщо им се приисква да излизат от домовете си.
	Говорителят по радиото беше съобщил, че полицията е била повикана да се справи с някакви безредици северно от Дъблин. Гласът на мъжа беше твърде тънък и треперлив за Професията, която си беше избрал, но Чайна се насили да го изслуша заради няколкото мижави късчета информация, които той все пак беше изложил. Беше споменал името на нощния клуб, от който започнали сбиванията, беше повторил нееднократно няколко разказа на очевидци, но като цяло беше просто свръхентусиазиран, защото едва ли друг път му се беше случвало да съобщи такава важна новина в този час на нощта.
	Чайна изключи радиото, прекоси площадката пред апартамента си и влезе в библиотеката, закрачи сред лавиците, а книгите зад гърба й започнаха да се преподреждат сами.
	Това беше стар номер, рядко срещана декоративна магия, едновременно с това доста объркваща за външни хора. Книгите се разместваха винаги в съответствие с настроението на помещението. Ако то беше враждебно, на първа линия излизаха книгите за бойни изкуства и техника на войната; ако беше параноично, най-отпред заставаха книгите за мистерии и тайни. Трикът не беше нищо особено, Чайна го прилагаше, защото й напомняше старата библиотека в родния й дом.
	Толкова отдавна беше. Тя обичаше да се губи с часове сред лавиците с книги за Безликите. Беше щастливо детство. Напълно извратено, но щастливо. Когато сега погледнеше назад, Чайна си даваше сметка каква лъжлива и празна утеха е била вярата й в старите богове. Да, тази вяра беше рухнала, но от деня, в който по нея се бяха появили първите пукнатини, до мига на окончателното й разрушение, бяха изминали десетилетия.
	Всички поклонници на Безликите знаеха, че ако старите богове се завърнат, те ще доведат със себе си ада. В същото време всеки последовател тайно се надяваше, че, когато това се случи, той ще бъде сред малцината помилвани, че ще постигне божественост и ще се нареди до господарите си в тяхното безсмъртие. Наистина нелепи надежди, но все пак те се бяха оформили след столетия промиване на мозъци, така че човек нямаше как да вини фанатиците.
	Дори високоинтелигентни магьосници като Серпин и Венгос, дори самият Меволент не бяха успели да освободят съзнанието си от вековната пропагандна обработка. Блис беше успял, а Чайна го беше последвала, макар и с цената на много труд.
	Но усилията си заслужаваха. Да, в миналото животът беше много по-забавен, но в замяна на това сега Чайна беше все още жива, за разлика от мнозина, беше независима и не се налагаше да прекарва по половин ден в молитви. Частта с молитвите никога не й беше допадала. Просто не можеше да разбере защо тя трябва да се моли на Безликите, а не обратното.
	Бутна леко една книга, за да я подравни с останалите и мерна Флеъринг в дъното между лавиците. Флеъринг беше идеалната редовна посетителка, за която всяка библиотека мечтае. Пазеше тишина, не оставяше неприбрани книги, а ако се наложеше да вземе някоя у дома, винаги я връщаше преди да изтече уговореният срок. О, ако всички посетители бяха като Флеъринг!
	Чайна разгърна книгата в ръката си и се взря в съдържанието, когато долови нещо с ъгълчето на окото си. Вдигна отново поглед към дъното на пътеката между лавиците. Сега Флеъринг не беше там, но Чайна знаеше, че беше видяла някаква сянка да помръдва. Не беше от хората, на които въображението играеше номера. Въображението на Чайна беше възхитителен инструмент, какъвто трябва да бъде въображението на всеки магьосник, но освен това беше дисциплинирано и _подредено_. В много отношения то напомняше добре дресирано куче и никакви обстоятелства не предполагаха то да играе каквито и да било _номера_.
	От съседната пътека се чу звук. Флеъринг. Звучеше така, сякаш се дави. После звукът рязко спря.
	Чайна беше разумна жена, ръководеше се от логиката и никога не правеше прибързани заключения, но в съзнанието й мигновено изплуваха два неща. Първо, некромантите държаха при себе си една Останка, която твърдяха, че изследват, и второ, наскоро беше дочула слух за остър спор между Соломон Рийт и Първосвещеник Тенебре.
	Умът на Чайна премисли всички възможни резултати от тези два факта, ръката й полека остави книгата на място и тя самата бавно заотстъпва назад. Наоколо имаше Останка на свобода. Всъщност, ако към първите два факта се прибавеха и новините за безредиците в нощния клуб, беше силно вероятно Останките на свобода да са повече от една. Много повече.
	Чайна се обърна и закрачи леко, без да бърза излишно. Можеше да предупреди всички останали читатели, да ги изведе безшумно навън, а после да запечата библиотеката и да затвори Флеъринг заедно с Останката в нея вътре. Ако не успееше да го стори или пък по някаква причина усетеше, че ситуацията става опасна лично за нея, щеше да зареже спасяването и да запечата библиотеката с всички читатели вътре. Скълдъгъри щеше да дойде да й помогне до няколко минути, двамата щяха да се погрижат за проблема, а после библиотеката отново щеше да отвори без кой знае какви главоболия. Решение, елегантно в студената си простота.
	В този момент Чайна подмина Джаго Белънс и го видя да се бори с Останка, която се пъхаше в гърлото му. Тогава осъзна, че решението й, колкото и изпипано да звучеше, е неизпълнимо.
	Магьосницата застина на място преди обладаният да се обърне към нея и свърна по друга пътека между лавиците. Само след няколко крачки едва не подскочи стреснато, когато пред нея изникна Хидалго. Погледът на читателя беше разсеян, както винаги. Обикновено придобиваше съсредоточен вид само в присъствието на самата Чайна. И сега, когато се застана пред нея, веднага изправи рамене и глътна коремчето си.
	— Здравей, Чайна — каза тихо и по устните му плъзна щастлива усмивка.
	Тя само сложи пръст на устните си, а Хидалго целият се изчерви.
	— Извинявай — рече и забърза надолу по пътеката между лавиците като наказан ученик. Държеше се напълно нормално, а не като обладан от Останка.
	Чайна пое след него по пътеката и застина. Обърнатият с гръб към нея мъж покри лицето си с ръце и започна да се дави. След това се изправи бавно в пълния си ръст.
	Чайна продължи напред, насилвайки се да не хукне да бяга по най-паникьосан и лишен от достойнство начин. Вратата беше съвсем близо. Трябваше само да стигне до нея и беше спасена. После надолу по стълбите и в колата. Ще се обади на Скълдъгъри по пътя. По пътя към някое безопасно място.
	Но до вратата имаше хора. Чайна ги виждаше в процепите между книгите и рафтовете. Поне четирима, просто стояха, дори не разговаряха. Чу глас зад гърба си, но не се обърна. Вместо това извади една книга от мястото й и продължи напред, разлиствайки я, сякаш четеше и не подозираше никаква опасност.
	Стилната й пола беше мека и плътно прилепнала. Ужасно непрактична и неподходяща за бой. Токчетата на стилните й обувки бяха високи и тънки. Ужасно непрактични и неподходящи за бягство. В един миг на пълно замайване Чайна се хвана, че завижда на вулгарния стил на Танит Лоу, която се обличаше като някаква побойница — кожи и ботуши, и каишки, и колани, и катарами.
	После мигът отмина и Чайна дойде на себе си. Кожите може и да бяха полезни от време на време, но истинската класа беше рядък дар, напълно неподвластен на времето.
	Приближи се до стената в самото дъно на библиотеката без да срещне нито приятел, нито враг. Тайната врата там извеждаше на малка асансьорна платформа, която побираше само един човек и можеше да го свали в мазето. Частен изход, съвсем секретен. Никой не знаеше за него, само Чайна. Е, Чайна и _личният й асистент_…
	И точно той стоеше пред тайната врата, скръстил ръце пред гърдите си. Чайна го зърна в последния момент и се дръпна встрани, преди той да я види.
	Така й се падаше, след като си беше позволила да се довери на някого. В дните, когато членуваше в Диаблерията, досега сто пъти да е убила всеки, узнал тайните й пътища за бягство. Чу стъпки зад себе си и се дръпна рязко наляво. Намръщи се. Принудена да бяга в собствената си библиотека! Чайна забърза отново назад между лавиците и се приведе, за да чуе разговора на обладаните.
	— Виждала ли си Чайна? — попита асистентът й.
	— Мернах я — чу се отговорът. Флеъринг.
	— Мислиш ли, че е разбрала? — попита трети глас, отново мъжки.
	— Възможно е — отговори асистентът. — Всички ли са под наш контрол?
	— Мисля, че да.
	— Нищо няма да постигнем с криене.
	Чайна видя движение и се прилепи плътно до лавиците.
	— Чайна! — високо я повика асистентът й. — Знаем, че знаеш за нас. Защо не се покажеш?
	— Да те обладаят не е чак толкова лошо — високо добави и Флеъринг.
	— Тихо — нареди асистентът. — Шансовете да я накараме да се предаде на мен са малки, но шансове да се предаде на някой, подобен на _теб_, изобщо няма — после отново повиши глас. — Накърняваш достойнството си, надявам се, че разбираш това. Чайна, ти се криеш, за Бога! Чайна Сороуз да се _крие!_ Длъжен съм да ти кажа, че изобщо не ти отива.
	Без значение колко силно й се искаше да му извади очите в момента, Чайна трябваше да признае, че асистентът има право.
	— Ще те намерим! — извика непознатият мъж. — Ако ни се съпротивляваш, ще те нараним!
	— Що не млъкнеш! — излая асистентът. — Чайна, не се познаваме от вчера. Твой верен помощник съм от векове. Не искам да те гледам как пълзиш по ъглите като някаква уплашена мишка, подгонена от котките. Ако се тревожиш какво ще се случи с теб, моля те, не се плаши. Няма да изгубиш личността си. Аз съм си все така аз. Ти ще си останеш ти. Когато Останката влезе в теб, ти ставаш нещо _повече_ от предишното си Аз, а не нещо по-малко.
	Много тихо Чайна събу обувките си. Затвори очи. Другата причина, поради която продължаваше да поддържа стария трик с разместващите се книги, беше далеч по-малко сантиментална от милите детски спомени. Понякога, макар и рядко, старите магически номера вършеха отлична работа. Библиотеката всъщност беше нагласена да отразява настроенията на самата Чайна и на никой друг. Чайна каза на библиотеката какво да направи и библиотеката се подчини.
	Целите стелажи с рафтове се преместиха внезапно, блъсвайки рязко обладаните магьосници и принуждавайки ги да залитат, да се препъват и да се развикат шокирано. Чайна скочи и побягна, рафтовете се подреждаха от двете й страни, оформяйки идеално прав коридор директно към изхода. Някой обаче й прегради пътя. Хидалго беше успял да избегне движещите се рафтове и не беше изблъскан встрани. Той вдигна очи към Чайна и се усмихна, но в този момент шкафът с книги от дясната му страна го тресна и го размаза, притискайки го до шкафа вляво.
	Чайна затича още по-бързо. Изскочи в коридора и затръшна вратата, като едновременно с това със замах изписа запечатващ символ върху ключалката. Печатът нямаше да ги задържи дълго, но щеше да й даде достатъчно време за бягство.
	Обърна се към стълбите, двама магове тъкмо се качваха на най-горното стъпало. Видяха я и се усмихнаха. Тя не изчака да види дали са обладани или не, както и не си даде труд да ги предупреждава за опасността. Втурна се в апартамента си и се стрелна към спалнята. Грабна отдавна приготвената чанта за спешни случаи. Докосна символите, татуирани на краката й и усети как енергията я изпълва от главата до петите. Само с едно махване на ръката й прозорецът се разтвори и Чайна скочи. Студът я блъсна, вятърът засвистя край нея, тя падна от три етажа височина и се приземи с леко приклякане на тротоара. Наоколо нямаше жива душа. Блеснаха фарове. Тя махна, таксито спря полека на заледения паваж и магьосницата се вмъкна на задната седалка.
	— Карай — заповяда. — Бързо.
	Шофьорът се засмя, после я погледна през рамо и се влюби в нея.
	— Карай! — озъби се Чайна.
	Скимтейки от обожание, шофьорът даде рязко газ, колата подскочи напред и задницата й занесе.
	— Гледай пътя!
	Шофьорът прикова очи напред.
	— Към центъра — изрече магьосницата и разкопча ципа на чантата си. — Трябва първо да се обадя по телефона, после ще ти кажа къде точно отиваме.
	Видя очите на мъжа да се стрелкат към огледалото за обратно виждане. Шофьорът не можеше да понесе дори минута да не я гледа.
	— Обичам те — каза той.
	Чайна не си даде труд да му отговаря. Извади от чантата чифт скъпи ботуши и ги сложи до себе си на седалката, после извади и останалите дрехи за преобличане. Бяха от тъмен плат, плътно прилепващи по фигурата й, стилно практични.
	— Нямаш нищо против да се преоблека тук, нали? — попита магьосницата.
	Чу как шофьорът отново започна да скимти.


>	37.
>	В ръцете на врага

	— Филомена! — изсъска Скрутинъс. — Филомена! Ела тук!
	Филомена Рандъм, която се прокрадваше внимателно по пустата улица, стреснато се обърна със стиснати юмруци, готова за бой. Видя Скрутинъс да й маха бясно и се поколеба за миг, а после затича леко към него. В момента, в който доближи достатъчно, Скълдъгъри излезе иззад колата и насочи пистолета си право в лицето й.
	Рандъм вдигна ръце.
	— Не стреляй. Аз съм.
	Скълдъгъри сви рамене.
	— За съжаление, Фил, ако беше обладана, щеше да кажеш точно същото.
	— Не ми викай „Фил“. Името ми е Филомена.
	— И това щеше да кажеш, ако беше обладана.
	— Джофри — изръмжа Рандъм, — кажи му да свали пистолета. Останките не са ме докопали. Прекарах последния половин час в прибежки и припълзявания, докато се добера дотук. Никой и нищо не ме видя да идвам.
	— Бихме искали да ти повярваме, Филомена — каза Скрутинъс.
	— Разпитай ме тогава — отвърна Рандъм. — Питай спокойно. Вкарай в действие всичките си хипнотизаторски номера.
	— Не знам дали действат на Останки.
	— Защо да не действат? Действат на смъртни, действат и на магьосници. Защо да не действат на Останки?
	— Давай — каза Скълдъгъри. Пистолетът в ръката му остана плашещо неподвижен.
	Скрутинъс се вгледа в очите на Рандъм.
	— Сега ще ни кажеш истината — рече.
	— Ще ви кажа истината — отвърна Рандъм.
	— Няма да ме лъжеш.
	— Няма.
	— Коя си ти?
	— Аз съм си аз, идиот такъв.
	— Няма нужда да се зъбиш.
	— Давай по същество тогава.
	— Има ли Останка в теб?
	— Не, със сигурност няма Останка в мен. Доволен ли си?
	Скрутинъс погледна Скълдъгъри.
	— Не усещам нищо странно в личността й. Мисля, че си е самата тя.
	Скълдъгъри прибра пистолета.
	— Филомена, имаме основание да смятаме, че щабквартирата в Главната зала вече е заразена. Мисля, че Останките имат план да обладаят най-могъщите магьосници, до които успеят да се доберат. Затова и е логично Голямата зала да е едно от първите места, където са проникнали.
	— Какво ще правим тогава? — попита Рандъм.
	— Трябва да се уверим на място какво точно е положението. Ако сме извадили късмет, магьосниците в Залата са се усетили какво става навън и са се запечатали отвътре. Ако са постъпили така, трябва да стигнем до тях и да ги изведем на безопасно място.
	— Но ти лично не си убеден, че са постъпили така.
	— Не, не съм убеден. Но трябва да се уверим.
	— Значи влизаме — каза Скрутинъс.
	Рандъм се разсмя:
	— Дума да не става.
	— Влизаме.
	Смехът на Рандъм угасна.
	— Не, не влизаме! Луди ли сте? Скълдъгъри, ти си свикнал на такива работи, но Джофри и аз сме връзки с обществеността. Не се бием, не стреляме. Ние убеждаваме смъртните свидетели, че не са видели онова, което всъщност са видели. Не умеем да нахълтваме в сгради, нито да се измъкваме от ръцете на врага. Не можем да нахълтаме и в _килер_.
	— Ще се наложи да се научите — отвърна Скълдъгъри, — защото вие двамата сте единственият ми шанс да се уверя със сигурност, че магьосниците, които срещнем, наистина са хората, за които се представят.
	— Но мен ме е _страх_ — проплака Рандъм.
	Скрутинъс сложи ръка на рамото й.
	— Тази вечер вече участвах в една схватка на живот и смърт, Филомена. За малко да ме убият. Но оцелях. Бях ли ранен? Да. Сериозно ли? Коляното малко ме наболява. Но оцелях. Справих се. Ти също ще се справиш.
	Рандъм си пое дъх.
	— Добре. Добре, да го направим. Ти обаче влизаш пръв.
	— Всъщност, Скълдъгъри влиза пръв. Пистолетът е у него.
	— Добре, но аз няма да влизам _последна_ — продължи Рандъм. — Искам да съм по средата, между двама ви.
	Скрутинъс помръкна.
	— _Аз_ искам да съм по средата. Аз съм раненият от двама ни.
	— Обелил си си _коляното_.
	— Обеленото коляно е едно от най-болезнените незастрашаващи живота наранявания.
	— Не е по-лошо от порязване на хартия.
	— Казах _едно_ от най-болезнените.
	— Вие двамата — обади се Скълдъгъри, — млъкнете. Аз влизам пръв. Вие ще вървите зад мен, рамо до рамо. Доволни ли сте така?
	— Не съвсем — каза Рандъм, но Скълдъгъри вече й беше обърнал гръб и пресичаше улицата. Скрутинъс грабна Рандъм за ръката и я повлече. Последваха скелета надолу по стълбите към входа на Главната зала. Минаха през желязната врата. Тя се затвори зад гърба им. Поеха по коридора с изрисуваните стени.
	— Ако Останките ме обладаят — прошепна Скрутинъс на Рандъм, докато крачеха предпазливо, — бих… Бих предпочел да ме убиете, отколкото да ме оставите да нараня някого.
	Рандъм го погледна и кимна тържествено.
	— Имаш думата ми. Ако някое от онези неща обладае _мен_, бих искала… да не ме закачате и да ме оставите на мира да си правя каквото си искам.
	— В истерия си — каза Скрутинъс. — Не го мислиш наистина.
	— _Не съм_ в истерия и _наистина_ мисля това, което казвам. Ако ме обладаят, не искам да позволяваш на _тоя скелет_ да ме застреля.
	— Но, когато те обладаят, ти ще станеш зла.
	— Зла, но жива. Обещай ми!
	— Няма — заядливо отвърна Скрутинъс. — _Няма_ да ти обещая.
	— И аз тогава си оттеглям обещанието пред теб — сопна се Рандъм.
	Някъде навътре към Главната зала се отвори врата и тримата чуха изстрели и тревожни викове. Трясъци, удари, звук от разбиващи се на пода паднали предмети. Водеше се битка.
	Забързаха към следващата врата и надникнаха в Залата, точно навреме, за да видят тичащите напред-назад фигури. Огнено кълбо експлодира и въздухът се нагъна изместен. Нелепо самоназовалите се Четирима елементали — и петимата — се биеха помежду си: трима срещу двама. Черни вени бяха избили по лицата на тримата нападатели. Двамата защитници отстъпваха крачка по крачка.
	Скълдъгъри закрачи напред, Скрутинъс и Рандъм забързаха подире му.
	— Какво ще кажете да изравним силите? — попита високо скелетът и всичките Четирима елементали обърнаха глави към него. Скълдъгъри се закова на място и рече — Мътните да го вземат.
	Двамата защитници също бяха обладани от Останки — с избили тъмни вени, с черни устни. В Главната зала не се водеше битка между добрите и лошите, беше просто кавга между братя. Четиримата елементали едновременно изместиха въздуха, вълната удари Скълдъгъри, Скрутинъс и Рандъм и ги вдигна от земята. Рандъм се тресна в стената до вратата и се свлече, а Скрутинъс и Скелета бяха отнесени чак в коридора. Скрутинъс вдигна очи замаяно, точно навреме, за да види как една останка се лепва за лицето на Рандъм, после Скълдъгъри го дръпна, изправи го на крака и двамата побягнаха.
	Чуха се още крясъци, Скрутинъс хвърли поглед зад гърба си и зърна Шакра, която се присъедини към Четиримата елементали, които вече тичаха към коридора, зад гърба й му се мернаха и още магьосници. А над главите им се носеха Останки, стрелкаха се напред-назад, приближаваха. Скрутинъс затича още по-бързо, сандалите му шляпаха по каменния под, мънистените нанизи на шията му подскачаха и го удряха по брадата. Скълдъгъри беше много бърз и му оставаше още крачка до изхода. Скрутинъс не можеше да го настигне.
	Нещо студено се залепи за гърба му и се хлъзна към гърдите му още преди той да успее да вдигне ръце да се предпази. Скрутинъс се препъна, поиска да извика за помощ, но в момента, в който отвори уста, Останката се напъха вътре. Скълдъгъри вече държеше отворена желязната врата и гледаше назад. Скрутинъс поиска да изпищи, но тогава магьосниците с почернели устни го настигнаха и мраз плъзна надолу по гърлото му. Когато отново вдигна поглед към вратата, Скълдъгъри вече го нямаше.


>	38.
>	Битка

	Утрото не можеше да прогони смразяващия студ. Малко коли бяха посмели да излязат в това опасно време, но мотоциклетът на Танит хвърчеше, залепен за предателски заледения път без страх от пронизващите температури. Магьосницата отби в една бензиностанция, където стоеше паркиран още само един бус, спря, подпря мотора на стойката и свали каската си. Ръцете й бяха напълно вкочанени, но успя да пъхне накрайника на маркуча в резервоара на машината. Цифрите на колонката за бензин се завъртяха шеметно нагоре, тракащите зъби на Танит им пригласяха.
	Кенспекъл беше излекувал раните, които й нанесе Тесеракт, като я тресна право в _главата със стереоуредба_ — при самата мисъл за случката й призляваше от гняв — но въпреки това от студа цялото лице я болеше. Стърчеше до колонката за бензин, трепереше цялата и в този момент внезапно взе решение да помоли Гастли да й ушие топли дрехи. Винаги беше харесвала дрехите, които беше изработил, за Валкирия: освен че топлеха, те действаха и като броня, което си беше един чудесен плюс. Такива дрехи струваха скъпо, да, но ако помолеше Гастли много _мило_…
	Закачи маркуча обратно на колонката и забърза да плати. Топлината на помещението я обгърна и тя потрепери от задоволство.
	— Голям студ — рече момчето зад касата.
	Ако Валкирия беше на мястото на Танит, момъкът щеше да бъде пронизан с презрителен поглед заради глупостта да констатира някакви и без това очевидни факти. Танит обаче му се усмихна мило.
	— Така си е — отвърна.
	Момчето нямаше повече от осемнайсет години и й се усмихна в отговор, докато проверяваше сметката.
	— Хубав мотор — каза. На табелката с името на ризата му пишеше „Джед“. — И аз искам да си взема, но гражданската струва много скъпо.
	Танит извади пари и му ги подаде.
	— Е, не е най-безопасният начин за пътуване.
	Момчето кимна, без да спира да се усмихва.
	— Харесва ми палтото ти.
	— Благодаря ти.
	— И ботушите ти ми харесват.
	Момчето продължаваше да се усмихва. Усмивката му не беше мила, нито — Боже опази — флиртаджийска. Просто усмивка. Едно момче, което си стои зад касата, усмихва се и пуска небрежни коментари.
	— Благодаря — повтори Танит. Вратата зад гърба й се отвори и в помещението нахлу леден порив. — Е, чао.
	Между нея и изхода беше застанала жена на средна възраст. Пълничка, с коса, чийто червен оттенък издаваше, че е боядисвана. Не мърдаше, не трепереше, не оглеждаше рафтовете, не си ровеше из чантата. Просто стоеше насред помещението, втренчена в Танит с лека усмивка.
	Джед сграбчи русата магьосница за косата и дръпна рязко главата й назад, премятайки тялото й наполовина над тезгяха с касата. Женицата пък затича напред и я удари право в корема. Въздухът излезе от гърдите на Танит, рефлексът я дръпна да се превие напред, но Джед здраво стискаше косата й. Тя се опита да се отскубне, но момчето беше по-силно отколкото изглеждаше. Жената отново я удари, после още веднъж, след това стисна лицето на Танит и се приведе към нея.
	— И минутка няма да отнеме — каза и отвори широко уста. Нещо забълбука в гърлото й, нещо черно, сучеше се и се въртеше, пъплейки нагоре от гръкляна. Танит мерна чифт очи, някакви лъскави и остри бели неща. Спря да се опитва да се измъкне от хватката на Джед, вместо това замахна отстрани и удари силно с длани ушите на жената. Жената се люшна, устата й се затвори, прибирайки насила черното нещо обратно в тялото й. После отстъпи назад и Танит я изрита здраво в лицето.
	Джед изръмжа, а Танит изпищя, защото той дръпна главата й още по-назад и вдигна цялото й тяло върху тезгяха. Свлече я от своята страна и коленичи отгоре й, сипейки удари. Танит се сви цялата, но ударите бяха много силни и ушите й скоро писнаха.
	В отчаянието си тя се преметна вдясно и зарита напосоки. Улучи момчето в рамото и то изохка. Магьосницата се изправи с мъка на крака, но Джед вече се беше метнал върху нея в опит отново да я събори. Бедрото й се удари в стената, но Танит се извъртя и блъсна момчето в някакви рафтове с почистващи препарати.
	Прескочи с едно движение тезгяха и се втурна към вратата, без да обръща внимание на жената, която се опитваше да се изправи несигурно на крака.
	На вратата беше застанало момченце на около осем или девет години.
	— Защо удари мама? — попита то.
	Джед настигна Танит, налетя и двамата се блъснаха в други рафтове, които се сринаха с трясък. Буркани с конфитюр се пръснаха на пода, пакети със захар експлодираха, още куп стоки от първа необходимост се разпиляха по пода. Танит се претърколи и тресна Джед с лакът право в ухилената уста. Ударът обаче предизвика у него само смях. Танит го фрасна с коляно между краката, той изохка и смехът премина в болезнен кикот.
	Магьосницата се изправи. Жената също беше на крака, тръскайки глава, сякаш чувството й за равновесие беше временно изключено и сега се бореше да си го възвърне.
	— Мамо! — писна момченцето и се втурна към нея. Подмина Танит и в следващия момент рязко се извъртя, малкото му юмруче се заби в ребрата й. Остра болка я прониза, тя се сви и детето я удари още веднъж.
	После момченцето се взря в ръцете си с блеснали очи:
	— Това е нещо ново — промърмори.
	После сграбчи магьосницата и я събори на пода.
	— Почти сигурен съм, че си счупих малката ръчичка — каза детето и без да бърза закрачи около Танит. — Но няма значение. Възнамерявам да се ъпгрейдвам.
	Танит се извъртя и застана на четири крака, но момченцето я изрита право в бузата. Тя отново падна.
	— Имахме уговорка — продължи момченцето, изправено над нея. — Ние тримата тук. Всички искаме тяло на магьосник и се разбрахме който от нас успее да те пребие, той да те обладае. Двамата други си избраха по-възрастни и по-силни тела. Колкото до мен… Все имах чувството, че няма да ти стиска да удариш дете.
	Останката в момченцето му придаваше сила, но не и маса. Танит го препъна и то рухна върху стойката със списания, която се стовари отгоре му. Танит скочи. Джед и жената я приближаваха дебнешком.
	— Не можеш да ни убиеш — каза Джед. От разбитата му уста течеше кръв. — Използваме телата на невинни хора.
	— На добри хора — допълни жената.
	— Ако се предадеш на мен — рече Джед, — обещавам да се грижа добре за теб.
	— С мен ще бъдеш по-щастлива — обади се и жената. — Свикнах вече с женско тяло, а и ние, момичетата, трябва да се подкрепяме, нали?
	— Не ме интересува дали телата ви са на добри хора — изръмжа Танит. — Кенспекъл Граус е добър човек, но въпреки това заби пирони в ръцете и краката ми. Ако някой от вас направи само още една крачка, наистина ще го нараня.
	Джед и жената се спогледаха, захилиха се и продължиха да наближават.
	Танит направи три бързи крачки и скочи високо, разтвори широко крака и ритна едновременно и с двата. Върхът на левия й ботуш улучи бузата на Джед, токът на десния с хрущене се заби в носа на жената. Двамата бяха отлетели встрани още преди Танит да стъпи обратно на пода.
	Магьосницата изхвърча навън в студа и скочи върху мотоциклета. Нахлузи каската, изрита стойката и форсира двигателя. Обърна се за миг и видя малкото момче да тича след нея, пищейки от ярост, но машината под нея изрева и отфуча по шосето.


>	39.
>	Мюриъл

	Мюриъл Хъбард се прибра, остави ключовете от колата на масата в хола и преметна палтото си върху перилата на стълбите. Огледа се за съпруга си и го завари на телефона в хола да приказва за някакви безредици. Днес беше почивният му ден, но и при най-малкия проблем всички му звъняха — все пак беше началник на полицията. После нейният собствен телефон звънна, Джеймс вдигна очи, видя я на вратата и й се усмихна леко. Мюриъл му върна усмивката, вдигна телефона до ухото си и излезе от стаята.
	— Мамо — Ашли. Шепнеше. — Имам нужда от помощ.
	Мюриъл намали температурата на термостата в хола — в къщата беше твърде топло — и влезе в кухнята.
	— Какво става, мила?
	— Преследват ме.
	— Кой те преследва?
	— Останалите.
	— Приятелите ти?
	— Те не са ми приятели.
	Мюриъл занесе чайника до мивката и го напълни с вода.
	— Да не си се скарала пак с Имоджън? Мила, знаеш я каква е. След няколко часа сама ще дойде да ти се извинява.
	— Имоджън е мъртва.
	— О, не драматизирай чак толкова. Ще й простиш, нали винаги й прощаваш рано или късно.
	— Мамо. Имоджън е мъртва. Те я убиха.
	— Кой я уби? — попита Мюриъл.
	— Останалите. Дан и Айфи, и другите — гласът на дъщеря й трепереше. — Те… я разкъсаха.
	Мюриъл кимна.
	— Че защо им е да постъпват така?
	— Откъде да знам?!
	— Няма нужда от излишни тревоги, Ашли. Всички се караме с другите, спорим, късаме си взаимно нервите. Но истинските приятели преодоляват разногласията.
	— Мамо, не ме слушаш. Не искам да кажа, че разкъсаха Имоджън с _думи_. Разкъсаха я с _голи ръце_. Тя не е мъртва _за мен_, мамо, тя _си е_, мъртва действително. Сега разбираш ли? Физически я нападнаха и физически я _убиха_.
	Мюриъл въздъхна.
	— Защо не се прибереш у дома?
	— Крия се.
	— Къде?
	— На детската площадка, в малката къщичка.
	— В къщичката за деца? Че как се побра вътре?
	— Търсят ме. Искат да се доберат до татко.
	Мюриъл наля вряла вода в чаша и потопи торбичката с чай.
	— Защо им е притрябвал баща ти?
	— Не знам. Казват, че бил влиятелен.
	— Разбира се, че е влиятелен, нали е началник на полицията.
	Шепнещата Ашли повиши тон:
	— Знам кой е татко, мамо! Просто ти обяснявам какво казаха те! Казаха още, че могат да го използват и че искат да се докопат до него чрез мен!
	— О, разбирам — Мюриъл сръбна от чая.
	— Тук са — промълви Ашли съвсем тихо.
	— Приятелите ти?
	Ашли не отговори. Мюриъл пийна пак от чашата и зачака дъщеря й отново да заговори. Чу далечен вик, после шум от движение, телефонът на момичето изтрополи на земята, после отново го грабнаха и в слушалката засвистя вятър.
	— Мамо! — изпищя Ашли толкова високо, че Мюриъл дръпна телефона от ухото си. — Повикай татко! Преследват ме! Тичам към вкъщи, но те са по петите ми! По-бързи са!
	Шум. Свистене. Паникьосаното накъсано дишане на Ашли. Мюриъл поклати глава и вдигна очи към съпруга си, който влезе в кухнята.
	— Нещо става в града — каза Джеймс и взе ключовете от колата. — Явно цяла тълпа хора са откачили едновременно. Безредици по улиците. Виждала ли си ми палтото?
	— На леглото е — каза му Мюриъл. Мъжът кимна и пое към горния етаж. — Извинявай, мила — обърна се отново към дъщеря си, — какво ми казваше?
	— Извикай татко! — изкрещя Ашли. Шумът от тичането й рязко прекъсна със звучно _фрас_.
	Мюриъл чу дъщеря си да плаче, но някак отдалече, сякаш беше изпуснала телефона, а някой или нещо я отмъкваше все по-далеч от слушалката.
	Джеймс се върна, вече облечен.
	— Най-добре не излизай — каза. — Навън не е безопасно. Къде е Ашли?
	— Тъкмо говорех с нея — отвърна Мюриъл.
	Той кимна.
	— Кажи й да се прибира.
	— О, никак няма да е доволна, ако й го кажа.
	— Кажи й, че по-късно може да ми разиграва тийнейджърските си драми колкото си иска, обещавам, че ще я изслушам от край до край. Но навън не е безопасно, да се прибира веднага.
	— То и _вътре_ не е безопасно — изкикоти се Мюриъл.
	Джеймс се засмя рязко, после млъкна:
	— Не разбирам.
	Мюриъл го удари, той се преметна през кухненския плот в средата на помещението и се свлече на пода от другата му страна. За първи път през целия им трийсет и две годишен брак някой от тях вдигаше ръка срещу другия. Много тъжно.
	По телефона долетя друг глас. Нисък. Нагъл.
	— С мамчето на Ашли ли говоря?
	— Здрасти, Дан — отвърна Мюриъл. — Закъсня. Трябваше да се опиташ да се добереш до него чрез _съпругата_, а не чрез дъщерята.
	Чу как Дан започна да псува и това я накара да се усмихне. Отвори широко уста и Останката в нея изпълзя навън. Тялото на Мюриъл падна, черното създание се прилепи до съпруга й и се напъха в неговото гърло. Клепачите на Джеймс трепнаха и той отвори очи. Простена тихо и седна, прииска му се да не беше се удрял чак толкова силно. Посегна към изпуснатия телефон и се изправи.
	— Там ли си още, Дан? Сега аз контролирам всичките полицаи и полицайки, а ти какво точно си, прощавай? Пъпчив тийнейджър?
	— Не — обидено отвърна Дан. — Имам план Б.
	— О, много ще се радвам да го чуя.
	— Първо, ще убия дъщеря ти. После ще… — Джеймс чу други гласове, след миг отново заговори Дан. — Окей. Явно няма да убивам дъщеря ти. Айфи вече леко се пооля с нея, нали си е психопатче. Но все пак ще се позабавлявам. Ти си шеф на полицията? Значи аз ще стана _министър-председателят_.
	Джеймс се разсмя.
	— От пъпчив тийнейджър до министър-председател — не е зле. Стига някой отново да не те изпревари. Съветвам те да побързаш, Дан. Ако продължаваш да се моташ, всички могъщи магьосници и важни смъртни ще бъдат заети.
	Дан не отговори, просто затвори телефона. Джеймс се изсмя отново, изправи се на крака и прекрачи тялото на изпадналата си в безсъзнание жена. После напусна къщата и отиде на работа в почивния си ден.
	_Няма почивка за злите_, помисли си и пак се разсмя.


>	40.
>	Планът

	Кино „Хибърниън“ беше запечатано отвсякъде. Вратите бяха барикадирани, прозорците — закрити. Всички по-маловажни крила от научната лаборатория бяха заключени и изолирани. Кенспекъл не оставяше нищо на късмета.
	Валкирия седеше в медицинската лаборатория. Беше тук от часове, цялата сутрин дишаше парата от купата с неизвестна течност, която Кенспекъл й беше пъхнал в ръцете.
	— Срещу настинката — рязко беше рекъл той и беше отишъл да се занимава с други работи.
	Флетчър седеше до нея, гледаше новините по телевизията, Танит и Гастли пък седяха един до друг на отсрещното легло. Чайна стоеше в ъгъла, непрекъснато набираше телефонни номера, на които никой не отговаряше и се стараете да стои възможно най-далеч от Кларабел, която пък изглежда беше очарована от могъщата магьосница и само се навърташе около нея. Скълдъгъри влезе, шапката му беше дръпната ниско над очите — единствен белег, сочещ колко е притеснен.
	— Чайна? — рече.
	— Нищо — дойде отговорът. — Всички са изпаднали в пълна паника.
	— Не се обаждай повече — каза скелетът. — Щом не вдигат досега, значи можем да приемем, че вече са компрометирани. От този момент нататък няма да се доверяваме на никого!
	— Колко са? — обади се Танит. — Щом нито една Останка не е останала в хотел „Среднощ“, за колко гадини говорим?
	— Не знаем — отвърна Гастли. — Хиляда. Може би две хиляди. Никой никога не е успявал да ги преброи точно.
	— Две хиляди Останки — пое рязко дъх Танит. — Какво искат? Какво търсят?
	Валкирия побледня.
	— Търсят Даркесата — обади се Скълдъгъри, преди момичето да успее да отвори уста да си признае. — Така поне са казали на Валкирия. Явно една от тях е обладала долавящ, който е провидял някаква версия на бъдещето. Е, Останките вече си имат кого да боготворят.
	Танит се навъси.
	— Значи твърдиш, че гадовете си имат цел? Останки с _цел?_ Това е нечувано. Това си е… ужасяващо е, за Бога.
	— По новините говорят само за тях — обади се Флетчър. — Има репортажи за безредиците в нощния клуб, сбивания из целия град, още безредици в Голуей.
	— Не — каза високо Кенспекъл и прекрачи прага на лабораторията. — Голуей не е дело на Останките. Там се намесих аз.
	Валкирия вдигна очи.
	— Моля?
	Професорът приглади престилката си.
	— След проблема с Останката преди пет месеца, разработих един внимателно контролиран вирус. Той засилва агресията и антисоциалното поведение на заразените, ефектът му трае минути, после изчезва и оставя болния в безсъзнание, а след събуждането заличава всички спомени на човека за случилото се. Поставихме метални контейнери с вируса на тайни места из цялата страна, където те чакаха подходящия момент да се задействат. Моментът настъпи тази вечер.
	Флетчър го зяпна.
	— Защо? Искам да кажа… _Защо_, за Бога?
	— За прикритие — отговори Скълдъгъри. — Така цивилното население ще повярва, че съществува рационално обяснение на цялата лудница, като в същото време ще е достатъчно изплашено да си стои по къщите със здраво заключени врати. Ще ни оставят да действаме необезпокоявани.
	— Мислех си, че рано или късно ще имаме нужда от подобен план — кимна Кенспекъл. — Е, вярно, смятах, че това няма да стане през следващите _десетилетия_, но ето, нещата се развиха другояче, добре че не отложих разработката на вируса за по-късно.
	— Професорът казва, че вирусът не може да навреди на никого — радостно заяви Кларабел.
	— Вирусът се контролира на психично ниво — обясни Кенспекъл. — Ако стане ясно, че заразеният се кани да нарани себе си или някой друг, заболяването веднага го кара да потъне в дълбок сън. Направих каквото беше по силите ми да минимализирам риска от каквито и да било инциденти, но най-важното е, че нападенията на Останките и обладаванията ще бъдат смесени с ефектите от моя вирус, така че всичко ще изглежда като общо избухване на една-единствена заразна болест. Когато решим същинския проблем и заключим гадовете на сигурно място, аз анонимно ще подхвърля формулата за ваксината срещу вируса ми на неколцина млади и нахъсани смъртни лекари, които мечтаят да направят света по-добро място за живеене. Те ще спасят всички, ще станат герои и другите проекти, по които работят, начаса ще получат финансиране за още десет години напред. Както се казва, всички ще бъдат доволни.
	— А сега вече трябва да се заемем с решаването на същинския проблем — обади се Скълдъгъри.
	Валкирия остави купата с лековитата течност настрани.
	— Такова нападение е имало и преди — рече. — Разказвали сте ми. Преди години, в Кери.
	— През 1892-ра година беше — кимна Скълдъгъри. — Обладаха целия град. За залавянето им беше построен огромен Капан за души под планината Макгиликъдис Рийкс.
	— Какъв „рийкс“? — попита Флетчър.
	— Планинска верига в противоположната част на страната. Тази машина — Вместилището — е единствената ни възможност да спасим положението сега.
	— Добре — продължи Танит, — значи примамваме обладаните там, включваме машината, Останките биват изсмукани от човешките тела и затворени във Вместилището. Край на проблема.
	— Както обикновено — намеси се Чайна, — нещата са малко по-сложни. Първо, ще ни бъде малко трудно да примамим Останките на единственото място на света, където те _знаят_, че могат да пострадат. Веднъж се хванаха в капана, втори път обаче едва ли ще се хванат. Второ, напълно съм сигурна, че в момента на света няма човек, който да знае как изобщо _да задейства_ Вместилището.
	— Няма такъв човек — съгласи се Скълдъгъри, — не и жив. Гордън Еджли беше единственият от познатите ми, който знаеше отговора на този въпрос.
	— Мога да се поровя из бележките му — каза Валкирия. — В кабинета му са. Той записваше всичките си проучвания.
	Скълдъгъри поклати глава:
	— Много е опасно.
	— Флечтър ще ме телепортира, ще намеря всичко необходимо и ще сме се върнали след няма и три минути.
	— Всички заедно ще се телепортираме — отвърна Скълдъгъри.
	— Ъм, забелязала съм, че намирам неща по-бързо, когато съм сама.
	— Край на дебатите, казах.
	— Чайна е права — намеси се и Гастли. — Задействането на Вместилището е едно на ръка, но как ще накараме обладаните да се приближат до него?
	Скълдъгъри погледна Флетчър.
	— Колко човека можеш да телепортираш едновременно?
	— А — отвърна Флетчър. — Не знам. Десетима?
	— Ще се наложи да телепортираш доста повече от десетима. Ако примамим всички заразени на едно място, някъде на тясно, където да ги накараме да се докосват един друг, да бъдат свързани, може би да стъпят на някаква обща плоскост, например, ще можеш ли да ги телепортираш едновременно до Кери?
	Флетчър зяпна.
	— Две хиляди души? Две хиляди _зли_ човека?
	— Смяташ ли, че ще се справиш?
	— Не. Няма начин.
	— Но по принцип е възможно — продължи Скълдъгъри. — Пред очите ми Камерън Лайт телепортира цяла бална зала пълна с хора на другия край на света, без да му мигне окото.
	— Е, това го е можел Камерън Лайт — отговори Флетчър. — Аз практикувам само от няколко години. През половината време все още дори нямам представа как изобщо се получава телепортирането. Освен това никога не съм бил в Кери, а не мога да се телепортирам на места, които не съм виждал!
	— Да караме поред. Първо трябва да разберем дали можем да задействаме Вместилището. Флетчър, телепортирай нас осмината в дома на Гордън.
	Кенспекъл се заоглежда нервно:
	— Какво? И аз ли идвам?
	— Трябва да стоим винаги заедно — обясни Скълдъгъри.
	— Но аз не желая да ходя у Гордън! Противна ми е самата идея за телепортирането!
	— Извинявайте, професоре, но в случая нямам намерение да ви давам избор. Ще останем там само минутка.
	— Аз искам да се телепортирам! — заяви Кларабел с развълнувана усмивка. — Да си сменя ли обувките? Имам едни гумени ботуши с кравички по тях.
	— Обувките ти са идеални — каза Скълдъгъри. — Хайде всички, приближете се и се хванете за ръце. Флетчър?
	Флетчър изчака всички да се докоснат един до друг и в следващата секунда ярко осветената медицинска лаборатория се смени с мрачната гостна в дома на Гордън Еджли.
	— Ооо — простена Кенспекъл. — Не ми е добре.
	— Ще повърна! — засмя се Кларабел.
	— Чакайте ме тук — каза Валкирия. — Ще отида да надникна в кабинета.
	— Идвам с теб — каза Чайна.
	Скълдъгъри вдигна ръка.
	— Там горе няма нищо, което да представлява интерес за колекцията ти, Чайна. Валкирия ще се справи по-бързо сама.
	Чайна извъртя очи.
	— Все ме подозираш — но остана на мястото си.
	Валкирия забърза нагоре по стълбите, палейки всички лампи по пътя си. Беше късен следобед и вече беше мръкнало. Стигна до площадката, на която беше затворената врата към кабинета на Гордън. Момичето бързо прекоси помещението, нахълта в тайната стая и сложи пръст на устните си, когато образът на Гордън от ехо-камъка изплува пред очите й.
	Той повдигна въпросително вежда.
	— Гости ли имаме? — прошепна.
	— Всички са долу — прошепна в отговор Валкирия. — Гордън, имаме сериозен проблем. Останките са се освободили, а ти си единственият, който знае как може да се задейства грамадният Капан за души под Макгиликъдис Рийкс.
	— Останките са се освободили? Ама как, всичките ли?
	— Така изглежда. _Знаеш_ ли наистина как да активираш машината, с която можем да ги изловим?
	— Вместилището? Да, доста е просто. Трябва ви само един специален ключ, аз знам къде е. Как планирате да примамите обладаните там?
	— Още мислим по въпроса. Скълдъгъри предлага Флетчър да ги телепортира всичките едновременно в Кери, но Флетчър твърди, че не може да пренесе толкова много хора наведнъж.
	— Разбира се, че може. Трябва да прочете романа ми „Яко дим“. Това е не само една от най-добрите ми книги, пълна с опасности, напрежение и интриги, но е и носител на наградите „Брам Стокър“, „Хюго“ _и_ „Небюла“. Докато събирах материал за нея, проведох много интервюта с телепортатори. В романа има няколко глави, които могат да помогнат на Флетчър значително да разшири обхвата на възможностите си.
	— Гордън, да ти кажа, нямаме време за четене в момента.
	Чичо й поклати тъжно глава.
	— Това му е проблемът на съвременния свят — никой няма време за една добра книга.
	— Всъщност, проблемът на съвременния свят е, че Останките са на свобода и искат да избият всички.
	— Не знам. Все пак продължавам да мисля, че вече на никого не му се чете.
	— Гордън, искам да ми направиш една услуга.
	— За тебе всичко.
	Валкирия се поколеба.
	— Искам да дойдеш с мен и да поговориш със Скълдъгъри и останалите.
	— Всичко, освен това.
	— Време е да се завърнеш триумфално.
	— Не е време — отвърна Гордън.
	— Имаме нужда от теб.
	— Ще ти кажа всичко, което искате да знаете, а ти ще го кажеш на Скълдъгъри и другите. Така ти ще излезеш героинята.
	— Излизам героинята достатъчно често, Гордън. Нямаме време да вършим нещата, както ги вършим обикновено. Ти знаеш всичко, което ще ни бъде от полза в момента. От какво се страхуваш?
	— Страхувам се, защото аз не съм точно _аз_, Валкирия. Аз не съм Гордън, независимо колко упорито се преструвам на него. Аз съм просто един запис.
	— И смяташ, че предишните ти познати ще се разочароват от теб?
	— Не, не, аз просто… Ти се отнасяш към мен така, както си се отнасяла винаги, и аз ценя това много високо. Но в очите на всички други, в очите на старите ми приятели ще изглеждам… унизително. А моето его, колкото и могъщо и велико да е, няма да понесе подобен удар.
	— Няма да ни помогнеш заради егото си?
	— Мила ми племенничке, егото ми представлява голяма част от собствената ми _личност_, от това, което всъщност съм. Самоувереността се преминава в арогантност, а арогантността ме държи изправен, когато не ми е останала и капка сила.
	— Гордън, трябва да ни помогнеш. Трябва да се пожертваш.
	— Никога не съм си падал по саможертвите. Предпочитам малките, но навременни дарения.
	— Сигурна съм, че Останките се гласят да започнат да ме боготворят.
	Чичо й повдигна вежда:
	— Сериозно?
	— Ами ако това е пътят, по който ще се превърна в Даркесата? Ами ако запечатването на името _изобщо_ не може да промени бъдещето? Ами ако започна да върша ужасите, които ми предричат, именно защото две хиляди смахнати зли сенки _ми нареждат_ да ги върша? Не искам да убивам никого, Гордън. Не искам да наранявам родителите си. Моля те. Помогни ни.
	Гордън омекна.
	— Добре, Стефани. Хайде, да вървим при другите.
	Момичето взе ехо-камъка заедно с кутийката му.
	— Благодаря ти.
	Чичо й кимна. Момичето почука с пръст камъка, изображението примигна и се стопи, а тя пое надолу по стълбите. В гостната всички разпалено приказваха, обсъждаха идеи и планове. Когато Валкирия влезе, всички млъкнаха и я проследиха с поглед как оставя кутийката с камъка на масата.
	— Искам да се срещнете с един човек — каза малко нервно момичето. — Преди да го сторите обаче, искам да знаете, че никак не ми беше приятно да пазя всичко това в тайна.
	Тя почука ехо-камъка отново и Гордън изплува пред всички.
	— Здравейте — рече.
	Очите на магьосниците се разшириха. Челюстите им увиснаха. Само Скълдъгъри остана напълно спокоен.
	Гордън побърза да заговори:
	— Валкирия не е виновна. Аз настоявах да не казва на никого, че съм тук. Тя много пъти се опита да ме убеди да си променя мнението, но аз не исках. Предполагам, че се смущавах, срамувах се от сегашната си форма на съществуване. Не желая дори да си помислям да претендирам, че именно аз съм мъжът Гордън Еджли, когото някога сте познавали, но въпреки това бих искал да бъда от помощ в днешната беда. Отнасяйте се с мен като с книга или като с някакъв друг вид запис на информация.
	Гордън замълча и зачака укорите.
	— Време беше — рече Скълдъгъри.
	Сега беше ред на Гордън да се изненада.
	— Знаел си?
	— Разбира се.
	Валкирия се намръщи.
	— Знаел си? И как така?
	— Всеки път, когато имахме нужда от информация, която само Гордън би могъл да притежава — отговори търпеливо Скълдъгъри, — ти идваше тук, съвсем сама, и само след две минутки се връщаше с точния отговор.
	— Значи не си ми вярвал, когато ти казвах, че сама съм направила проучването по съответния въпрос?
	— Не.
	— Значи си мислел, че _мамя?_
	— Ами ти мамеше.
	— Но ти си си _мислел_, че мамя! Това е _по-лошо_ от факта, че наистина мамех! Значи си се _съмнявал_ в мен!
	— Логиката ти е смайващо сбъркана.
	— Защо не си казал нищо? — попита Гордън.
	— Ако бях прав — продължи Скълдъгъри, — ако Гордън наистина е направил копие на съзнанието си върху ехо-камък, бях убеден, че новата му, записана личност ще е много чувствителна по въпроса за идентичността си. Когато сам стигнеше до тази идея, ти по своя воля щеше да ми се обадиш. Бях готов да чакам. Радвам се да те видя, стари приятелю.
	Гордън примигна.
	— Аз… да. Аз също се радвам да те видя.
	Гастли се усмихна от отсрещния ъгъл на стаята.
	— Добре дошъл обратно. Бих ти стиснал ръката, ако можех.
	— Гастли, страхотно е да се срещнем пак — отвърна Гордън. — Чух, че известно време си бил статуя. Сега изглеждаш много добре. Чайна… По-красива от всякога.
	Усмивката на Чайна също беше топла:
	— Здравей, скъпи.
	Танит направи крачка напред. Облиза устни, а когато заговори, гласът й трепереше:
	— Аз съм — рече, — ваша голяма почитателка.
	— О — отвърна Гордън, очевидно поласкан. — Благодаря.
	— Чела съм всичките ви книги. Всичките. „И се възцари мрак“ е страхотна. Любимата ми е след „Флийс, полковникът страхливец“ и „Дъвкачът на мозъци“.
	— Винаги съм знаел, че Флийс е най-добрият ми персонаж. Вие трябва да сте Танит. Валкирия много ми е разказвала за вас, но аз бях слушал за подвизите ви още докато бях жив. Знаете ли, че един от разказите ми се основава върху сюжета на една история с ваше участие?
	Усмивката на Танит стана необятна.
	— Стига любезничене — обади се Кенспекъл. Танит кимна виновно и отстъпи назад. — Гордън, и аз се радвам да те видя, но нямаме време за празни приказки.
	— Обсъждахме работата ми — парира Гордън. — Това не са празни приказки.
	Кенспекъл въздъхна.
	— Все едно. Давайте да поговорим за нещо, което може да помогне в сегашното бедствено положение. Колкото повече време прекарваме в разговори колко страхотни или скапани са книгите ти, толкова повече хора загиват.
	— Разбира се — отвърна Гордън. — Веднага сменяме темата. Веднага след като всички тук се съгласят, че книгите ми са страхотни, а не скапани.
	— Окей, съгласни сме — изръмжа Кенспекъл. — Хайде сега да стане дума за нещо полезно.
	— Готово. Валкирия ми обясни плана ви и ми разказа за притесненията на Флетчър. Четири седмици интервюирах телепортатори за една от книгите ми и със сигурност мога да споделя всичко, което научих от тях. Задачата е лесно изпълнима. Ъм… здрасти.
	Докато Гордън говореше, до него се беше приближила Кларабел и в момента го зяпаше хипнотизирано от упор. Леко дъвчеше долната си устна, сякаш се мъчеше да реши някакво много трудно уравнение, после полека се приведе напред до момента, в който главата й потъна в брадичката на Гордън.
	— А — рече Гордън.
	— О, за Бога! — промърмори Кенспекъл. — Кларабел, спри веднага.
	Асистентката се изправи и започна да обикаля Гордън, изследвайки колко плътно и стабилно изглеждаше тялото му, подобно на холограма. Гордън от своя страна само се усмихваше и полагаше героични усилия да не й обръща внимание.
	— Можеш да научиш Флетчър как да телепортира хиляда души едновременно? — попита Скълдъгъри.
	Гордън кимна.
	— О, да. Не е до техника, нали разбирате. Всичко опира до настройката на съзнанието. Телепортацията е представа за състояние на света, която трябва да бъде разбрана и приета. Сигурен съм, че ако обясня на Флетчър нещата така, както бяха обяснени на мен, момчето ще схване същината и ще бъде в състояние да извърши онова, което се очаква от него, при това още утре.
	— Идеално. Чудесно е, че си пак с нас, Гордън.
	Гордън се усмихна, накани се да каже нещо скромно, но в този момент от челото му щръкнаха два пръста и се размърдаха насам-натам.
	— Кларабел — сърдито се обади Кенспекъл, — махни си ръката от главата на господин Еджли.
	Кларабел се нацупи и дръпна ръката си.
	— Следващият въпрос — продължи Скълдъгъри. — Вместилището.
	— Да, разбира се. То се задейства с помощта на ключ, който след финала на последния инцидент е бил разчупен на две половини, а те съответно са били скрити. Не си представяйте обикновен ключ: ключът за Вместилището представлява продълговат къс чисто злато с дължина и ширина колкото човешка длан. Резките, инкрустирани върху златото, задействат машината.
	— Знаеш ли къде са парчетата? — попита Скълдъгъри.
	— Едното се намира в Дрогеда — отвърна Гордън, — в църквата „Свети Петър“. Знам само, че е прикрепено към урната на Плънкет. Второто парче било скрито някъде в Нюгрейндж, докато впоследствие не го откраднал мъж на име Бургунд Дарлимпъл. В момента той живее в покрайнините на Мийт.
	— Дарлимпъл — намеси се Чайна. — Чувала съм за него. По време на войната беше съюзник на Меволент. Добър фехтовач.
	— Повече от добър — отвърна Гордън. — Майстор на меча. Когато войната свършила с поражение на неговата страна, той се адаптирал доста по-добре от много други, предвид ситуацията. При последния инцидент с Останки през 1892 година бил един от обладаните. Останката била извадена от него при Макгиликъдис Рийкс, заедно с всички други, но Дарлимпъл… След случката започнал да среща някои затруднения.
	— Какви затруднения? — попита Скълдъгъри.
	— Когато Останката бъде измъкната от някой обладан, след известно време човекът се събужда и не може да си спомни нищо от травматичното си преживяване. При някои случаи обаче у него остават смътни спомени _за усещанията_, докато е бил обладан. Дарлимпъл си спомня усещането, че докато е бил с Останката, не е бил сам, усещането, че е принадлежал към нещо по-голямо, по-важно от самия него. Оттогава досега той се опитва да си възвърне това усещане. Чака Останките да се върнат и е откраднал парчето от ключа, защото иска да е сигурен, че когато _рано или късно_ отново бъде обладан, никой вече няма да може да задейства Вместилището и да го раздели с любимата му гадинка.
	— А самата машина? — намеси се Чайна. — Виждал ли си я?
	Гордън поклати отрицателно глава.
	— Скрита е в тайна пещера. Не знам как да я намеря, нито дори как да стигна до нея. Но казват, че била смайващо съоръжение. Говорил съм с някои от магьосниците, които са участвали в построяването й и те ми разказаха достатъчно, че да възбудят въображението ми.
	— Защо не са ти казали как може да се стигне до нея? — попита Флетчър.
	— Вместилището е спасило света — отвърна Гордън, — било е последното, отчаяно оръжие срещу Останките. Когато ги победили, магьосниците, които боравили с него, положили клетва да го запечатат, така че никой да не може да го бърника излишно, да го разглобява или пък да го повреди. Единият от тях ми каза, че когато си имаш работа с магия, никога не можеш да разчиташ на това враговете ти, веднъж победени, да си останат победени или дори мъртви. Искали да са сигурни, че когато се наложи отново да се изправим срещу гадовете, ще разполагаме с оръжие.
	— Нямаме време за губене — намеси се Скълдъгъри. — Флетчър, върни ни в „Хибърниън“.
	Валкирия вдигна ехо-камъка и всички се хванаха за ръце. За едно мигване на окото бяха отново в медицинската лаборатория на професора.
	— Този път беше много по-добре — грейна Кларабел. — Повърнах съвсем мъничко, но го глътнах обратно.
	Скълдъгъри се обърна към Гордън.
	— Сигурен ли си, че можеш да научиш Флетчър на всичко необходимо?
	Гордън се усмихна и кимна.
	— Не би трябвало да е проблем.
	— Тогава започвайте веднага — продължи скелетът. — Първо обаче Флетчър ще телепортира Валкирия и Танит до Дрогеда, за да претърсят черквата и да донесат едната половина от ключа. Чайна, ти идваш с мен на гости на тоя тип Дарлимпъл.
	— Обожавам, когато започнеш да командваш — отвърна Чайна, а в гласа й не се долавяше и следа от сарказъм.
	— Гастли — продължи Скълдъгъри, — двамата с Флетчър тръгвате с колата към Макгиликъдис Рийкс. Гордън, ти ще отидеш с тях. Нали нямаш нищо против?
	Гордън примигна няколко пъти, а когато заговори, гласът му откънтя странно глухо:
	— Разбира се. Ще се радвам да помогна.
	Валкирия не каза нищо, но много добре разбра, че скелетът току-що беше направил на Гордън възможно най-големия комплимент — беше се отнесъл с него като с истински човек.
	— Най-добре се молете Гордън да успее да обучи момчето за няколко часа — рече детективът.
	— Той просто трябва да проумее фундаменталната истина, която се крие зад телепортирането — рече Гордън. — После вече ще бъде способен на всичко. Не би трябвало да е проблем.
	— Кенспекъл, боя се, че ще се наложи да използваме киното за щабквартира — продължи Скълдъгъри. — Когато Гастли и Флетчър стигнат Макгиликъдис Рийкс и момчето види мястото, двамата ще се телепортират обратно тук, ще примамим заедно обладаните вътре в лабораторията, ще ги накараме да се струпат на едно място, после Флетчър ще телепортира _всички ни_ — и тях, и нас — обратно до Вместилището.
	— Как ще ги примамим? — попита за пореден път Гастли. — Навън е хаос.
	Скълдъгъри поклати глава.
	— Не е чак такъв хаос. Погледни нещата така: Останките са били заключени без тела много дълго. През първата си нощ на свобода някои от тях малко са прекалили. Но всъщност те имат цел и тази цел е Даркесата. Ще започнат да се групират. Останките нямат водачи, но човешките им гостоприемници имат. Ако накараме водачите да ни преследват и да дойдат при нас, останалите ще ги последват. А истината е, че Ърскин или Страха рано или късно ще се досетят къде се крием. И _ще дойдат_ да ни търсят.
	— Радост неземна — рече Танит.
	— Трябва да измислим начин да осъществим физическа връзка между всички обладани — каза Флетчър.
	— Аз мога да помогна — обади се Валкирия. Всички се извърнаха към нея, момичето махна с ръка и сенките от стаята се заиздигаха и накълбиха подобно на мъгла, покорни на заповедта й. — Това е едно от основните упражнения в некромантията — каза. — Когато са разпръснати, сенките не могат да наранят никого, но служат като физическа връзка между обектите. Флетчър трябва да телепортира само мен и всички, които моите сенки докосват, ще дойдат с нас.
	— Помещението тук е сравнително малко — намеси се Чайна, — но ще успееш ли да оплетеш всички обладани?
	Валкирия се поколеба само миг.
	— Да — отвърна. — Ще успея.
	— Отлично — възкликна Скълдъгъри. — Гастли, приготви колата, тръгвате веднага щом Флетчър телепортира Валкирия и Танит. В това време ще ви трябват четири-пет часа да стигнете до Кери, дори и с гумите на Бентлито.
	Гастли примигна:
	— Позволяваш ми да взема Бентлито?
	— По-бързо е от твоя бус. Просто… грижи се добре за колата, чу ли?
	— Обещавам.
	Скълдъгъри замълча. Когато отново се обади, гласът му тежеше от неохота.
	— Нито драскотина.
	— Окей.
	— Нито _една_ драскотина, Биспоук.
	— Ти се съсредоточи върху задачата да сглобите ключа. Аз ще бера грижа за колата.
	— Аз съм всестранно развит, мога да мисля и за двата проблема едновременно. Окей, това е. Ако няма други въпроси, да се захващаме.
	Флетчър взе ехо-камъка от Валкирия.
	— Не се забърквай в бели, докато ме няма — рече. — Знам, че няма да можеш да издържиш на изкушението, но помни, че няма да мога да дойда да те спася.
	Валкирия се изхили.
	— Мога да изкарам няколко часа и без тебе.
	Момчето кимна, приведе се към нея и двамата се целунаха.
	— Моля те, пази се — прошепна Флетчър. Целувката му беше много по-нежна от хищния натиск на Сийлън. По-мека. По-сладка. По-топла. Момичето прогони насила мислите за вампира и целуна гаджето си още веднъж.
	— Ще се пазя — прошепна в отговор.
	После вдигнаха поглед, защото Гастли се прокашля и докосна татуировките на ключиците си. Гладка кожа скри белезите му и той смутено направи крачка към Танит.
	— Ъм — каза й. — Не умирай.
	— Няма — отговори Танит.
	— Когато всичко това приключи — продължи шивачът, — ще ти сготвя вечеря. Не е задължително да я харесаш, не е задължително да я ядеш, не е задължително дори да присъстваш, но имам намерение да я сготвя.
	Челото на Танит се набръчка:
	— На среща ли ме каниш?
	— Да, така мисля. Ще вечеряш ли с мен?
	Танит се усмихна с най-хубавата си усмивка.
	— С удоволствие — каза. После сложи едната си длан на гърдите на Гастли, с другата ръка докосна татуировките и дезактивира фасадното прикритие. Страховитите белези на шивача се оголиха, а русата магьосница се наведе и го целуна. Веднъж, по устните.
	— Обичам стек — каза му тихо. — Със стека не можеш да сбъркаш.
	— Стек да бъде тогава — промърмори Гастли.
	Отстъпи от Танит, а Валкирия се усмихна на приятелката си.
	— О, Господи — извъртя очи Чайна. — Надявам се Останките да ме убият _първа_.


>	41.
>	Главата в кутията

	Центърът на град Дрогеда беше осветен, но по уликите не се мяркаше нито един човек, който да оцени коледната украса. Беше твърде студено за разходки, платната бяха заледени и беше опасно и да се шофира. Флетчър остави Танит и Валкирия на главната улица, целуна бързо приятелката си и се обърна, за да целуне и русата магьосница. Валкирия го фрасна по рамото и той изчезна с престорено обидена физиономия.
	— Дори на очите ми е студено — рече Танит. — Лоша работа.
	Закрачиха бързо в опит да се стоплят.
	— Казват, че тази зима била най-студената за последните шейсет години — промърмори Валкирия. — Трябват ми вълнена шапка и ръкавички с един пръст.
	— Ръкавички — мечтателно повтори Танит. — Да висят от ръкавите ми, вързани на връвчица…
	— И наушници ми трябват — реши Валкирия. — От пухкавите. Ушите ми са червени, нали?
	Танит хвърли един поглед.
	— Да. Но не чак толкова червени, колкото носа ти. Ще помоля Гастли да ми ушие дрехи като твоите. Тогава само ръцете и лицето ми ще мръзнат.
	— Не ти ли е минавало през ум, че студуваш, защото… Как да ти кажа… Просто не носиш _достатъчно_ дрехи? Например защо не облечеш нещо под палтото?
	Танит се загърна по-плътно с палтото си.
	— Дизайнът на палтото ми е такъв, Валкирия, че не се предполага под него да има нищо друго, освен мен самата.
	— Тогава не се чуди, че мръзнеш.
	Стигнаха черквата. Сградата беше колкото внушителна, толкова и плашеща, шпиловете й се извисяваха в нощното небе като заострени копия. Вратите бяха заключени, но се отвориха с щракване, когато Танит ги докосна.
	Основното осветление беше угасено, така че вътрешността на черквата си беше направо страшничка. Подминаха гробница, на чиято каменна плоча бяха издълбани скелети, завити в савани. Вляво от масивния олтар се издигаше постамент за мощи, чиято централна част представляваше пиедестал, върху който беше поставена стъклена урна, инкрустирана със злато и заобиколена от високи свещи. Над урната се издигаше бронзова островърха конструкция, чийто връх се извисяваше на повече от три метра. В урната имаше мумифицирана човешка глава, кожесто-кафеникава, с празни очни гнезда и дребни жълти зъби. Танит се взря отблизо.
	— Кой е този? — попита.
	— Оливър Плънкет — осведоми я Валкирия. — През хиляда шестстотин и не знам си коя си година бил обесен, удавен и разсечен на четири затова, че проповядвал и разпространявал католицизма в Ирландия. Екзекутирали го англичаните, разбира се.
	— Разбира се — тържествено повтори Танит. — Ние на нашия остров ужасно съжаляваме за това.
	Валкирия кимна:
	— Така и трябва.
	— А защо главата му е изложена в черква? — продължаваше Танит.
	— Че къде иначе би могла да бъде изложена една глава?
	— Ами не ти ли се струва зловещо? Искам да кажа, _ние с тебе_ сме свикнали на тия неща, но тук идват обикновени хорица с надеждата да се помолят, да коленичат, да си помърморят и да се прекръстят и, не щеш ли, вдигат очи и какво да видят — нечия отсечена глава се мъдри в стъклена кутия насреща им! Доста мрачна атмосфера създава, да не споменавам, че лично на мен ми се вижда направо извратено.
	— Извинете? — обади се глас зад тях.
	Двете магьосници се обърнаха. Шкембест свещеник на средна възраст стоеше насред черквата и ги гледаше.
	— Аз съм отец Рейнолдс — обяви. — Мога ли да ви помогна с нещо?
	Валкирия отпусна ръце край тялото си, готова да изтласка въздуха в момента, в който забележи дори една черна вена на лицето на мъжа.
	— Отбихме се само за малко, господин Рейнолдс — рече момичето.
	Свещеникът се стегна.
	— _Отец_ Рейнолдс — отвърна.
	— О, извинете — помоли Валкирия. — А как ви е малкото име?
	— Казвам се отец Деклън Рейнолдс, а вие, млада госпожице, сте влезли с взлом в Божи храм.
	— Радвам се да се запознаем, Деклън — продължи Валкирия, подминавайки обвинението. — Аз съм Валкирия, а това е Танит. Може би ще можеш да ни помогнеш. Търсим един предмет: плоско парче чисто злато, дълго горе-долу колкото дланта ти. Да си го виждал?
	Свещеникът се намръщи срещу й:
	— Изгубили сте къс злато?
	— Не сме го губили — обясни Танит, — само го търсим. Един приятел ни каза, че може би е скрито някъде близо до главата в стъклената кутия. Допускаме, че това тука е единствената глава в кутия, с която разполагате, освен ако, разбира се, не сте скрили още някоя на някое тайно местенце.
	— Аз съм нов в енорията, но доколкото ми е известно, друга глава в стъклена кутия нямаме. Само тази ни е. Съжалявам, ако това е някаква шега, просто не разбирам кога трябва да ми стане смешно.
	— Плосък къс злато — повтори Валкирия. — Виждал ли си го?
	— Не знам за какво говорите — отвърна свещеникът и се обърна кръгом. — Вероятно ще обясните по-ясно проблема си на полицаите, когато пристигнат.
	Ако мъжът очакваше двете момичета да протестират или да се втурнат подире му, определено грешеше. Направи няколко крачки, но неканените му гостенки не реагираха въобще на заплахата му, така че той раздразнено се обърна и видя, че те са го забравили напълно и продължават с интерес да разглеждат кутията с главата.
	— Дръпнете се веднага от там!
	Валкирия прокара длани по основата на урната.
	— Момент само — рече.
	— Съдът не може да се пипа! — извика свещеникът и се втурна към тях. Юмрукът на Валкирия го улучи под брадичката. Мъжът залитна назад, коленете му се огънаха и той изгуби съзнание. Рухна и остана да си лежи неподвижен.
	— Ох — рече момичето. — Помислих, че е обладан!
	— Да, бе! — ухили се Танит. После притисна с ръка златната основа на урната и се чу едно тихо _щрак_. Русата магьосница натисна по-силно, завъртя пръсти по часовниковата стрелка, един плосък къс злато се отдели от инкрустацията и се плъзна право в дланта й.
	— Мътните ме взели! — промърмори си Танит. — Колко съм добра!


	Обадиха се на Скълдъгъри да му кажат, че са намерили едната половинка от ключа. Скелетът им заръча да тръгнат към автогарата на Дрогеда и да го чакат там.
	Навън улиците бяха все така мразовити и пусти. Пътната настилка блестеше, сякаш някой по невнимание я беше посипал цялата със ситни кристалчета. Паркираните коли бяха покрити със скреж, а предните им стъкла — направо заледени. Коледните лампички излъчваха неземно сияние в надигналата се мъгла, някъде в далечината се включи аларма.
	Валкирия и Танит закрачиха на юг към автогарата. Момичето вървеше със скръстени ръце, пъхнала длани под мишниците си. Ушите й замръзваха, носът й беше аленочервен и течеше. Стъпи на заледена локва, краката я подведоха и за трети път през последните десет минути се приземи по задник на тротоара. Танит я погледна през рамо и въздъхна. И на нея вече не й беше смешно.
	Пресякоха някакъв мост, като гледаха да не стъпват много-много по заледения тротоар. На платното се хлъзгаше по-малко. Досега не бяха чули дори шум от автомобили, не бяха мернали нито една кола да се движи по улиците. Автогарата беше осветена, автобусите стояха подредени отпред, тихи и студени. Танит бутна стъклената врата към чакалнята. Една старица вдигна поглед към тях от пейката, на която седеше.
	Валкирия предпазливо й кимна, а Танит се приближи до касите за билети. Там цареше същата тишина и студ, каквито властваха и навън.
	— Тук няма никого — рече старицата. — Проверих и в кабинетите по коридора. Празно е.
	Танит хвърли поглед към Валкирия и тръгна да се увери сама. Когато русата магьосница изчезна, възрастната жена премести поглед към момичето.
	— Гледахте ли новините? Ужасно, нали? Всички тези заразени хора.
	— Ужасно — съгласи се Валкирия.
	— Седя тук от часове. Опитах се да се свържа със сина ми, но той не вдига.
	— Просто телефоните не работят.
	— Така ли било? Надявам се момчето ми да е добре. Надявам се да не се е заразил. Той има деца. Едното е на десет, а другото — на четири годинки.
	— Сигурна съм, че са добре — отговори Валкирия.
	Старата жена направи усилие да се усмихне.
	— Просто искам да се прибера у дома. Всичко това не е на добре. Този град никога не е бил толкова тих. Къде са хората? Всички ли са болни? Човекът по новините каза, че заразените са склонни към насилие. Ако тук всички са болни, значи навън е много опасно. Искам просто да се прибера вкъщи.
	— Ние също.
	— Как се казваш, дете?
	Старицата не приличаше на човек, когото някоя Останка би искала да обладае. Не беше нито млада, нито здрава или пък силна. Беше дребничка, стопена, с побеляла коса и дори под дебелите дрехи, с които се беше увила, личеше колко е слабичка и крехка.
	— Казвам се Валкирия.
	— Какво необикновено име! Френско е, нали?
	— Ъм, скандинавско, доколкото знам.
	— Много е хубаво.
	Танит се върна.
	— Тук няма никого — обяви.
	— Нали ви казах — отвърна старицата. — В чакалнята съм от три часа и вие двете сте първите хора, които виждам. Благодарна съм, че не приличате на онези, които показаха по новините.
	— Къде живеете? — попита Валкирия.
	— В Дулик — каза жената. — Знаете ли го?
	— Видяхме указателни табели за него из улиците.
	— Автобусът за Дулик трябваше да замине в седем и десет, но отвън на паркинга нищо не помръдна. Никой не замина. Не видях и никакви шофьори. Не знам как да се прибера.
	— Всеки момент очакваме да дойдат да ни вземат с кола — каза Валкирия. — Бихме могли да ви…
	— Вал — прекъсна я Танит с напрегнато изражение.
	— Много сте мили — усмихна се старицата, — но не се притеснявайте за мен.
	— Не можем просто да я оставим тук — каза тихо Валкирия на Танит.
	— Защо не? — парира русата магьосница. — Никой няма да я пипне с пръст. Тук е в по-голяма безопасност, отколкото ако дойде с нас.
	— Тук е супер студено!
	— Е, и? Тя има ръкавици с един пръст — Танит се обърна към възрастната жена. — По принцип не би имало проблем да ви поканим с нас, но при настоящата ситуация не сме сигурни дали не сте заразена.
	— Аз? — възкликна изненадано старицата. — Виждате ли ме да тичам насам-натам и да наранявам хората?
	— Не. Но като нищо можете и да започнете.
	Старицата примигна срещу им, после някак си се смали и потъна в дебелите си дрехи.
	— И без това е по-разумно да остана тук. Синът ми сигурно ще ме търси.
	Танит си рамене и погледна към Валкирия.
	— Видя ли? Проблемът се реши.
	Електричеството угасна.
	— Чудесно — промърмори Танит в тъмното.
	Няколко секунди цареше пълен мрак. После очите на Валкирия започнаха да привикват и тя започна да различава очертанията на предметите. Също и фигурата на Танит, която се отправи към прозорците, за да надникне навън.
	— Целият град е тъмен — отбеляза тя. — На километри наоколо не се вижда светлинка.
	— Може би в кабинетите може да се намери фенерче — проговори старицата с уплашен глас.
	— Аз имам запалка — каза Валкирия и щракна с пръсти. Обви пламъка с шепа, прикривайки факта, че той гори направо върху дланта й.
	— О, колко хубаво — облекчено въздъхна старицата. — Не искам да ви се натрапвам, но дали наистина приятелят с колата, когото очаквате, не би могъл да вземе и мен? Никак не ми допада идеята да остана тук съвсем сама.
	— Сигурна съм, че ще измислим нещо — каза Валкирия. Виждаше Танит на трепкащата светлинка на пламъка. Приятелката й не изглеждаше никак доволна. — Ще ида да потърся фенерче.
	Валкирия се отправи към административния коридор, претърси две бюра, после заоглежда лавиците. Намери фенерче и натисна копчето. Лъчът прониза мрака в кабинета.
	— Намерих едно! — провикна се момичето.
	Чу как Танит започна да се дави и страхът я прониза от главата до петите. Втурна се към чакалнята. Старицата беше обвила тъничките си костеливи ръце около шията на русата магьосница.
	Валкирия изрева и се хвърли напред, а старицата изпсува на език, който момичето никога преди не беше чувало. Валкирия я връхлетя, но в последния момент крехкият юмрук на бабичката я фрасна така, че за малко не й откъсна главата. Фенерчето отлетя нанякъде, Валкирия го последва, инстинктивно се претърколи няколко пъти по пода, изправи се, без да е наясно какво точно става. Краката й леко трепереха и тя залитна, видя как старицата не спира да налага Танит.
	Дланта на момичето замахна рязко, въздухът затрепери, бабичката се изстреля настрани и се преметна няколко пъти. Танит остана на пода в безсъзнание.
	— Не можеш да избягаш — обади се старата жена. — А и няма причина. Очаква те славна съдба.
	— Това не е моята съдба — кипна Валкирия и пристъпи крачка напред. — А дори и да е, аз я промених. Бъдещето няма да се случи така, както си го представяш.
	— Ние точно затова дойдохме — обясни жената. — Дойдохме, за да се уверим, че нещата ще станат точно така, както трябва да станат. Даркесо, ние бяхме безполезни. Ние бяхме едно нищо. Бяхме гняв и омраза, и злъч. Но сега? Сега имаме цел. Сега имаме бъдеще. С теб.
	— Ако искате да ви бъда водач, защо да не започнем още сега? В задния си джоб имам чифт белезници. Искам да си ги сложиш.
	Старицата се позасмя и поклати глава.
	— Трябва да ти покажем пътя — каза, — и ти ще проумееш силата си и доброволно ще приемеш короната си. Едва тогава ние ще ти се покорим. В момента обаче все още си мислиш, че си Валкирия Каин. Все още мислиш за приятелите си. Като тази тук например — старата жена коленичи до Танит и погали косата й. — Позволи ми да бъда твоя приятелка. Ще напусна това грохнало тяло и ще вляза в младата магьосница тук. Такава прекрасна форма, такова красиво лице, цялата е твърда, силна, жилава. Всичките тези мускули, всичките тези кожи.
	— Спри да говориш за нея — пресече я Валкирия. — Отвратително е.
	Старицата се нахвърли върху Танит, но русата магьосница рязко я удари и я събори. Валкирия също скочи, сграбчи обладаната изотзад, обви шията й с ръка и започна да я души. Старата жена се замята като риба на сухо, но Валкирия не пускаше. Не искаше да я наранява, не искаше да причинява на женицата истинска болка, просто искаше да я приспи за малко. Стегна още хватката си, тялото на обладаната омекна и главата й се отпусна напред. Валкирия я обърна леко на една страна, положи на пода и се изправи.
	— Господи — рече глухо. — Пребих пенсионерка.
	— Зла пенсионерка — поправи я Танит и с кашлица се заизправя едва-едва на крака. — Какви ги говореше това същество? Нещо ми се счу за Даркесата?
	— Да. За Даркесата. Просто празни дрънканици. И половината не можах да разбера. Добре ли си?
	— Всичко е наред. Само малко ми се вие свят. Страхотно дясно кроше! За бабичка.


>	42.
>	Урокът започва

	— Да телепортираш хиляда души едновременно не е чак толкова различно от това да телепортираш само един човек — обясняваше Гордън, докато пътуваха по пустата магистрала. — Усилието, същинската магия, необходима за това, се съсредоточава върху задачата да се отвори процеп в пространството. Колко ще бъде широк този процеп не е от значение.
	— Какъв процеп? — попита Флетчър.
	— Знаеш ли изобщо как действа способността ти?
	Флетчър не можеше да издържа да гледа Гордън, докато бяха в движещата се кола, затова държеше очите си приковани към предното стъкло.
	— Разбира се. Помислям си за някое място, на което вече съм бил, и в следващия миг се озовавам там. Изобщо не отварям никакъв процеп в пространството.
	— Всъщност, точно това правиш. Емет Перегрин веднъж ми обясни как е успял да проумее цялата работа и аз мисля, че думите му много ще ти помогнат. Ъм, Флетчър, не искам да звуча като даскал или нещо такова, но би ли бил така добър да ме гледаш в очите, докато ти говоря?
	— Прощавай — отвърна момчето, — но не мога. От теб ми прилошава.
	Гастли се намръщи:
	— Как така Гордън ще те кара да ти прилошава?
	— Ами той все някак си се изплъзва извън автомобила.
	— Не съм виновен — отвърна Гордън. — Понякога не виждам кога наближаваме завой, а и Гастли не ме осведомява кога сменя скоростите.
	— Извинявай — обади се Гастли.
	— Няма нищо. Флетчър, обещавам да се постарая да не мърдам много. Погледни ме.
	Флетчър издиша, кимна и се обърна към Гордън.
	— Окей — рече. — Продължавай.
	Гордън се усмихна, в този момент Бентлито подскочи на някаква бабуна и лицето на безплътното тяло на писателя потъна напълно в задната седалка. Трябваше да се наведе напред, за да стане отново видим. На Флетчър му се повдигна.
	— Вместо да се фокусираш върху разстоянието, което трябва да пропътуваш — рече Гордън, — мисли така: ти всъщност изобщо не се движиш.
	— Не се ли движа?
	— Ти използваш способността си да останеш напълно неподвижен, а целият свят всъщност се завърта около теб, докато се нагласи така, че ти да се окажеш на мястото, на което искаш да бъдеш.
	— Ъм…
	— Точно като мен в момента. Аз съм вързан на ехо-камъка, самият ехо-камък се движи, но _аз_ всъщност не се движа. Светът се движи около мен. От време на време и _през_ мен. В твоя случай, Флетчър, самата тъкан на съществуващото се мести и се нагажда спрямо желанията ти. Сигурен съм, че човек с твоето самочувствие няма проблем да приеме идеята, че вселената се върти около него.
	— А, в това съм сигурен!
	Гордън се усмихна.
	— Чувството ми е познато. Емет казваше, че просто оставял светът да си се върти, докато той само си стоял неподвижно. Съсредоточавал се върху мястото, на което искал светът да спре, и толкоз. Не се затормозявал с мисли за разстоянието, за това колко хора води със себе си или колко голям товар трябва да пренесе. Виждал крайната точка на пътуването като ясен, неподвижен маркер насред един водовъртеж и просто изчаквал тя сама да дойде при него. Разбираш ли?
	— Ами… Май да.
	— Хубаво. Да разбираш означава да си направил първата крачка. Втората е да приемеш онова, което си разбрал. А когато приемеш фактите, възможностите стават безкрайни.


>	43.
>	Който нож вади…

	Къщата на Бургунд Дарлимпъл не беше хубава. Ако зависеше от Чайна, тя би я определила като съборетина на границата на окончателното срутване. Стърчеше си самотно — едно бунгало край пуст път. От два прозореца се процеждаше болнава светлина. Дворът представляваше джунгла от буренаци и високи треви. В интерес на истината, Чайна не можеше да види кой знае какво от пейзажа в тъмното и беше искрено благодарна за това. За мизерията нямаше извинение.
	Валкирия се обади, точно когато Скълдъгъри изключи двигателя на буса. Чайна изчака, докато разговорът по телефона приключи. Очевидно първата част от ключа е била намерена. Скелетът нареди на момичето двете с Танит да го чакат, после активира фасадната си татуировка и кимна на Чайна. Двамата слязоха и се отправиха към къщата.
	Входната врата беше открехната.
	— Махайте се! — долетя отвътре мъжки глас.
	Скълдъгъри и Чайна спряха, на фалшивото лице на скелета се изписа усмивка.
	— Здравей, Бургунд — рече детективът.
	— Аз не съм Бургунд — рече мъжът отвътре. — Аз съм някой друг. Махайте се.
	— Бургунд — повтори Скълдъгъри, — искаме само да си поговорим. Отдели ни една минутка и си тръгваме.
	— Аз не съм Бургунд!
	— Ти си Бургунд Дарлимпъл — изрече Чайна. — Майстор на меча и герой от войната.
	Смехът на мъжа прозвуча като лай.
	— Герой от войната? Никой не ме смята за герой от войната!
	— Е — рече Чайна и прекрачи вън от сенките, за да може мъжът да види лицето й, — зависи на коя страна си воювал.
	Настъпи миг тишина, после гласът дрезгаво каза:
	— Ти си Чайна Сороуз.
	— Да, а това е Скълдъгъри Плезънт. Ако имаш малко време, бихме искали да си поприказваме с теб за Останките.
	— Аз… Имам време…
	— Може ли да влезем? — попита Скълдъгъри.
	— Ами… може. Но не позволявам вкъщи да се внасят оръжия. Въоръжени ли сте?
	— Не.
	— Покажете ми. Разтвори си сакото.
	Скълдъгъри се поколеба.
	— А — рече, — имаш предвид дали сме _въоръжени_. Да, аз съм въоръжен. _Мъничко_ въоръжен съм. Имам само един пистолет. В ръцете на точните хора би могъл да бъде наречен оръжие.
	— Извади го и го остави отвън.
	Скълдъгъри с мърморене се подчини.
	— Окей — рече гласът. — Влизайте.
	Стъпиха на верандата. Старите гнили дъски изскърцаха под тежестта им. Скълдъгъри бутна входната врата и я отвори. Посрещна ги мъждиво осветена зала. В мига, в които прекрачиха прага, фалшивото лице на скелета се нагъна на вълнички и се оттегли, оголвайки черепа му. Детективът се закова на място и погледна Чайна.
	— Внимавай — рече й тихо. — Къщата е изолирана.
	Чайна също го усети с първата крачка — невидимите татуировки, които украсяваха тялото й, угаснаха и силата им пресъхна.
	— Вътре, вътре — обади се мъжът.
	Закрачиха бавно и влязоха в гостната. Беше изненадващо голяма, почти без никакви мебели. Огромна маса за хранене в средата с няколко стола около нея. Една-две лампи. Това беше всичко. Стените обаче бяха украсени с безброй разновидности на фехтовачни мечове, шпаги и рапири. За разлика от прахоляка наоколо, остриетата им лъщяха, прекрасно поддържани.
	Бургунд Дарлимпъл седеше на най-отдалеченото място на масата. Беше доста кльощав, имаше нужда от подстрижка и от едно хубаво бръснене, а вероятно и — помисли Чайна — от един най-обикновен душ.
	— Аз съм Бургунд Дарлимпъл — рече нервно мъжът.
	— Имаме нужда от помощта ти — започна направо Скълдъгъри. — Знаем за историята ти с Останките, знаем какво влияние е оказала върху целия ти живот.
	— Окей — бавно рече Дарлимпъл. — Слушам те.
	— Знаем също, че си намерил едната половинка от ключа, който задейства Вместилището.
	— Досега щях да съм издирил и втората половина — кимна Дарлимпъл, — но хората спряха да разговарят с мен преди десет-петнайсет години и вече никой не иска да отговаря на въпросите ми. Защо питате? Какво искате?
	— Искаме да ни дадеш твоята половинка от ключа — изрече Чайна.
	Гласът на Дарлимпъл изстина:
	— Не. Не. Пазя я, за да не може вече никой да плени Останките. Ако можех, досега щях да съм унищожил парчето злато, но то е доста издържливо. Защо ви е притрябвало?
	Скълдъгъри килна глава на една страна:
	— Не знаеш ли?
	— Щях ли да питам, ако знаех?
	— Трябва да включим Вместилището, Бургунд. Останките са на свобода.
	Дарлимпъл се втренчи в Скълдъгъри и мълча няколко протяжни мига.
	— Къде… — изрече най-после и гласът му прозвуча като глас на човек, който има нужда от глътка вода. — Къде са?
	— Трябва ни половинката от ключа, Бургунд.
	— Мислех, че я искате само за да я изследвате или нещо подобно. Да я подложите на опити, да установите какво представлява, как работи… Но да _използвате_ Вместилището? Защо да ви помагам? Аз точно този момент чакам през целия си живот!
	— Не искам да те заплашвам в собствения ти дом — рече Скълдъгъри, — затова какво ще кажеш да излезем за малко отвън, за да мога да те заплаша там с чиста съвест?
	— Отвън? — изсумтя презрително Дарлимпъл. — Вън, където можете да използвате магията си? Където можете да ме замерите с огън и после да свалите половинката от ключа от овъгления ми врат?
	— А, значи я носиш на врага си?
	Дарлимпъл отиде до стената и взе от там един меч.
	— Искаш половинката? Ела си я вземи.
	— Много по-лесно ще бъде, ако ми я дадеш.
	— Хайде! — изръмжа Дарлимпъл. — Да те видим колко струваш.
	— Наистина не ми се ще — рече Скълдъгъри.
	— Ако ме победиш, можеш да вземеш ключа от обления ми в кърви труп!
	— Нали ти казвам, че перспективата никак не ме привлича.
	— Да видя острието ти!
	Скълдъгъри въздъхна, отиде до колекцията на стената и взе един меч с ръкохватка, инкрустирана със скъпоценни камъни. Дарлимпъл прекрачи напред и внезапно нападна. Остриетата се сблъскаха и Дарлимпъл започна да обикаля дебнешком около скелета.
	— Наистина не е необходимо да го правим — обади се Скълдъгъри. — Не ти желая злото. Ни най-малко.
	— Аз пък ти желая злото — изръмжа Дарлимпъл. — Много даже ти го желая. Направо ти е бедна фантазията.
	— Ти си много странен тип.
	Чайна наблюдаваше схватката. Дарлимпъл мушна три пъти рязко напред. Скълдъгъри парира първите две атаки, а от третата отскочи встрани, замахвайки с контраудар, който Дарлимпъл лесно парира. Отново и отново се нападаха, остриетата бляскаха и пееха при всеки сблъсък. Дарлимпъл държеше едната си ръка сгъната високо зад гърба си в класическата фехтоваческа стойка. Свободната ръка на Скълдъгъри беше ниско пред тялото му — много непредставително, но значително по-практично.
	— Добър си — рече Дарлимпъл.
	— Безкрайно си любезен — отговори скелетът.
	— Не съм се дуелирал с толкова добър противник от повече от сто години.
	— Много мило от твоя страна.
	— Не се ласкай толкова. Всъщност, аз _изобщо_ не съм се дуелирал с никого през последните сто години.
	Дарлимпъл натисна, Скълдъгъри заотстъпва, едва успявайки да държи свистящото острие на противника далеч от тялото си.
	— Остарял съм — продължаваше Дарлимпъл. — Изгубил съм форма. Стойката ми е изцяло погрешна.
	— На мен ми изглежда добра.
	— Отпуснал съм се — Дарлимпъл подпря острието на Скълдъгъри, приведе го към пода и замахна към главата на скелета. Скълдъгъри рязко се дръпна, препъна се и падна. — В най-добрите си години досега щях да съм ти отнесъл главата.
	Скелетът се надигна и се изправи на крака.
	— Сигурно се чувстваш неудобно да се представяш толкова зле пред непознати.
	— Имаше времена в живота ми, когато дуелът беше единственото, което имаше смисъл.
	— Е, всеки има нужда от хоби.
	— Да, имаше смисъл, но въпреки това беше изгубено време — Дарлимпъл почти изхлипа. — Самотно време — Скълдъгъри нападна, опитвайки се да се възползва от раздвоеното внимание на противника, но не можа да пробие защитата на Дарлимпъл. — И тогава Останката влезе в мен и самотата си отиде — мъжът рязко замахна и сряза ръкава на Скълдъгъри.
	Скелетът бързо отстъпи.
	— Но ти не си спомняш нищо от обладаването — каза.
	— Подробностите не са необходими. Спомням си _чувството_. Чувството да бъдеш най-после _цял. Завършен._ Това си спомням. Това е, което ми липсва. Това е, което искам да ми се случи отново.
	— Пробвал ли си някога да се сприятеляваш с други хора?
	Дарлимпъл изръмжа хищно, запристъпва бързо напред, острието му търсеше Скълдъгъри, който полагаше отчаяни усилия да се изплъзва от сипещите се удари.
	— Подиграваш ми се.
	— Нищо подобно — настоя скелетът, докато продължаваше да отстъпва.
	— Присмиваш ми се.
	— Смятам, че е грубо човек да се присмива на мъж с гол меч в ръката.
	Остриетата отново се срещнаха и Дарлимпъл рязко извъртя китката си. Мечът на Скълдъгъри изхвръкна от хватката му и скелетът трябваше да се хвърли на пода, за да избегне поредния убийствен замах. Детективът се претърколи встрани, за да си отвори малко свободно пространство.
	— Бургунд — тихо рече Чайна и свали от стената една рапира. — Дали би възразил аз да заема мястото на Скълдъгъри за времето, оставащо до финала на този дуел?
	Дарлимпъл се огледа и присви очи.
	— Това, че съм влюбен в теб, не означава, че ще пожаля живота ти — предупреди той. — Знам какво представляваш. Това не е истинска любов.
	— Разбира се, че е истинска — отвърна магьосницата и размаха рапирата, за да провери баланса. — Всяка любов е истинска — нападна, бърза като змия, но Дарлимпъл отби удара. — Иначе не би била любов, нали? Не би имала смисъл. Разхищение на време и енергия. А аз мразя разхищението.
	Сега беше ред на Скълдъгъри да гледа как Дарлимпъл напада Чайна, а тя парира, как после му отговаря със замах и мушкане, които _той_ на свой ред парира, да слуша пронизителните удари на остриетата едно в друго, изграждащи свой ритъм, докато телата на дуелистите се движеха елегантно из помещението.
	— Искаш да ме объркаш — каза Дарлимпъл.
	— Няма такова нещо. Любовта, която чувстваш, е искрена и истинска. Фактът, че не е споделена, не намалява важността й дори на косъм.
	— Ти не ме обичаш — изсумтя Дарлимпъл.
	— Нали точно това ти казвам.
	Мъжът направи крачка напред.
	— Ако знаеше какво е усещането, нямаше да се биеш сега с мен. Усещането, когато тялото си е съд, в който е влязла Останка. Тогава няма да имаш нужда от евтините си трикове, с които караш хората да се влюбват в теб. Просто няма _да се нуждаеш_ от ничия любов.
	Чайна отстъпи, без да спира да отблъсква ударите му. Качи се леко на един от столовете, после стъпи върху масата, Дарлимпъл я последва, звънът на остриетата се издигна до кресчендо. Отгоре беше опасно, нямаше място за маневри, а ударите на Дарлимпъл ставаха все по-ожесточени и точни. Чайна беше наистина впечатлена. Китката дори започваше да я наболява.
	С ъгълчето на окото си мерна как Скълдъгъри вдигна меча си и закрачи към масата.
	— Бургунд — рече скелетът. — Аз твърдо вярвам в честните схватки. Наистина. Но ние не сме дошли тук, за да изгубим двубоя. Дойдохме да вземем половинката от ключа, която ти си откраднал, и нямаме никакво намерение да си тръгнем без нея. Така че, боя се, ще трябва да включим в боя някои мръсни номера.
	Докато Дарлимпъл парираше атаките на Чайна, детективът посегна в опит да го мушне в крака, но острието на мъжа се стрелна и отби подлото нападение.
	Чайна примигна и пак атакува, Скълдъгъри направи втори опит да нарани Дарлимпъл, но мечът на стария фехтовач отново се премести с неуловима за окото скорост, отблъсна замаха на скелета и пак се върна към основната си противничка. Ако не го беше видяла с очите си, магьосницата нямаше да повярва, че подобна скорост е възможна.
	— Не е лесно да те измами човек — промърмори Скълдъгъри.
	Дарлимпъл скочи на пода. Чайна го последва, докато скелетът обикаляше и избираше подходящ момент за атака. Двамата едновременно притиснаха Дарлимпъл, а той се защитаваше с плашеща пъргавина и ловкост. Чайна му мина отляво, а Скълдъгъри — отдясно, боят продължаваше, но дори и при обединени сили двамата не успяваха дори да одраскат Дарлимпъл. Развоят на събитията започваше да става неприемлив. Чайна можеше всеки момент да започне да се поти!
	Тя се наведе напред с дълбок мах, който мъжът парира, но магьосницата премести острието светкавично и бодна пак с удар, който за малко не откъсна ръката на Дарлимпъл от китката. Сега майсторът фехтовач заотстъпва. Скълдъгъри нападаше ниско, а Чайна — високо, после се размениха, после отново се размениха, пречейки на Дарлимпъл да предвиди следващите им движения.
	— Предай се — рече Скълдъгъри.
	Дарлимпъл не отговори веднага, твърде зает да се защитава.
	— Изглежда ме победихте — каза най-после.
	— Така изглежда, да. Но ако е вярно, защо се усмихваш?
	— Защото — отговори Дарлимпъл, — знам нещо, което вие не знаете.
	— И какво е то? — попита Скълдъгъри.
	— По принцип аз не съм десняк — отвърна Дарлимпъл и прехвърли меча в лявата си ръка. Чайна изруга и рязко заотстъпва пред удвоената сила на ударите на противника, а Скълдъгъри извика, когато острието отнесе парченце кост от дясната му ръка. Чайна замахваше отчаяно, за да държи Дарлимпъл на разстояние, но неговият меч се движеше много по-бързо от нейния и тя усети, че губи равновесие. Падна и се подпря на една ръка, продължавайки да се дуелира с другата, докато се мъчеше да изпълзи встрани.
	Скълдъгъри нападна Дарлимпъл в гръб, мъжът се завъртя и прободе скелета в гърдите. Скълдъгъри застина и сведе поглед към острието, пронизало дрехите му. Дарлимпъл завъртя злобно рапирата и я изтегли навън, одрасквайки гръдната кост на детектива, а Скълдъгъри изви от болка и се свлече на пода.
	Чайна замахна към врата на Дарлимпъл, но фехтовачът се наведе, извъртя се, острието му се сблъска с нейното и изведнъж ръката на Чайна се оказа празна. Мъжът я изрита в гърдите и магьосницата падна.
	Дарлимпъл се надвеси отгоре й и опря връхчето на рапирата до гърлото й.
	— Ето — рече, леко задъхан. — Победена си. Сега _ти_ ще отговаряш на _моите_ въпроси. Къде са те? Къде са Останките?
	— Не знам — отвърна Чайна.
	Острието се притисна в кожата й.
	— Говори или ще те убия.
	Скълдъгъри все още лежеше на пода, свит на кълбо, с ръце, обвити около раненото му тяло. Чайна въздъхна.
	— Добре. Ще ти кажа. Но ако просто си беше включил телевизора или радиото, щеше сам да си узнал отговора отдавна.
	— Нямам доверие на модерните технологии — информира я Дарлимпъл.
	— Защо ли не съм изненадана? В такъв случай си пропуснал новините за десетки случаи на безредици из цял Дъблин. Из цяла Ирландия.
	Ченето на Дарлимпъл увисна.
	— Всичките са на свобода? Останките? Всичките Останки? Това е… Това е…
	— Това е, което си чакал цял живот?
	Очите на мъжа се наляха със сълзи.
	— Да.
	— Чакаш го повече от сто години?
	Той бързо закима.
	— Да.
	— Тогава тази вечер е най-щастливата в живота ти, Бургунд. По-добре побързай, иначе всички Останки ще си намерят гостоприемници и няма да остане нито една, която да обладае теб.
	— Да — погледът на мъжа се размъти. — Да. Аз… Трябва да тръгвам вече.
	Връхчето на рапирата се отмести, Чайна нападна, скъпият й ботуш се заби в коляното на Дарлимпъл. Той падна, Скълдъгъри скочи, сграбчи въоръжената му ръка и я заизвива зад гърба му, докато я счупи. Дарлимпъл изрева и изпусна меча, а скелетът го изрита надалеч.
	— Дай ми половинката от ключа — изрече Скълдъгъри, а гласът му беше леден, нечовешки.
	Дарлимпъл хлипаше от болка. Опита се да побегне, но Скълдъгъри го препъна. Стъпи върху счупената ръка на мъжа и натисна. Дарлимпъл запищя пронизително и след миг просто припадна. Чайна се изправи бавно, докато Скълдъгъри претърсваше фехтовача. След малко напипа половинката от ключа, закачена на верижка около шията на мъжа.
	— Добре ли си? — попита скелетът Чайна, докато оглеждаше златния къс.
	— Да — отвърна тя. — Ти как си? Той те нарани сериозно, както видях.
	— Просто драскотина.
	— Драскотина, която те накара да си изгубиш цялото чувство за хумор?
	Скелетът вдигна поглед.
	— Само временно, уверявам те. Вече съм съвсем добре. Имаме едната половина от ключа, другата е у Валкирия. Може дори да се преборим и да излезем победители от цялата работа, въпреки всички неблагоприятни обстоятелства.
	Чайна сви рамене.
	— И по-странни неща са ставали.


>	44.
>	Обсадата на кино „Хибърниън“

	Скълдъгъри и Чайна пристигнаха в Дрогеда и Танит и Валкирия побързаха да се напъхат в топлия бус. Танит веднага разказа как Валкирия пребила един свещеник и една безобидна старица. Чайна се разсмя, а скелетът подаде на Валкирия втората половинка от ключа, която бяха взели от Дарлимпъл. Момичето притисна двете части една към друга, те се съединиха и се оказа, че е невъзможно да бъдат отново разделени.
	Излязоха на магистралата и караха, без да срещнат други коли чак до разклона за Балбригън, където два автомобила бяха спрени на средата на платното. Вратите им зееха и наоколо нямаше жива душа.
	— Катастрофа? — обади се Танит, докато бавно подминаваха изоставените коли. Валкирия не видя следи от сблъсък и внезапно я изпълни неприятното чувство, че някой ги наблюдава.
	Скълдъгъри натисна газта.
	— Няма да спираме — каза. — За никого.
	Танит и Валкирия премълчаха.
	Стигнаха центъра на Дъблин и се понесоха по пустите улици, без да обръщат внимание на светофарите. Пред Тринити Колидж един снегорин беше спрян край платното с работещ двигател и включени фарове. От шофьора нямаше и следа. Докато заобикаляха „Сейнт Стивънс Грийн“ видяха към тях да тича човек, размахал бясно ръце. Валкирия отвърна поглед от него, бусът го подмина и той остана някъде назад.
	Градът край тях бе мъртъв, задушен от студ и от страх.
	— Блокада — каза Скълдъгъри и фасадната татуировка покри лицето му.
	Валкирия надникна и видя мигащите сини светлини на спрените напряко през платното полицейски коли. Четирима полицаи със светлоотражателни жилетки им махаха да спрат.
	Валкирия и Танит легнаха на пода между задните седалки. Бусът спря, а сърцето на Валкирия биеше бясно. Тя чу как прозорецът откъм страната на детектива се спусна, после как единият от полицаите поиска от Скълдъгъри шофьорската му книжка. Чайна попита какъв е проблемът. Полицаят със заекване й отговори, че става дума просто за рутинна проверка и че място за тревога няма. Смаяното обожание, с което мъжът реагира на присъствието на Чайна, си беше напълно нормално. Добро начало. Но когато Скълдъгъри обясни, че не носи шофьорската си книжка, полицаят му нареди да слезе от буса.
	— Нещо случило ли се е? — попита скелетът.
	— Просто слезте от буса, господине — отвърна полицаят.
	— Не съм карал с превишена скорост, полицай.
	— Господине — прекъсна го мъжът и в гласа му вече се долавяше раздразнение, — искам да слезете от буса. Можете или да се подчините доброволно, или ще ви измъкнем насила и ще ви арестуваме.
	— Няма нужда от заплахи — отвърна Скълдъгъри. Валкирия чу как вратата се отвори и детективът слезе. Вратата се затвори.
	— Четирима са — прошепна Чайна. — Един до моя прозорец и трима около Скълдъгъри.
	Почукване на стъклото до Чайна. Магьосницата свали прозореца.
	— Здрасти — чу Валкирия гласа на полицая.
	— Здравейте — отвърна Чайна. В тона й се долавяше усмивка.
	Валкирия забеляза, че Танит се премести с няколко сантиметра. Светлината от уличните лампи блесна за миг, отразена в стоманата на голото острие в ръката й. Момичето преглътна.
	Отвън се чу кратък вик, после нещо се тресна отстрани в буса, в същата секунда Чайна отвори вратата от своята страна с един премерен ритник. Звукът, с който вратата цапардоса полицая по главата, не можеше да бъде сбъркан с нищо. Без да слиза, Чайна внимателно дръпна вратата и я затвори, Скълдъгъри пък се върна на шофьорското място и настъпи газта.
	— Проблеми? — попита Танит и седна нормално.
	— Разреших ситуацията с няколко дипломатични реплики — отвърна скелетът.
	Валкирия надникна през задното стъкло към сгърчените тела на полицаите на асфалта.
	— Обладани ли бяха?
	— Едва ли — каза Чайна. — Не ми се видяха особено силни.
	— Достатъчно е Останка да е обладала някой влиятелен човек с власт в града — обади се детективът. — По всичко изглежда, че цялата полиция е на крак и търси именно нас. Сега се дръжте — ще караме още по-бързо.
	Педалът на газта потъна до ламарината и бусът с рев се понесе напред.


	Докато стигнат „Хибърниън“, Валкирия вече беше уплашена и потисната. Тревожеше се за родителите си, естествено, но за първи път в живота си се тревожеше и за братовчедките си. Чудеше се как ли се справят близначките с това, което им се беше наложило да узнаят през последните двайсет и четири часа. Събитията, на които бяха станали свидетелки, заедно с безумието, развихрило се из града, а и из цялата страна, бяха достатъчни да пречупят _всеки_, особено пък две бездруго пренапрегнати тийнейджърки.
	По радиото съобщаваха, че по разбираеми причини цялата страна е изпаднала в пълна паника. Властите бяха заринати със сигнали за изчезнали хора. Някои от коментаторите твърдяха, че става дума за вирус, засягащ нервната система, други настояваха, че Ирландия е жертва на атака с биологично оръжие, трети пък обясняваха — това беше любимата версия на Валкирия — че болестта е Божие наказание, изпратено, защото хората спрели да ходят на църква. Някои от безредиците определено бяха предизвикани от Останки, но други очевидно се дължаха на вируса на Кенспекъл.
	И двете причини обаче произвеждаха еднакъв ефект. Хората не смееха да излязат на улицата, стояха си по къщите с плътно затворени врати и прозорци, изолирайки се напълно дори от съседите си. Съобщаваше се за екипи от хора в бели лабораторни биозащитни костюми, които кръстосват градовете и събират проби. Цялата страна беше полудяла, а останалата част от света чакаше със затаен дъх дали болестта няма да нападне и тях.
	Скълдъгъри паркира буса на Гастли срещу киното така, че да не бие на очи. Четиримата се увериха, че никой не ги наблюдава, след което притичаха до заключения заден вход на сградата. Скритата там камера ги снима и след секунди вратата се открехна. Вмъкнаха се вътре, зад гърба им с тежко щракане стоманените резета се плъзнаха на местата си, активирайки наново алармената система, която Кенспекъл сам беше изработил и монтирал.
	— Гастли се обади — започна професорът без предисловие. — Каза, че ако имат късмет, до три часа са в Кери.
	Скълдъгъри прати Танит да провери защитите на горните етажи, той и Валкирия се заеха да оглеждат партера.
	— Кога смяташ, че обладаните ще дойдат да ни търсят тук? — попита момичето, докато крачеха.
	— Всеки момент. Честно казано, изненадан съм, че още ги няма.
	— Не обичам чакането — рече Валкирия. — Тогава мисля излишно. Мисля за всичко, което би могло да се обърка в нашия кошмарен план.
	— Е, нещо може и да се обърка, но няма да е _всичко_.
	— Никак не те бива да вдъхваш кураж, това известно ли ти е? Ако си истински приятел, сега трябва да ми кажеш, че след няколко часа от Останките няма да има и следа и всичко ще си бъде пак постарому.
	— Твърдиш, че истинските приятели са онези, които те лъжат при всяка отворила им се възможност? — попита скелетът.
	— Всъщност да, точно така.
	— Ами добре, да бъде както искаш. Нищо в нашия кошмарен план не може и няма да се обърка. След няколко часа Останките ще бъдат заловени във Вместилището, всички обладани ще оздравеят и нещата ще си бъдат пак постарому. Ще продължим да спорим кои да бъдат новите Старейшини, аз ще продължа да търся оня тип Тесеракт, ти ще продължиш да взимаш уроци по некромантия и да излизаш на спокойни срещи с Флетчър, докато Сийлън зеленее от ревност по тъчлинията.
	Ръцете му изпробваха здравината на металните решетки върху един отдавна неизползваем вход.
	— Всичко забелязваш — тихо каза Валкирия.
	— Не всичко, но доста.
	— Той ми каза, че ме обича — каза момичето. — Сийлън.
	Продължиха да крачат.
	— Не ти трябва влюбен в тебе вампир, Валкирия.
	— Той не е лош човек.
	— Защото изобщо не е човек.
	— Не ми ги пробутвай тия — подразни се момичето. — Всички все това разправят. _Той е животно. Не може да му се има доверие._ Ами че _той самият_ говори така за себе си! _Сам_ се нарича животно, за Бога!
	— А ти какъв мислиш, че е, ако не животно? Разстроен? Неразбран? Той е убиец.
	— Сийлън е различен от другите вампири.
	— Така е, права си.
	Валкирия се намръщи:
	— Съгласен си с това?
	— Абсолютно съм съгласен. Другите вампири са брутални кръвожадни зверове, слабо ограничавани от бруталните кръвожадни правила, валидни само за собствената им общност. Колкото до Сийлън… Той е още по-лош.
	Валкирия въздъхна и поклати глава, но скелетът продължи:
	— Той е погазил най-важния закон за тях — убил е друг от своя род, убил е друг вампир. Ако не е успял да спази дори това правило, ти как мислиш — възможно ли е да си сигурна в каквото и да било, когато става дума за него? Знаеш ли защо вампирите се славят като злопаметни? Защото, когато ги обхване страст към нещо — в случая със Сийлън това е била страст за отмъщение — тя започва да ги гори отвътре, завладява ги напълно. Отмъщение, омраза, любов. Всяка от трите причинява еднаква болка.
	— Значи твърдиш, че той може да се вманиачи по мен?
	— Щом ти е казал, че те обича, значи _вече_ е вманиачен по теб.
	— Ако си поговориш с него, ако просто спреш и му дадеш възможност да се изкаже, ще разбереш колко грешиш.
	Скълдъгъри не отговори. Само я погледна и леко наклони глава на една страна. Валкирия отвърна поглед, без да може да спре червенината, която изби по бузите й.
	— Какво си направила? — попита скелетът.
	— Нищо не съм направила. Какви ги говориш?
	— Аз с всички сили се мъча да опазя връзката ти с Флетчър, но ти нещо да не ме будалкаш? Още си гадже с това момче, нали?
	— Разбира се.
	— Не ходиш със Сийлън?
	Валкирия поклати отрицателно глава.
	— Нямаш никакви намерения или _планове_ да започнеш да ходиш с него?
	— Той е твърде стар.
	— Това не е никакъв отговор!
	— Ами не знам какво точно очакваш да ти отговоря! Искаш да ти призная, че съм се целувала със Сийлън? Защото да, веднъж се целувахме с него! Веднъж! Това е. И аз му казах, че това няма да се повтори никога вече, защото съм с Флетчър и Сийлън прие това. Какво още искаш да знаеш?
	Скълдъгъри не отвърна нищо, само продължи да крачи. Момичето усети как вълната на справедливия й гняв се отдръпва, оставяйки след себе си срама от глупавото й детинско поведение и острото желание да си беше мълчала.
	— Ясно — рече най-после скелетът.
	— Не съм длъжна да ти давам отчет — каза Валкирия. — Не ми трябва позволението ти да целувам Сийлън, нито Флетчър, нито когото и да било!
	— Правилно — тихо отвърна Скълдъгъри. — Не ти трябва. Но проблемът с влюбения в тебе вампир си остава.
	— Казах ти вече, че това _не е_ проблем.
	— Не можеш да си позволяваш да го насърчаваш.
	Момичето зяпна.
	— Не го насърчавам!
	— Значи целувките са били някакъв грешен сигнал, с който всъщност си искала да го отблъснеш.
	Валкирия отвърна поглед, но не можа да измисли аргумент срещу това.
	— Ами ако Флетчър узнае? — продължи Скълдъгъри. — Склонна ли си да изгубиш приятеля си заради подобна история? Сийлън може и да се държи идеално с _теб_, но уверявам те, силно _мрази_ Флетчър! Достатъчно е вампирът да подхвърли само един намек за вас двамата, само една дума и ще унищожи връзката ти.
	— Сийлън не би направил нещо подобно — каза Валкирия, но в гласа й нямаше увереност.
	Светлините угаснаха. Резервният генератор се включи още преди момичето да успее да щракне с пръсти.
	— Токът ли спря? — попита тя. — Или…
	— Останките — отвърна Скълдъгъри. — Тук са.
	Втурнаха се към останалите. В медицинската лаборатория имаше монитори, които в момента показваха кадри от улиците около киното.
	Бяха стотици — мъже, жени, дори няколко деца, смъртни и магьосници, всички застанали на смразяващия студ с черни усмивки и нашарени с черни вени лица. Валкирия видя Страха, Рийт и Ревъл, позна и още неколцина. Около главния вход настъпи раздвижване и отпред се появи Тесеракт. Вдигна очи и се взря право в камерата.
	Валкирия усети как страхът сви вътрешностите й, примесен с ледена вина. Част от нея, най-отчаяната част, запищя и заплака безмълвно, настоявайки, че те са дошли тук за нея, че тя е виновна за това положение, тя и никой друг.
	Но това, разбира се, не беше истина. Освобождаването на Останките нямаше нищо общо с нея, поне доколкото й беше известно. Дори и да не я преследваха лично, те пак щяха да си вилнеят необуздано, да нараняват хората и да обладават телата им. Така поне не налитаха много-много на смъртните. Засега.
	Видяха как обладаните се разделиха и обградиха сградата, стягайки обръча си като примка на врата на обесен.
	Неколцина подходиха откъм западната страна. Един заразмахва пръчка във въздуха, докато улучи невидимата защита, с която Кенспекъл беше обвил сградата като пашкул. Защитният купол просветна в синьо там, където го докосна пръчката, сини вълнички се понесоха по повърхността му във всички посоки, докато полека изчезнаха, подобно на кръгове в тиха вода, в която е било хвърлено камъче. Обладаните нададоха одобрителни викове при вида на отличната защита.
	Откъм главната улица един магьосник запрати срещу киното вълна от енергия, която потъна беззвучно в купола, без да причини ни най-малка вреда. Огнените кълба избухваха и се стопяваха, когато докосваха синята повърхност, куршумите я удряха и падаха на асфалта, сенките се разпръсваха, когато стигаха до нея. Всички нападения причиняваха сини вълнички, които бляскаха безспир около малката защитена сграда на киното.
	Неколцина обладани се отделиха от основната група и насочиха магиите си към земята под краката си.
	— Искат да прокопаят тунел и да влязат отдолу — каза Валкирия.
	— Доста надълбоко ще им се наложи да копаят — рече Кенспекъл. — Не сме в плътно затворен балон, но куполът продължава около десет метра надолу под земята. Няма да им е лесно.
	— Колко време ще им трябва, докато пробият? — попита Танит.
	— Куполът не може да бъде разрушен напълно — каза професорът, — но все пак в него ще се отворят процепи. Можем да очакваме неколцина да проникнат в киното във времевия интервал, необходим на защитата да се самовъзстанови.
	— Ами нека влизат, нямам нищо против — отговори Танит. — Тъкмо няма да ни бъде скучно.
	Валкирия не продума, но, вгледана в стотиците настървени лица с черни устни, си помисли, че за скука едва ли може да става дума.
	— Разпръснете се — рече Скълдъгъри, — но не се отдалечавайте прекалено. Ще отбиваме атаките там, където стане нужда, но никой да не се опитва да отбранява определена позиция сам. Ясно ли е? Целта ни е единствено да се защитаваме и да ги отблъскваме, докато Флетчър се телепортира обратно при нас от Кери. Дотогава няма да почиваме и няма да спираме. Давайте.


	Под непрекъснатите атаки в купола започнаха да се появяват процепи и обладани магьосници влязоха в киното. Там, разбира се, ги посрещнаха нови нива от защити, вътре по коридорите също имаше достатъчно капани, но малко по малко сградата се предаваше.
	Валкирия беше в моргата, откъдето безпомощно наблюдаваше как трима магьосници отвориха дупка в стената на киното и нахълтаха вътре.
	Скълдъгъри дотича да се разправи с тях. Измести въздуха и запрати единия обратно към защитния купол. Другите двама бяха елементали и знаеха как да посрещнат атака с въздушна вълна без да пострадат. По-едрият, грозен мъж с къдрава черна коса, блъсна Скълдъгъри с цяло тяло и го събори. Другият, облечен в костюм и вратовръзка — и двете опръскани с кал — се нахвърли на Валкирия.
	Тя отскочи вдясно и го препъна. Когато мъжът падна, момичето го оплете със сенките и го запокити към моргата. Главата на обладания се фрасна в бетонния под с пляскащ болезнен звук.
	Къдравият мъж удари Скълдъгъри по главата и изгрухтя от болка, когато ръката му се счупи. Скелетът го ритна, претърколи се и скочи на крака, като на секундата се плъзна встрани, за да избегне нападението на третия противник. Замахна, ударът попадна зад ухото на обладания и го накара да се олюлее. Валкирия измести въздуха под краката на магьосника, той падна, момичето изтича и го изрита с всички сили в главата.
	Скълдъгъри заби лакът в носа на къдравия. Останките бяха силни и чувствителността им към болка беше значително намалена, но онова, което използваха, в крайна сметка си бяха обикновени човешки тела, а човешките тела реагират по определен начин на определени дразнители. Лакът в носа кара очите да започнат да сълзят, а това замъглява зрението. Ритник в пищяла изпраща до мозъка сигнали, които заповядват на ръцете да се протегнат надолу и да защитят удареното място. Коляно в брадичката отмята главата силно назад, от това мозъкът се удря в черепната стена, а това от своя страна предизвиква безсъзнание.
	Мъжът с къдравата коса се свлече като чувал с картофи.
	През дупката в стената Валкирия виждаше синия енергиен купол около киното, а през него — обладаните, струпани на улицата. Едва се сдържа да не им кресне нещо от рода на „Само толкова ли можете?“. Поривът дойде от страха й и от очакването на неизбежното, точно както, когато беше малка и играеше на криеница я обхващаше желанието да изскочи сама от скривалището си и да изкрещи „Тук съм!“.
	Но сега вече не беше дете и подобни саморазрушителни пориви нямаха място в живота й, особено в критичен момент като настоящия.
	Обладаните също я гледаха и й се усмихваха. Неколцина започнаха да напяват истинското й име. Валкирия просто стоеше рамо до рамо със Скълдъгъри и чакаше следващият враг да пробие защитата.


>	45.
>	Фрайтнинг

	Танит познаваше магьосника, който крачеше срещу й през лабораторията. Кожата му беше тъмна като абанос, тялото — едро и могъщо, очите — огнени. Мечът, който отлично прилягаше в дланта му, той беше отнел преди много, много време от повален на бойното поле враг и острието до днес му служеше вярно. Беше адепт, носеше името Фрайтнинг Джоунс и двамата с Танит бяха преживели кратка любовна афера през 70-те години.
	Мечът му полетя към нея, Танит се премести настрани, опита да плъзне собственото си острие по задната част на крака на черния магьосник, но той не само се беше отдръпнал на безопасно разстояние, но и отново нападаше. Стоманата се блъсна в стомана и Танит направи крачка назад.
	— Липсваше ми — усмихна се мъжът.
	— Как я караш? — попита Танит в отговор.
	Магьосникът сви рамене и върхът на меча му със свирене се понесе към гърлото на противничката. Танит отскочи.
	— Добре съм — отвърна Фрайтнинг, докато продължаваше да настъпва. — Бях в града по работа и тогава… Сещаш се — почука с пръст по челото си. — Знаеш ли, да споделяш жизненото си пространство с Останка, не е чак толкова лошо. Макар че, да ти призная, обладаването не ме накара да започна да харесвам ирландския климат. Мъчно ми е за Африка и нямам търпение да се върна.
	Нападна, Танит парира и го перна с меча си по рамото, но той повдигна ловко оръжието си и нейния удар не можа да го нарани сериозно.
	— Ами ти? — попита африканецът. — Появил ли се е някой специален мъж в живота ти?
	— О, Фрайтнинг, нали знаеш, че за мен ти си единственият.
	Той се разсмя, но Танит го притисна и сега той на свой ред беше принуден да отстъпва. Защитата му беше силна, зад стоманата стоеше устремът на могъщите му мускули и сухожилия. Острието му се оказваше винаги на точното място, нозете му се местеха пестеливо и премерено. Още беше отличен фехтовач. Уменията му не бяха пострадали от времето. Танит се зачуди дали и все така я превъзхожда по сила, както я превъзхождаше в отминалите дни.
	Той блокира поредния й замах и се премести напред, като я блъсна с рамо. Танит отскочи, за да избегне замаха, предвиден да посече коленете й, парира следващия удар, а по-следващият профуча пред гърдите й.
	— Дали ще позволите да прекъсна танца ви — рече Чайна и се приближи с бавна крачка.
	Фрайтнинг отскочи, за да може да наблюдава едновременно двете магьосници.
	— Госпожице Сороуз — каза. — Толкова се радвам да ви видя отново. Ако имате само минутка търпение, ще дойда да ви убия след малко.
	Чайна скръсти ръце.
	— Нямам цял ден на разположение, господин Джоунс.
	Мечът на Фрайтнинг се блъсна в меча на Танит с такава сила, че за малко не го изтръгна от хватката й. Мъжът прекрачи напред и изрита русата магьосница в корема. Тя залитна, преви се и едва успя да избегне следващото нападение като се претърколи настрани.
	— Е? — изохка към Чайна.
	Веждите на Чайна се повдигнаха на милиметър.
	— Какво „е“?
	— Ще ми помагаш ли или не?
	— Не ставай глупава, нямаш нужда от помощта ми. Отлично се справяш.
	Фрайтнинг се престори, че ще финтира ниско, после рязко вдигна меча си нагоре. Танит скочи на крака, блокира удара, после нанесе три бързи замаха един след друг. Първите два той отби с лекота, а третия остави да мине над главата му, като ловко се приведе, а острието му профуча опасно близо до ребрата на Танит. Тя отскочи точно навреме.
	Още трима обладани проникнаха през защитата и се наканиха да се намесят. Чайна се обърна към тях все така със скръстени ръце. Пръстите й бързо докоснаха невидимите татуирани символи. После ръцете й се разтвориха широко и вълната от синя енергия цапардоса първия от тримата натрапници почти от упор. Костите му се натрошиха и плътта му се раздра на парцали, още докато летеше към отсрещната стена. Другите двама заобиколиха Чайна, точно когато Фрайтнинг поднови атаката си срещу Танит.
	Русата магьосница залиташе, докато отбиваше и парираше, мъчейки се да възвърне равновесието си и да си отвори малко свободно пространство за действие. Един могъщ замах на черния й противник изтръгна меча от ръцете й. Вместо да отстъпи обаче, тя заложи на изненадата и се нахвърли върху него.
	Сбориха се за неговия меч, Танит се мяташе и не спираше да рита. Направи му марка и го събори. Фрайтнинг залитна и падна, но я повлече със себе си. Изохка, когато Танит се стовари върху гърдите му. Използвайки цялата си тежест и сила, магьосницата притисна острието на собствения му меч към гърлото му. Той се бореше да отмести стоманата, скърцаше със зъби и по челото му течеше пот.
	С ъгълчето на окото си Танит мерна Чайна, която метна кинжал от червена светлина към гърдите на един от обладаните. Удареният ахна и се препъна, падна на колене, после се килна настрани и рухна. Последният останал магьосник налетя върху Чайна, сграбчи я и я блъсна в стената.
	Фрайтнинг се бореше с всички сили и острието се отместваше от гърлото му болезнено бавно. Танит можеше само да гледа как се случва неизбежното. След още няколко секунди мечът щеше да е отместен достатъчно, че Фрайтнинг да започне да се мята под нея. Щеше да я отхвърли настрани, схватката щеше да се поднови и Танит по всяка вероятност щеше да загине.
	Замисли се за Гастли, за кратката целувка, която му беше подарила. За всичкото пропиляно време. Да умре тук и сега, на този студен под, убита от мъж, когото, дори и да не беше обичала, беше събудил някога чувства у нея — това й се видя твърде много. Нямаше сили да го понесе. Помисли си как е разполагала с всичкото време на света, за да намери подходящия момент и да бъде с Гастли. Проклятието на безсмъртието, рече си Танит, се крие в непрестанното отлагане.
	Магьосницата надигна тялото си и се облегна с цялата си тежест върху острието. Очите на Фрайтнинг се разтвориха широко, когато усети как натискът върху меча се усилва, но позицията на Танит беше уязвима — твърде лесно можеше да бъде извадена от равновесие. Магьосницата обаче също го знаеше и отскочи бързо, преди той да опита да се възползва, претърколи се, грабна собствения си меч и скочи на крака.
	Междувременно Чайна се бореше по възможно най-недостойния начин с последния нападател. Двамата се търкаляха по пода, косата на Чайна беше паднала в очите й. Най-сетне красивата магьосница се оказа отгоре, сграбчи главата на противника си и я блъсна в бетонния под. Веднъж. Още веднъж. Доволна, че е ликвидирала поредната заплаха, Чайна се изправи задъхана и с гневен вид.
	Зениците в очите на Фрайтнинг се разтвориха в общата белота на очните ябълки, които засветиха странно. Танит изруга и се наведе бързо, за да избегне потока бяла светлина, която бликна от погледа на черния мъж. Залегна зад едно преобърнато метално бюро, усети горещината и чу как металът се топи със съскане, когато лъчът на Фрайтнинг го улучи. Светлинната атака внезапно спря, Танит надникна и видя, че негърът бавно се приближава към Чайна. Чайна притисна ръце една към друга, после ги раздалечи и между тях се изписа знак, който образува щит между нея и смъртоносното оръжие на Фрайтнинг. Танит винаги беше смятала лъчите от очите за най-страхотната способност на адептите. Днес не й се виждаха чак толкова готини.
	— Дръж щита! — викна тя на Чайна. — Той не може да поддържа такова ниво на интензивност на лъча повече от няколко секунди!
	— Ако ти е доскучало, мила — извика й Чайна, — във всеки един момент си свободна да ми помогнеш.
	— Не ставай глупава! Страхотно се справяш!
	Фрайтнинг завъртя глава на сто и осемдесет градуса и лъчите принудиха Танит отново да се скрие. Усети как жегата отстъпва, блясъкът на лъчите гасне, рискува да надникне отново и видя как Фрайтнинг примигва и зениците отново връщат нормалния си вид.
	— Сега! — викна Танит и излетя иззад прикритието си.
	Минута след изразходването на силата си Фрайтнинг оставаше напълно сляп, докато магията му се самовъзстановеше и зрението му се върнеше. Чайна го удари отстрани, Танит скочи и го изрита едновременно и с двата си крака в челюстта. Мъжът падна, мечът издрънча далеч от ръката му. В следващата секунда Чайна се наведе над него, дланта й легна на челото му. Черният магьосник запищя, после замлъкна, но Чайна не махаше ръката си, под която грамадното тяло на мъжа трепереше и се мяташе в конвулсии. Танит сграбчи Чайна и я дръпна настрани.
	Лакътят на Чайна рязко я удари по бузата, Танит отскочи и сложи ръка на лицето си.
	— Ей! Спри! Това пък какво беше?
	Очите на Чайна се бяха превърнали в цепки.
	— Ти ме нападна.
	— Не е вярно.
	— Нападна ме. Ти си една от тях.
	Танит се вторачи смаяно в другата магьосница.
	— Да си видяла Останка да влиза в гърлото ми? Бас държа, че не си видяла, мътните да те вземат!
	— Защо тогава се опита да ме спреш?
	— Защото щеше да го убиеш!
	— Преди миг той щеше да убие _нас_, глупаво момиченце!
	— Не, Чайна, щеше просто да си остане да си лежи в безсъзнание. А когато Останката излезе от него, той ще си стане пак онзи добър човек, който винаги е бил! Същото важи и за всички други, срещу които използваш смъртоносната си сила, без да ти мигне окото!
	Без да сваля поглед от Танит, Чайна бавно отдръпна косата от лицето си и я прихвана на опашка.
	— Ако се наложи да избирам между тях и себе си, избирам себе си. Жалките ти пристъпи на милозливост ще ни струват живота.
	Танит изтри кръвта от устните си и не отговори нищо.


>	46.
>	По план

	Защитата около киното се държеше.
	След всеки удар срещу й, след всеки опит за преодоляването й, синият й цвят ставаше все по-тъмен, после отново започваше да бледнее до прозрачност, но пък и атаките не спираха, така че кино „Хибърниън“ изглеждаше покрито със син купол.
	Магьосниците отвън се редуваха на групи от по петдесет човека и хвърляха всичките си сили и способности срещу щита на Кенспекъл.
	Защитниците се местеха, отбиваха нападенията, където беше необходимо, изблъскваха натрапниците навън. Беше изтощително. Валкирия с бой си проправяше път от единия край на сградата до другия и обратно. Беше изподрана, изпорязана, насинена, кървеше и не можеше да си поеме дъх.
	От коридора зад гърба й се чу трясък, после викът на Танит:
	— Пробив!
	Валкирия се втурна на помощ. Танит се биеше с магьосник с черни устни, двамата се въргаляха по пода насред отломките от новата дупка, пробита в стената. През нея вече прекрачваше друг магьосник, Валкирия обаче замахна с ръка, въздушната вълна запрати парче тухла в лицето на нападателя. Магьосникът извика от болка и падна, но още преди викът му да е заглъхнал, на негово място застана нов враг.
	Изведнъж блесна червена светлина и я заслепи. Момичето усети как нещо горещо профуча със свистене край бузата й. Залитна назад и протегна ръце, четейки въздуха. Някой приближаваше. Валкирия щракна с пръсти и запрати огненото кълбо напосоки. В отговор чу ядни ругатни. Примигна бързо, пред погледа й вече изплуваха силуети и тя зърна човешка фигура, която се бори да изгаси обхваналите я пламъци. Момичето събра сенките около себе си и ги запрати право към главата на фигурата. Мътният силует се извъртя и падна.
	Валкирия стисна очи и постоя така, после ги отвори. Зрението й се връщаше. Видя Танит да се надига над тялото на изпадналия в безсъзнание магьосник, с който допреди малко се беше борила. През дупката се прехвърли поредният мъж с черни устни и Танит го посрещна, гмуркайки се под замаха на кинжала му и нанасяйки му три бързи крошета в корема. Мъжът изохка, сви се и изпусна ножа. Танит го изрита и го запрати обратно вън през дупката.
	Скълдъгъри влетя в стаята с огнени кълба и в двете си ръце. Спря насред стаята и запрати два успоредни потока пламък вън през отвора в стената. Валкирия чу писъци, крясъци и ужасно много псувни. Скълдъгъри рязко прекрати пламъците, клекна, разпери пръсти и ги опря до стъпалата си. Подът се разтърси, напука се и блъвна облак прах, когато пред краката им зейна дупка.
	Скелетът вдигна очи.
	— Добре ли са всички?
	Танит кимна. Валкирия повдигна вежда:
	— Поредният ти нов номер? — попита задъхано.
	— Просто уменията ми за контрол над земния елемент се разширяват. Ще те науча някой път.
	— Ямата няма да ги задържи дълго — рече Танит.


	Обладаните вече бяха в киното и се мъчеха да проникнат в медицинските лаборатории. Валкирия чу ужасен писък и се отдели от скелета и Танит. Зави зад един ъгъл и видя жена с рошава коса да наближава Кларабел. Валкирия се засили и блъсна нападателката.
	— Бягай! — викна на Кларабел и Кларабел се подчини.
	Жената я удари с лакът и Валкирия чу изпукването на собствената си кост в момента, в който противничката й измъкна отнякъде електрошок. Валкирия заотстъпва, препъна се и падна по гръб. Беше толкова уморена, тялото й беше изцедено и се почувства дори добре, когато се удари в земята и остана легнала там. После лудата жена й налетя и приятното чувство изчезна.
	Лъчът на електрошока припука на сантиметри от шията й и Валкирия направи отчаяно усилие да избегне следващото нападение.
	— По-късно ще ми благодариш — проскърца със зъби обладаната.
	Валкирия впи пръсти в челюстта й и бавно я заизтиква по-далеч от себе си. Движеше я само приливът на адреналин, но и той беше на привършване. Обладаната се ухили широко и силите на Валкирия я предадоха. Миг преди електрошокът да се притисне до кожата й, Флетчър сграбчи обладаната и я дръпна рязко назад. Двамата изчезнаха. Валкирия се отпусна неподвижно. Бавно, стенейки, вдигна ръце пред лицето си. Флетчър се появи, подхвана я и я изправи на крака.
	— Задобрявам в умението да пристигам в най-подходящия момент, нали? — попита. Ако не беше толкова уморена, Валкирия щеше да го шамароса.
	Скълдъгъри притича, следван от Танит и Чайна.
	— Флетчър, стигнахте ли планините?
	— Да — отвърна момчето. — Не знаем къде точно се намира пещерата с машината, но вече съм видял района и мога да телепортирам там.
	— Ти единствен си недостъпен за Останките — каза Чайна на Скълдъгъри. — Когато стигнем на място, ние ще направим всичко възможно да ги държим настрани, докато ти включиш Вместилището. От този момент нататък ти си най-важният сред нас.
	— Накарах Кенспекъл да отвори вратите — обади се зад гърба им нахълталият Гастли. — Нахлуват в киното. Трябва да ги съберем на едно място. Трябва да действаме веднага, няма да имаме по-добра възможност!
	Скълдъгъри се обърна към Валкирия.
	— Готова ли си?
	Тя кимна.
	— Ще се справя.
	— Флетчър, те ще са съсредоточени върху киноекрана, ще се опитват да влязат в лабораторията. Трябва да ни телепортираш _зад тях_, а после да ни телепортираш _заедно с тях_ до Макгиликъдис Рийкс. Ще успееш ли?
	— Да — отвърна момчето. — Всички се хванете за ръце.
	За миг се озоваха в залата на киното, пред очите им две хиляди полудели хора крещяха, смееха се и псуваха.
	— Валкирия — рече Скълдъгъри. — _Сега._
	Момичето вдигна ръце, оставяйки студът от пръстена да плъзне до връхчетата на пръстите й. Сенките се закълбиха и се заиздигаха, подобно на черна мъгла. Шумът в залата постепенно стихна, обладаните започнаха да се въртят из мъглата, очаквайки атака незнайно откъде. Когато никой не ги нападна, те се заоглеждаха объркано. Валкирия усещаше как сенките пълзят сред тях, съсредоточи се и сенките се запростираха все по-надалеч. Момичето отвори очи и видя, че всички я гледат.
	— Флетчър! — излая Скълдъгъри.
	— Хванете се — каза Флетчър. Ръката му стисна рамото на Валкирия. Останалите се наловиха за ръце зад тях.
	— Не аз се движа — чу момичето мърморенето на Флетчър. — Вселената се върти около мен…
	С ъгълчето на окото си Валкирия мерна нещо черно да изниква зад рамото на момчето. Преди да успее да го предупреди, Останката се залепи на лицето му и Флетчър отстъпи, неспособен да я откъсне от себе си. Падна на едно коляно, но създанието беше вече в устата му. Той целият се изви назад от болка, после тялото му отново се отпусна.
	Обладаните наоколо се смееха. Флетчър вдигна глава и усмивка изкриви черните му устни.
	Пистолетът на Скълдъгъри се озова в ръката му, но Флетчър просто изчезна.
	— Тук съм! — чу се гласът му.
	Всички се обърнаха. Гастли измести въздуха, но Флетчър вече го нямаше. Появи се зад Танит, която се извърна на секундата, но мечът й посече само въздуха.
	— Не можете да ме победите — каза Флетчър, пак застанал зад тях.
	Скълдъгъри стреля, а Чайна хвърли кинжали от червена светлина.
	— Ама вие тъпи ли сте? — провикна се момчето, стъпило на подиума пред киноекрана.
	— Аз съм навсякъде! — рече, преместил се на десет крачки встрани.
	— Не можете да ме спрете! — изсмя се точно иззад гърбовете им. Сграбчи Валкирия, дръпна я настрани и я телепортира насред тълпата обладани магьосници. Черната мъгла, на сенките вече се беше разсеяла. Магьосниците наоколо започнаха да се кикотят тихичко. Момичето мяркаше между главите им Скълдъгъри и останалите, но те вече не бяха интересни на тълпата. Обладаните бяха получили плячката, за която бяха дошли.
	— Обичам те — каза Флетчър и я притисна до себе си. — Допреди малко само смятах, че те обичам. Но сега вече съм сигурен. Обичам те повече от всичко на света, Вал, моля те, довери ми се. Ще видиш колко ще ти хареса, когато се присъединиш към нас.
	Валкирия го цапардоса право в челюстта, удари с лакът една жена, която посягаше към нея и изрита един мъж наблизо. Някой я препъна и тя падна. Наоколо избухна победоносен смях и тогава Валкирия усети как нечии ръце я сграбчват _изотдолу_ и тя потъна в пода. Обладаните запосягаха към нея, но напразно. Валкирия стисна очи, докато я повличаха все по-надолу под земята.
	— К’во става, рожбе — изрече в ухото й гласът на Били Рей Сангуайн.


>	47.
>	Необичайни съюзници

	Ровещият звук замлъкна и Валкирия усети ледената пръст около себе си. Беше тъмно като в рог и в гърлото й се надигна клаустрофобичен ужас. Пръстите на дясната й ръка се притиснаха един в друг.
	— Ако смяташ да светнеш с едно пламъче и да се поогледаш — каза Сангуайн, — ще си позволя да ти предложа вариант, който няма да ни изгори всичкия наличен кислород.
	Жълта светлина обля тясната кухина, в която бяха спрели, и Валкирия се озова взряна в собственото си отражение, което я гледаше от тъмните очила на Били Рей. Американецът й подаде фенерчето.
	— Грабнах го, докато идвах към теб — каза и великолепните му бели зъби блеснаха в усмивка.
	— Какви ги вършиш? — прошепна Валкирия.
	— Ми, не съм много сигурен, така като ме питаш… — отвърна Били Рей. — Ама, струва ми се, то може и да не съм прав, де, ама струва ми се, че ти спасявам живота. Дамм… Точно това правя.
	Валкирия се смръщи неразбиращо:
	— И не си един от тях?
	— От кои, бе, от Останките ли? Нее, не са ме докопали още. Бая са гнусни тез гадинки, не смяташ ли?
	Валкирия се размърда. В тялото й болезнено се забиваха поне десетина остри камъчета.
	— Защо си дошъл?
	— Сега, преди да минеш на агресивната вълна, бързам да ти кажа, че _изобщо_ не съм забравил последната ни среща и _много добре_ си спомням какво ми обеща да ми сториш, като ти се мерна пак пред погледа.
	— Обещах да те убия.
	— Е, нали туй викам, де, много добре си спомням даже! — озъби се Сангуайн. — Няма нужда пак да ме заплашваш, само за да се намираш на приказка. Смятах да те забравя веднъж завинаги, ама изникна тая работица, а на мене ми трябваше… така де, сухо ми трябваше.
	— Как се забърка в тази история?
	— Първо на първо, аз съм на страната на добрите, ако ония от Роърхейвън могат да бъдат наречени така. Те ме наеха да помогна срещу гнусните гадинки. Аз се поогледах, светна ми, че съществата през цялото време преследват само _тебе_, и реших, че най-лесният начин да ги накарам да се гърчат, е като им отнема онова, което искат най-силно. Признавам, мина ми през ума да те убия направо и така да те отнема от Останките _завинаги_, направо се бяха навил на тая работа, но се отказах поради две причини. Първата причина гласи, че доколкото разбирам, гнусните те преследват, тъкмо за да те убият, така че, ако те убия аз направо им правя една огромна-огромна услуга. Втората причина е, че аз лично искам да си поживееш още малко. Нямам търпение да се полюбувам на мъките и болката, които те очакват в бъдещето.
	— Значи си на наша страна?
	— Еми май точно туй е, дето се опитвам да ти го обясня.
	— Значи… Ще ни помагаш?
	— Ще се чувствам малко странно като няма да се мъча да ти прережа гърлото, обаче да, ще помагам.
	Валкирия прогони от съзнанието си всички въпроси, съмнения и колебания.
	— Окей, хубаво. Трябва да се върнем в лабораторията, да измъкнем Кенспекъл и Кларабел, а след това да стигнем до буса, дето е паркиран срещу входа на киното.
	— Секундичка ми дай.
	Валкирия зяпна.
	— Давай да вървим.
	— Ти какво, да не си ми нещо шефка, Каин? Ако искаш да знаеш, това защитно поле, дето сте го вдигнали, ме принуди да копая много по-дълбоко, отколкото предвиждах, за да успея да го заобиколя, а това пък от своя страна означава, че се наложи да се трудя много по-усилено, отколкото ми се струваше необходимо отначало. Ще движим, когато съм в състояние да се движа.
	— Ти още не си оздравял както трябва значи.
	— Не, не съм — отвърна тексасецът и устата му се изкриви в грозна презрителна усмивка. — Още ме боли — раната там, дето ти ме поряза с проклетия _меч_. Все още не мога да копая с нормална скорост и сила. Ако този факт ти създава неудобства, моля те да приемеш искрените ми извинения. Още веднъж обаче искам да подчертая, че за това си виновна ти и само ти!
	Изразът на лицето на мъжа и омразата в гласа му предупредиха Валкирия да внимава и да не приказва повече. Били Рей беше психопат убиец и момичето знаеше, че дори и да им е станал съюзник, окото няма да му мигне да я зареже да умре под земята.
	— Бас ловя, че никога не си мислила, че можем да се бием на една страна двамата с тебе — продължи американецът, вече с нормална усмивка. — Бас ловя, че никога не си предполагала, че точно аз ще ти спася кожата.
	— За какво говориш?
	— А бе, бъбрим си, бе. Мъча се да се разсейвам, щото в момента много ме боли. Животът се обръща много странно, а? Да вземем например твойта приятелка. Дамата с меча имам предвид.
	— Танит?
	— Първия път като се срещнахме с нея, се опитахме да се убием един друг, помниш ли? Но при всяка следваща среща усещах, че между нас има… някаква _химия_.
	— Какво?
	— _Химия._ Французите казват, че между двама души „има химия“, когато… А бе, идея си нямам какво казват французите по тоя въпрос, ама знам ние американците какво казваме! „Химия“ означава скрит от другите поток от наелектризиращи чувства.
	— Знам какво означава „химия“, но ми се струва, че Танит не споделя мнението ти по тоя въпрос.
	— Ти си още детенце. Какво ти разбира главата от отношенията между мъжете и жените? Как мислиш, защо тя непрекъснато ме заплашва? Че това си е жив флирт!
	— О, Господи — пребледня Валкирия. — Ти харесваш Танит!
	— Не я _харесвам_, просто…
	— Падаш си по Танит. Това е отвратително!
	— Какво? Защо да е отвратително?
	— Защото ти си наемен убиец.
	— Това не прави нещата отвратителни, прави ги просто… необичайни. Тя споменава ли ме?
	— Моля ви, някой да ме застреля.
	— Какво казва за мен? Че съм достоен противник, нали? Говори ли за мен с такъв един… изпълнен с желание глас, а?
	— Не искам да коментираме това.
	— Казва ли неща от рода на: „Само ако той беше от добрите…“?
	— Млъкни. Млъкни веднага. Престани. Тя си има приятел.
	Физиономията на Били Рей се изопна.
	— Познавам ли го? — попита мрачно.
	— Може и да те е удрял веднъж-дваж, не си спомням вече.
	— Тя нали не… Тя нали не излиза със скелета? Това си е направо невъзможно, да не говорим, че е… отблъскващо. Той няма кожа, нито устни, нито… А бе, нищо си няма. И говори. Боже милостиви, говори и никога не млъква!
	— Не става дума за Скълдъгъри.
	— А, хубаво, ама кой тогава може да е? Не е оня грозният, нали? Просто не може да е той.
	— Не го наричай „грозен“.
	— Значи е той! Но той е целият в белези! Е, да, и аз нямам очи, но като се абстрахираме от това, поне лицето си е моето! А то си е съвсем окей. По-хубаво е от неговото. Той е ужасен, все едно са го изпуснали в месомелачка като е бил малък. Ти сериозно ли? Танит му е гадже?
	— Сериозно, разбира си, и не си ти тоя, дето ще ги раздели. Не, защото няма да се опиташ да го сториш, а защото няма да успееш. Виж, поразмина ли ти вече? Може ли да вървим?
	— Готово — сопна се Били Рей. — Но тоя разговор да си остане между нас, нали? Ухажването ми няма да успее, ако тя е предупредена.
	— Няма и думичка да спомена за това до края на живота си, повярвай ми!
	Сангуайн пое дълбоко дъх и стисна зъби, а Валкирия се хвана здраво за него. Потънаха надолу, а ревът на ронещата се пръст направо гърмеше в ушите на момичето. Тя държеше очите си плътно затворени и от време на време плюеше кал. Най-сетне почувства, че посоката на движение се сменя. Сега пълзяха нагоре, но все по-бавно и по-бавно с всяка секунда.
	Най-сетне излязоха на светло. Не бяха точно в лабораторията, но не бяха и далеч. Валкирия се изправи, а Били Рей се отпусна задъхано на колене до нея.
	— Стой тука — каза момичето. — Почивай си. Ще се върна след минута.
	— Вече… ми липсваш — изсъска той.
	Валкирия затича. Повика Кенспекъл по име, после и Кларабел. Знаеше, че професорът за нищо на света няма да допусне да бъде обладан повторно, но не можеше да предвиди докъде би стигнал, за да попречи на Останките да го доближат. Дали би посмял да се нарани сам? Или нещо още по-лошо?
	— Кенспекъл! — извика Валкирия. — Трябва да се махаме от тук! Кларабел!
	Не получи отговор, затова претича по дължината на целия коридор и свърна по следващия. Повика Кенспекъл отново, после профуча покрай поредния тъмен кабинет със зейнала врата.
	_Кап._
	Застина на място и се обърна. Бавно се върна няколко крачки назад. Заслуша се напрегнато.
	_Кап. Кап. Кап._
	Притисна рамо до стената на сантиметри от отворената врата на тъмното помещение, което току-що беше подминала.
	— Ехо? — повика тихо. — Кенспекъл? Кларабел?
	_Кап._
	— Кенспекъл. Аз съм. Валкирия. Вътре ли си?
	Никакъв отговор. Никакъв звук, освен неравното капене.
	— Влизам — каза високо момичето и пристъпи в кабинета. Магията й се изля в пламък, който лумна бясно в ръката й, озарявайки оборудването и медицинските шкафове в четирите ъгъла на помещението. Топлият примигващ светлик огря Кенспекъл Граус, проснат неподвижно върху една операционна маса, а Кларабел, асистентката му, клечеше върху гърдите му с по един кървав скалпел във всяка ръка. Очите на професора бяха широко отворени, невиждащи, а онова, което Кларабел правеше, припомни на Валкирия дисекцията, която Най беше извършил върху самата нея преди ден-два. Кенспекъл беше плувнал в кръв, която капеше от масата на пода, където се беше събрала цяла локва.
	Кларабел изврещя неразбрано, устните й бяха черни, вените пълзяха по лицето й. Тя скочи като животно от трупа на стареца и се стовари върху Валкирия. Двете се затъркаляха по пода, изхвърчаха в коридора, скалпелите в ръцете на обладаната се стрелкаха към момичето като змии. Валкирия улови едната китка на Кларабел, мъчейки се да я държи далеч от себе си, едновременно блокирайки ударите на другата, но не можа да се справи, едното острие се заби в бузата й и се плъзна по костта на скулата. Бликна топла кръв. Валкирия изпищя от болка, гневът я прониза и й даде сила да отхвърли Кларабел настрани.
	Изправи се, сграбчи един захвърлен наблизо стоманен медицински поднос и удари асистентката по тила. После още веднъж и още веднъж, за да не й позволи да стане на крака. Продължи да я удря, докато Кларабел рухна на пода и не помръдна повече. Валкирия захвърли подноса и побягна.
	Коридорите се виеха като лабиринт. Ръката на момичето притискаше лицето й, кръвта шуртеше между пръстите й. Тя задъхано забави крачка и дочу гласове. Прокрадна се напред и надникна иззад ъгъла. Страха и Тесеракт вървяха точно към нея, следвани от още неколцина магьосници, в това число и Флетчър.
	— Ще се наложи да я пречупим — обясняваше Флетчър. — Вие не я познавате така добре, както аз.
	— Остави ние да се оправим с Даркесата — отвърна Тесеракт.
	— Ето, точно в това е проблемът! Тя не е Даркесата, поне още не. Още си е Валкирия. Никога няма да я принудим да приеме своето истинско Аз на масова убийца, ако не прережем всяка нейна връзка с нещата, които обича и в които се е вкопчила.
	— Какво предлагаш? — попита Страха.
	Валкирия се плъзна в мрака зад поредната зейнала врата, когато наближиха.
	— Ще отида да прибера родителите й — чу тя гласа на Флетчър и стомахът й се сви. — Ще ги доведа тук и ще ги убия пред очите й.
	— И какво ще постигнеш? — обади се Тесеракт. — Тя ще ни намрази още по-силно и никога няма да се предаде. Не, Валкирия трябва да прегърне Даркесата доброволно. Засега няма да закачаме семейството й.
	Валкирия не помръдваше и мускулче, остана клекнала в мрака, докато обладаните отминаха, мъчейки се да овладее и дишането си. Ръцете й трепереха неудържимо, докато се опитваше да измъкне телефона от джоба си. Натисна бутона за бързо избиране и се обади на отражението си.
	— Изведи родителите ми от къщата — прошепна в слушалката.
	Гласът на отражението беше студен и безчувствен, както винаги.
	— Защо?
	— В опасност са. Флетчър е обладан. Отведи ги някъде. Не у Берилия, Флетчър знае къде живеят близначките. Все едно е къде ще ги заведеш, само ги махни от къщата.
	— Здрасти, мило — рече Флетчър точно зад гърба й.
	Валкирия се извъртя, но него вече го нямаше. Нещо я удари по ръката и телефонът й излетя незнайно къде. Тя замахна, но не можа да го улучи, естествено, той се озова зад гърба й и дланта му се стовари в основата на шията й. Валкирия падна на четири крака, косата й влезе в очите, цялото й тяло се скова. Флетчър я сграбчи и я повлече, преметна я над една операционна маса и я блъсна да падне от другата й страна. Преди още да се е ударила в пода, той вече се беше телепортирал до нея и я изрита, Останката в него придаваше допълнителна сила на всеки замах. Валкирия се сви на кълбо, борейки се за въздух.
	— А бе стори ми се на мене, че ти чух гласчето — рече Флетчър. Усмихваше се. Сладката усмивка, която тя толкова харесваше. — Когато казах, че се каня да убия вашите, ми се счу, че някой ахна. Знаех си, че си била ти.
	Валкирия бавно се претърколи, стенейки от болка.
	— След малко ще те заведа при другите — продължаваше Флетчър. — Не се тревожи. Просто ми се прииска да останем насаме няколко минути. Реших, че може да искаш да си поприказваме.
	Валкирия рязко замахна, измествайки въздуха и запрати масата в противоположния ъгъл на стаята. Но не улучи Флетчър. Него вече го нямаше. Тя го почувства зад гърба си, но беше твърде бавна да му стори каквото и да било, момчето се наведе, сграбчи я с две ръце за врата и я повлече по пода.
	— Знаех, че се преструваш — каза той. — Познавам те много добре. Не можеш да ме баламосаш, мило.
	Валкирия стисна китките му, за да намали натиска, набра се, използвайки ги за опора, и ритна с двата си крака право нагоре. Изрита го с двата си ботуша право в лицето и той я пусна, псувайки. Тя скочи на крака, събра сенките от стаята и те повдигнаха Флетчър и го треснаха в насрещната стена. Момичето хвърли поглед към вратата, но обикновен човек не може да изпревари телепортатор и тя много добре го знаеше.
	Ритна отново към главата му, но той се премести в последната секунда, претърколи се, опита се да я нападне отново, но коляното й го фрасна в брадичката. Момчето падна по гръб и Валкирия се хвърли отгоре му. Ако му дадеше само секунда свобода, той щеше да се телепортира. Тя се вкопчи в него откъм гърба, обви врата му с ръка и започна да го души. Флетчър се наведе назад, но Валкирия не пускаше. Той се приведе бързо напред, вдигна я от пода, помъчи се да я отърси от себе си. Тя се долепи още по-плътно. Останката в него може и да не се нуждаеше от въздух, но обладаното тяло не можеше да не диша. След още няколко мига Флетчър щеше да изпадне в безсъзнание.
	Момчето спря да се мъчи да откопчи пръстите й, вместо това тежко закрачи към един стол, изправен до стената. Сложи единия си крак на седалката. Валкирия се замята, като се стараеше да го извади от равновесие, но едновременно с това не смееше да отхлаби хватката на шията му. С ръмжене Флетчър полека се качи на стола, повдигайки Валкирия със себе си.
	Съзнанието й пищеше ругатни, но самата тя не можеше да стори нищо. Флетчър постоя несигурно изправен, после се хвърли на пода. Докато падаха, Валкирия стисна очи и зачака удара. Стовари се тежко на земята, главата й откънтя в пода, под клепачите й избухнаха звездички. Дори не можа да осъзнае, че е освободила момчето от хватката си. Не виждаше Флетчър, който се беше изправил до нея. Просто лежеше.
	— Леле, каква си била корава — чу гласа му. Глух, далечен глас. — Но аз не ти се сърдя. Наистина. Това е добре. Даркесата трябва да бъде корава, прав ли съм?
	Образът му изплува на фокус пред очите й.
	— Още малко и щеше да ме довършиш. На косъм беше. Ако нямах допълнителната сила, вече да съм изстинал. Харесва ми, да ти кажа, харесва ми гаджето ми да е по-силно физически от мен. Не бих го признал — искам да кажа, старото ми аз не би го признало — но сега вече съм много по-уверен.
	Валкирия изстена и Флетчър коленичи до нея. Нежно повдигна главата й от пода, после безжалостно я тресна обратно в бетона. Ръцете му се плъзнаха по тялото й, претърсвайки джобовете.
	— Знаеш ли, паднах си по тебе в първия миг, в който те видях. Не исках да ти призная, защото ти беше още малка и, нали се сещаш, страшно ме дразнеше по едно време, но, да, определено си бях паднал по теб. Това между нас беше истинско, как мислиш? Връзката ни? Харесваше ми начинът, по който взимаш всичко толкова насериозно. Много беше смешна. А, ето ги — той разлюля под носа й собствените й белезници. — Страхотно беше да ти бъда гадже. Много ни беше весело заедно. Но това е _нищо_ в сравнение с веселбата, която тепърва ни предстои.
	Белезниците щракнаха около лявата китка на Валкирия. Флетчър се приведе да закопчее и дясната, когато някой го връхлетя откъм гърба и го блъсна. Двете фигури се изтъркаляха и се удариха в някакъв стол в тъмното.
	Валкирия бавно се претърколи на една страна. Главата я болеше и й се гадеше, но с усилие присви крака под себе си, готова да стане. От тъмнината наоколо се носеха трясъци и шум от борба. Два силуета, които се блъскаха един друг в стените. Момичето пое дълбоко дъх, после още веднъж, стараейки се да не повърне. С всеки изминал момент силите й се възвръщаха. Светът идваше на фокус. Валкирия се надигна и се изправи.
	Флетчър изхвърча от тъмното и се извъргаля до краката й. От мрака се чу ръмжене, обладаното момче се обърна и в този момент Сийлън отново се хвърли отгоре му и двамата изчезнаха.
	Валкирия се намръщи, но едва започна да се чуди какво търси пък Сийлън тук, и й се зави свят толкова рязко, че едва се удържа на крака. Успя да остане права и със залитане се измъкна в коридора. Подпря се на стената и остана отново неподвижна, чакайки да събере сили, за да продължи. Измъкна от джоба си малко ключе, отвори заключената лява гривна на белезниците и захвърли и тях, и ключа настрани. Усети как по лицето й бавно се стича топла кръв.
	Телефонът й лежеше на пода. Валкирия протегна ръка. Усещаше въздуха, усещаше магията, но й трябваше минута, докато успее да се съсредоточи дотолкова, че да може да го притегли към себе си. Телефонът се вдигна нагоре и легна в дланта й, момичето го пъхна в джоба на палтото си, после с усилие се отблъсна от стената. Чувството й за равновесие се беше възстановило. Силата й се беше върнала. Болеше я много, но се търпеше.
	Върна се полека при Сангуайн, който повдигна едната си вежда, когато я видя такава изподрана, но не каза и дума. Притисна я към себе си и двамата потънаха в земята, бавно се добраха до улицата отвън. Американецът пълзеше напред през пръстта, дишаше тежко, борейки се със собствените си болки.
	Най-сетне Валкирия чу викове. Ръце я сграбчиха и я изтеглиха на повърхността. Бяха излезли на отсрещната страна на главната улица, доста далеч от киното. Момичето отвори очи и видя как Гастли изтегля и Сангуайн от земята и го изправя насила на крака, а ръката му се свива в юмрук, готов да цапардоса тексасеца. Валкирия извика предупредително и шивачът я погледна объркано.
	— Съюзник — изкашля едва тя, отпусната в прегръдката на Скълдъгъри. — На наша страна е.
	Гастли се навъси и пусна Сангуайн. Американецът се свлече на колене, изтощен от болка. Валкирия дочу още крясъци.
	— Забелязаха ни — каза Танит.
	— Всички в буса — нареди Скълдъгъри.
	Побягнаха, а Останките ги следваха по петите. Гастли скочи зад волана и потегли. Гумите на буса изсвириха по асфалта.
	— Ще отидем до Макгиликъдис Рийкс с _колата_ ли? — обади се Танит. — Знам, че бусът върви бързо, но идеята да караме като бесни четири-пет часа по заледените пътища никак не ми допада. А сега Флетчър е с тях. Би могъл да ги телепортира където си поиска по пътя от тук до Кери и ние да налетим право на някоя засада.
	— Флетчър в момента е зает с друго — рече Валкирия. — Не знам колко време ще му трябва да се оправи. Сийлън дойде. Притече ми се на помощ. Кенспекъл е мъртъв.
	В миг настъпи ужасна тишина, после Скълдъгъри побърза да я прекрати:
	— Трябва да се мъчим да стоим винаги пред Останките, поне на първо време, докато намерим къде да отбием. После ще ги пуснем напред, ще ги оставим да стигнат преди нас в Кери, а ние няма да бързаме, за да обмислим хубавичко как да се прокраднем до тях.
	— Трудничко ще бъде — промърмори Гастли.
	— Както обикновено.


>	48.
>	Планът се проваля

	Валкирия дъвчеше едно листо обезболяваща билка, а Танит полека заши раната на лицето й, колкото можа по-добре. Когато приключи, момичето се отпусна назад и затвори очи. След час шофиране отбиха от главното шосе и в продължение на следващите двайсет минути бусът подскачаше из дупки и буци лед. Движеха се на север — посока, перпендикулярна на пътя към целта им. Валкирия гледаше да не надига глава от седалката. В буса беше топло, но това правеше положението още по-неприятно. След всичко, което беше видяла и преживяла, просто искаше да се отпусне в обятията на гаджето си. Понякога прегръдката е най-успокояващото нещо на света.
	Мръкна се и Гастли включи фаровете. За два часа се разминаха с две коли, като и в двата случая се стягаха в очакване на нападение. Но шофьорите и двата пъти се оказаха обикновени смъртни, които не представляваха никаква опасност.
	Скълдъгъри задаваше въпроси. Сангуайн му отговаряше, лениво провлачвайки пресилено тексаския си говор. Валкирия не им обръщаше никакво внимание. Просто лежеше на задната седалка с глава в скута на Танит, докато лека-полека заспа.
	Събуди я разговорът, който Скълдъгъри водеше с Гастли по въпроса дали да изоставят този бус и да се сдобият с нов. Гастли настояваше, че трябва да стигнат в планините възможно най-бързо, докато Скълдъгъри смяташе, че трябва да отмъкнат първото подходящо превозно средство, което им се мерне пред погледа — не се знаеше дали бусът им вече не беше обявен за издирване.
	Момичето отново се унесе, като отвори очи само за малко, когато отбиха в една бензиностанция. Отвън беше навалял сняг. Танит събра поръчките за храна, излезе и забърза към мъжа с отегчена физиономия, застанал на касата в магазина. Гастли активира фасадната си татуировка и тръгна подире й да я наглежда, в случай, че останките са се добрали до тук. Валкирия също излезе и се изправи до Скълдъгъри, който пълнеше резервоара.
	— Знам, че отлично успяваше да прикрива този факт — рече скелетът, — но Кенспекъл всъщност много ме харесваше.
	Валкирия се изненада сама от себе си, когато се хвана, че се усмихва.
	— Не, това не е вярно…
	— Не, разбира се, че не. Но харесваше теб.
	— Не искам да говорим сега за него. Какво може да се каже? Не мога да повярвам, че го няма? Не мога да повярвам, че е мъртъв? Смъртта му очевидно е страшен шок. Не е необходимо да го повтарям наляво и надясно.
	— Понякога нещата не опират до това какво казваш, Валкирия, а до факта, че изобщо го казваш.
	Момичето поклати глава.
	— Нямаме време за такива разговори. Бий се сега, после ще оплакваш мъртвите. Така правим ние с тебе, нали? Ако спрем и почнем да мислим по последиците всеки път, когато се случи нещо лошо, няма да доведем до край нито една задача.
	— Кенспекъл ти беше приятел.
	— Хубаво, когато цялата тая история приключи, ще се огледаме и ще видим кой е жив и кой не е. Става ли?
	Скелетът сложи ръка на рамото й.
	— Става.
	— Кларабел ще се почувства ужасно, когато оздравее и разбере какво е сторила — тихо рече Валкирия и поклати глава. Не, трябваше да се съсредоточи. — Колко далеч сме от Вместилището?
	— На по-малко от час сме от подножието на планините, но трябва да изчакаме да съмне, преди да се приближим. Когато стигнем, златният ключ в джоба ти ще ни покаже пътя до пещерата.
	— Имаме ли план?
	— Плановете са гаранция за бъдещи разочарования.
	— Въпреки това май трябва да си съставим план. Мястото ще гъмжи от Останки, които ще се мъчат да ни попречат да стигнем до машината. Дали не можеш да полетиш и да ни пренесеш над главите им?
	— Те ще очакват да постъпим точно така. Сега, когато Сангуайн е на наша страна, може да прокопаем тунел _под_ Останките.
	— Надали ще стане. Той не може и три метра да измине, без да спре за почивка.
	— Значи не можем да минем над тях, не можем да минем и под тях. Тогава просто ще се приближим максимално с колата и ще отидем пеша право при гадините.
	— Директният подход.
	— Той е единственият, който ни остана.


	Утрото настъпваше бавно и не носеше никаква топлинка. Нервите на Валкирия буквално трепереха под кожата й — толкова опънати бяха. Момичето забеляза, че Танит конвулсивно свива и разпуска юмрук до бедрото си, а Гастли беше потънал в плашещо мълчание. Само Скълдъгъри и Чайна явно не се притесняваха ни най-малко от опасността, пред която предстоеше да се изправят. Виж, за Сангуайн изобщо не й пукаше.
	Караха през малко градче, което сякаш спеше под снежната пелена. Валкирия копнееше да види обикновени хора, наизлезли по улиците, запътили се да си купят вестник или просто застанали на тротоар в очакване светофарът да светне зелено. Не й харесваше тази мода на призрачните градове, която се разпростираше все повече, превръщайки Ирландия в призрачна _страна_.
	Бусът внезапно намали и спря край бордюра. Валкирия надникна над рамото на Скълдъгъри. На кръстопътя пред тях лежеше полицейска кола, преобърната настрани. Фаровете й светеха.
	— Останалите, не мърдайте — рече Скълдъгъри. — Валкирия, ти идваш с мен.
	Излязоха в студа. Момичето плъзна вратата на буса и я затвори, после свали и превръзката от лицето си.
	— Как изглежда раната?
	Скълдъгъри погледна.
	— Заздравява. В момента белегът е ужасен, но Танит го намаза с някои много полезни нещица, така че до ден-два ще е изчезнал.
	Момичето хвърли поглед назад към буса.
	— Нямаш им доверие — прошепна ниско.
	— Не и изцяло — отвърна скелетът.
	— Смяташ, че някой от тях е обладан?
	— Няма как да разберем, докато сам не се разкрие. Няма да се отделяш от мене, разбра ли? Не допускай да оставаш насаме с никого от другите.
	Валкирия кимна. Закрачиха към полицейската кола. Скълдъгъри протегна ръка напред, ледът под краката им започна да се топи и да се изпарява, позволявайки им да стъпват стабилно без опасност от подхлъзване. На Валкирия й се прииска да се беше сетила да стори същото оная вечер, когато падна сто пъти в Дрогеда.
	Стигнаха кръстопътя. Двама полицаи лежаха от другата страна на преобърнатата кола. Валкирия се запъти към единия, Скълдъгъри — към другия. Момичето се наведе и затърси пулса с пръсти.
	— Този е жив — рече.
	— А този — не — отвърна Скълдъгъри. — Не ми се вярва обаче наоколо да има Останки. Мисля, че те постепенно изпадат в паника и сега ще гледат да се съберат заедно и да се изтеглят към планините.
	— Значи просто ще стоят и ще ни чакат да им дойдем на крака?
	— Защо не? Наясно са, че няма да оставим нещата така и рано или късно ще ги намерим, за да се разправим с тях. Сигурно вече са се струпали на едно място и са пуснали неколцина разузнавачи, които да хвърчат наоколо и да следят кога ще се появим. От тук нататък трябва да сме изключително предпазливи и да си отваряме очите на четири.
	Обърнаха се и поеха към буса. Сангуайн крачеше срещу им.
	— Връщай се в колата — заповяда Скълдъгъри.
	— Май, май — отвърна американецът, заваляйки думите, сякаш беше пиян, — имаме проблемче.
	И падна. Аленочервен лъч се заби в Скълдъгъри и блъсна назад, отхвърли го чак до кръстопътя. Скелетът се удари в преобърнатата кола и падна от противоположната й страна. Валкирия отскочи настрани. Видя тялото на Гастли, проснато до зейналата врата на буса, а след това Чайна, която крачеше към нея с най-ослепителната усмивка на черните си устни.
	Момичето вдигна ръка, но Чайна хвърли още един кинжал от червена светлина. Макар и през палтото, Валкирия почувства удара така, сякаш беше бръкнала в електрически контакт. Залитна назад и падна на колене.
	— Време е вече да дойдеш с мен — каза Чайна. — Впечатли всички ни, но, честно казано, не беше необходимо. Ти си Даркесата. Не ни трябва да знаем нищо повече за теб.
	Чайна приклекна до Валкирия, измъкна златния ключ от джоба на палтото й и го пъхна в собствения си джоб.
	— Надали ще ти свърши кой знае каква работа.
	Някой заобиколи буса и зрението на Валкирия се проясни достатъчно точно в момента, в който Танит връхлетя Чайна в гръб. Двете се плъзнаха по леда и паднаха, но Танит на секундата скочи пак на крака. Чайна ритна, препъна я и я събори, после сама стана, притисна ръце една в друга, а след това ги разтвори широко. Танит едва успя да избегне вълната от синя енергия, приближи Чайна с опасна маневра и юмрукът й се заби в бузата на красавицата. Ръцете на Танит нанасяха удар след удар толкова бързо, че погледът не можеше да ги следи. Още едно кроше право в ребрата на Чайна. Чайна залитна назад, останала без дъх, но успя да блокира следващия ритник на русата магьосница. Помъчи се да си отвори малко свободно пространство, но Танит отново наближаваше.
	Чайна сключи пръсти, татуировките на кокалчетата на ръцете й просветнаха за миг в алено. Замахна. Първият й удар пропусна Танит, но вторият я блъсна право в гърдите. Танит падна и се изпързаля надалеч по заледения асфалт.
	Валкирия мерна символа на дланта на Чайна секунда, преди красавицата да стисне китката на Танит. Русата магьосница запищя унизително от агонизиращата болка и зарита напосоки инстинктивно. Ботушът й с хрущене се заби в ребрата на Чайна. Обладаната изохка и пусна китката й, Танит се насили, скочи на крака и отново нападна.
	Приведе се ниско, рамото й удари Чайна в стомаха, а ръцете й обвиха краката й. Танит повдигна Чайна и я захвърли на земята, като сама се хвърли и падна право отгоре й. Чайна я прегърна с лявата си ръка и я притисна плътно до себе си, за да не й даде достатъчно място да нанася действително опасни удари. Танит пък правеше всичко възможно да държи дясната ръка на Чайна — тази със символа на дланта — възможно най-далеч от себе си.
	Валкирия усети как чувствителността се връща в изтръпналите й крака, надигна се, готова да се изправи. Мозъкът й се бореше да осмисли онова, което се разиграваше пред очите й.
	Танит отблъсна Чайна и двете се разделиха, скачайки на крака едновременно. Танит замахна първа, Чайна парира удара и сама удари Танит в бицепса. Русата магьосница отстъпи, дясната й ръка увисна безпомощно. Чайна пристъпи и й нанесе зашеметяващ удар в челюстта. Танит се завъртя на място и падна на колене.
	Сангуайн се хвърли върху Чайна, обви ръка около гърлото й. Двамата се олюляха назад, но вместо да се опита да се отърси от нападателя, Чайна плъзна ръка по корема си. Синята енергия припука и потече по цялото й тяло, отхвърляйки Били Рей далеч назад. Той рухна на асфалта, а вниманието на Чайна се върна върху Танит. Магьосницата задейства символите и на двете си длани, после пристъпи и притисна ръце в слепоочията на Танит. Гърбът на Танит се изви на дъга и тя запищя с нечовешки глас.
	Валкирия измести въздуха, но силата й беше толкова разконцентрирана, че успя да произведе само ветрец, който разроши косата на Чайна. Чайна погледна момичето и пусна Танит, която се свлече неподвижна в краката й. Коленете на Валкирия също я подведоха и тя падна. Видя как една Останка се появи отнякъде и литна към Танит, но Чайна я спря с движение на ръката.
	— Не — заповяда красавицата. — Тази ме дразни. Обладай белязания.
	Останката увисна неохотно във въздуха, после се стрелна към Гастли. Чайна се обърна към Валкирия:
	— Хайде — рече. — Последователите ти те чакат.


>	49.
>	Ключът сочи пътя

	Танит надигна глава и видя как Чайна и Гастли отфучават с буса по пътя, отвеждайки Валкирия със себе си. Виеше й се свят и я болеше всяка става.
	— Някой ще ми помогне ли да стана? — проговори Сангуайн, проснат възнак на асфалта. Танит не му обърна грам внимание. Скълдъгъри приближи с бавна крачка, подаде й ръка и я изправи на крака. Замайването отново я връхлетя. Тя се олюля и се подпря на стълба на една улична лампа.
	— Отведоха Вал — промърмори, чакайки светът пред очите й да спре да се върти. — Защо Чайна просто не я уби? Защо им е притрябвала жива?
	— Валкирия е Даркесата — изрече Скълдъгъри.
	— Какво?
	— Дълга история, но ще се наложи да положим всички усилия да не би да вземе да се сбъдне. Вместилището сега е единствената ни възможност. Добре ли си? Можеш ли да се биеш?
	— Винаги — Танит се отблъсна от стълба и остана права. — Но Чайна взе ключа. Можеш ли да задействаш машината без него?
	— Ехо? — повика пак Сангуайн. — Чува ли ме някой?
	— Според Гордън ключът е _задължителен_ — отвърна Скълдъгъри. — Трябва да си го върнем.
	— Значи с бой ще си пробием път през обладаните, ще се доберем до Чайна, ще й вземем ключа, а после пак с бой ще се върнем до Вместилището? Като всяко добро момиче и аз си падам по качествените въргали, Скълдъгъри, но просто няма да се справим. Трябва ни друг план.
	— _Нямаме_ друг план. Останките вече са в планината. Нямаме и време да се опитваме да задействаме насила някаква машина, която никой от нас дори _не е виждал_.
	Сангуайн изсумтя тежко.
	— Хубаво. Не ми помагайте. Дали ми пука, а? Просто ще си лежа и ще замръзна кротко.
	Танит се извъртя към него.
	— Що не млъкнеш?
	Сангуайн й се усмихна.
	— Най-сетне се поддаде на чара ми, а?
	— Ако не можеш да добавиш нищо по същество — каза му и Скълдъгъри, като едва овладяваше гнева си, — съм съгласен с Танит. Млъкни.
	— О, ама аз _мога_ да добавя нещо по същество. Красавице с меча, моля те, помогни ми да стана и веднагически ще ви реша всички грижи и проблеми, кълна се в скъпата ми майчица, лека й пръст.
	Танит отиде при него, хвана протегнатата му ръка и рязко изви до откат китката му, докато Били Рей не скочи на крака сам, виейки от болка.
	— Готово — рече магьосницата. — Доволен ли си?
	Тексасецът изсъска срещу й.
	— Трябва да поработим върху общуването помежду ни, зайче-байче.
	— Та, да се върнем към съществения детайл, който можеш да добавиш към разговора ни — пресече го Скълдъгъри. — Сега е идеалният момент да го споделиш.
	Чу се звук, сякаш в далечината гръмна ауспух. Сангуайн се намръщи и се хвана за рамото. Когато я отдръпна, дланта му беше обляна в кръв.
	— Ей — рече. — Май ме простреляха.
	Танит се огледа и видя, че към тях тича мъж. Едната му ръка беше отпусната в превръзка на шията, в другата държеше пистолет и стреляше тичешком.
	— Този ме простреля! — възкликна отново Сангуайн.
	Тичащият не стреляше много точно, но колкото повече приближаваше, толкова по-близо до тримата магьосници свистяха куршумите. Танит застана зад Скълдъгъри, а той протегна ръка и издигна стабилна въздушна стена между тях и непознатия. Сангуайн пое дълбоко въздух и потъна в земята.
	— Останка? — попита Танит.
	— Дарлимпъл — отвърна Скълдъгъри.
	Мъжът, Дарлимпъл, захвърли празния пистолет и с боен вик изтегли рапирата от ножницата на колана си. Една ръка изникна от пръстта, стисна го за глезена и го спъна. Сангуайн се надигна от земята над него и изрита изпуснатия меч надалече. Дарлимпъл го нападна, но Били Рей заби коляно в корема му, после го стисна за ухото и заизвива. Дарлимпъл запищя, а американецът го повлече след себе си по асфалта. Блъсна го в краката на Скълдъгъри, после отново се съсредоточи върху раненото си рамо.
	— Много боли — промърмори. — Надявам се, че ще убием този тип. Нали _ще го убием?_
	— Моля ви — захълца Дарлимпъл. — Пуснете ме да ида при тях. Съжалявам, че стрелях по вас. Просто ми бяхте застанали на пътя. Помислих, че ще поискате да ме спрете.
	Скълдъгъри вдигна глава и се взря накъде в далечината зад гърба на Дарлимпъл. Танит проследи погледа му. Обладаните навярно се готвеха да попречат на всеки, който се опита да влезе при Вместилището, а това означаваше, че най-вероятно са се струпали всичките съвсем близо до пещерата. Погледна Скълдъгъри и се сети какво му се върти в главата.
	— Остави оръжията си тук — рече детективът на Бургунд. — Няма да ти сторим нищо. Няма да те спрем.
	Сангуайн вдигна очи.
	— Какво? Пускаме го да си върви?
	— Това не те засяга, Сангуайн.
	— Ама аз съм простреляният!
	— Тръгвай, Дарлимпъл. Веднага.
	Дарлимпъл погледна детектива с пълни със сълзи очи, сякаш чакаше Скълдъгъри да размисли и да го задържи. Тъй като никой не обели и дума повече, Бургунд се изправи трескаво на крака и хукна.
	— Е, не е истина — поклати глава Сангуайн. — Бас ловя. Че ако _вас_ бяха гръмнали, нямаше да му простите толкова бързо.
	Танит го изгледа.
	— Бе ти глупав ли си?
	Сангуайн я зяпна обидено.
	— Не.
	— Помисли малко, идиот такъв. Никой от нас не знае къде е Вместилището. Никой не знае къде са Останките. Може да са навсякъде. Планината е голяма.
	— Не е _чак_ толкоз голяма.
	— Той ще ни заведе право там, където искаме да отидем. Забеляза ли, че е тръгнал пеша? Значи е наблизо и той знае пряк път.
	— И ние… ще го проследим?
	— По-бавно ли трябва да говоря?
	— Ей, стига си ме обиждала, става ли? Простреляха ме, вътрешностите ми са на топка от болки, изгубил съм кръв. Но не съм идиот. Всъщност, мога да ви осведомя, че идиотите сте _вие_ двамата. Планирате да преследваме този човек, който да ни отведе до гнусарите и до някаква си машина, която щяла да ни спаси, но пък нея не знаете дори как да я включите, нали? Е, като я намерим, какво ще я правим? Ще й се порадваме колко е лъскава и хубава? Това ли ви е планът?
	— По-добра идея ли имаш? — попита Скълдъгъри.
	— Разбира се, че имам. Аз съм от Тексас. Всичките най-добри идеи идват все от Тексас. Та, идеята ми е такава: преследваме тоя нещастник, дето ме гръмна, стигаме до пещерата, в която е грамадният Капан за души и го _задействаме_ с ключа, който отмъкнах от джобчето на госпожица Чайна Сороуз — Сангуайн извади златния ключ и го подхвърли на Скълдъгъри. — Кажете сега: какво мислите за _моя_ план?


	Държаха се на почетно разстояние, но се оказа, че предпазливостта им е излишна. Дарлимпъл беше толкова пренапрегнат от желание да открие любимите си Останки, че не хвърли дори един поглед назад. Сангуайн непрекъснато се оплакваше от болката в раненото си рамо. Дъвчеше болкоуспокояващи листа, за да му поразмине, но беше очевидно, че едва се държи и отслабва с всяка крачка. На половината път до пещерата Скълдъгъри съвсем забави темпото, за да помогне на американеца да преодолее един скалист участък. Сангуайн беше твърде изморен и дори не попита защо детективът изведнъж си беше сменил отношението към него, но Танит се досети, че скелетът сигурно има нужда от тексасеца за още някоя последна задача, преди да го захвърли да пукне.
	— Спрете — каза най-после Скълдъгъри и остави Дарлимпъл да се изгуби от погледа им. Златният ключ грееше в облечената му в ръкавица длан. Скелетът бавно се завъртя до момента, в който блясъкът на златото видимо се усили.
	— Насам. Танит, отваряй си очите за Дарлимпъл.
	Скълдъгъри практически метна Сангуайн на гръб и пое надясно. Танит затича към мястото, където за последен път бяха мернали Бургунд. Стъпи на една издигната скална площадка, клекна и незабелязано надникна над ръба й. Под нея, на широка поляна, обрасла с хвойна, се бяха струпали две хиляди обладани. Магьосницата видя Дарлимпъл да тича към тях, после се приведе съвсем ниско, преди някой да я е усетил. Приведена забърза назад и се върна при Скълдъгъри, точно когато той подпираше Сангуайн за почивка до една отвесна скала.
	— Определено ми се вие свят — промърмори американецът.
	— Всички са там — докладва Танит. — Искам да кажа, _всички_ са на куп. Цяла _армия_ са. Това ли е пещерата? Къде е вратата?
	— Мисля, че _това_ е вратата — отвърна скелетът. — Забелязваш ли колко прави са ъглите, които сключват помежду си тези цепнатини? Виждаш ли? И ръбовете не са се оронили. Не са разрушени от стихиите.
	— Е, и? Какво означава това?
	— Означава, че са омагьосани да бъдат устойчиви на климатични промени. А вратата към изключително важната пещера на Вместилището трябва да бъде _особено_ устойчива.
	— Ей — Танит подритна Сангуайн с връхчето на ботуша си. — Можеш ли да ни вкараш вътре?
	— Остави го да си почива — прекъсна я Скълдъгъри. — Скоро ще ни потрябва за друго. Сигурен съм, че можем да влезем и сами.
	— Как ще отворим входа? С магическа дума-заклинание може би?
	— Надявам се, че не! Допускам, че ключът активира машината _и_ отключва вратата, но…
	— Къде е ключалката?
	— Взе ми думите от устата.
	Скелетът почука с ключа по скалната повърхност. Нищо. Танит притисна длан към камъка и направи магията, с която можеше да отвори всяка ключалка на света. Пак нищо.
	— Сигурен ли си, че това е вратата? — попита магьосницата. — Не виждам нито сглобки, нито панти, нищо подобно. Как се отваря въобще? Завърта ли се, плъзва се настрани или пък нагоре, или как става? Ако знаехме това, щеше да ни е по-лесно да измислим начин да влезем.
	Скълдъгъри отново заоглежда скалата.
	— Не е лесно да се сетиш как да я отвориш, но когато схванеш номера, вече ще бъде съвсем просто. Би трябвало всеки, който има нужда от Вместилището, да може да влезе, иначе не биха оставили ключа отвън.
	— Може би става дума за комбинация — предположи Танит. — Онзи, който носи ключа, трябва да каже и магическата дума.
	— Възможно е, но дори и да е така, това не ни помага. Думата може да е всяка, може да е от всеки магически или от смъртен език. Не можем да я познаем.
	— Ами, какво да кажа, ти си детективът. Помисли и може да се сетиш.
	Скълдъгъри въздъхна и отново замислено загледа скалата.
	— Отвори се — каза високо. — _Oscail. Oscailte amach*._ Влез. _Mellon._ Сезам, отвори се. Останка. Капан за души. Вместилище. Опасност.
	[* Oscail. Oscailte amach — думата и словосъчетанието означават „Отвори се“ на ирландски — Б.пр.]
	— Леле — въздъхна Танит. — Доста време ще ни отнеме.
	Сангуайн, седнал до краката на Скълдъгъри, бавно вдигна глава.
	— Има нещо написано на златото — провлачи той, сливайки думите. — На ключа. Вгледайте се.
	Скълдъгъри обърна златния къс от обратната страна и Танит се надвеси над него, но не различи нищо особено. Гладко злато.
	— Нищо не виждам — каза.
	— Аз виждам — промълви Скълдъгъри. Наклони ключа на една страна, за да улови светлината под определен ъгъл. — Бледо е, но се вижда.
	Магьосницата се втренчи още по-отблизо.
	— Сигурен ли си, че въображението не ти играе номера?
	— Когато въображението ми играе номера — отвърна Скълдъгъри, — обикновено те са много, много по-елегантни.
	— Кълна се, че не виждам нищичко.
	— Това е, защото гледаш с живи очи — каза й Сангуайн, а главата му клюмаше от изтощението. — А аз и скелета _изобщо_ нямаме очи.
	— Пише _„Разруши се“_ — прочете Скълдъгъри.
	Танит вдигна поглед към скалната стена.
	— Нищо не става — отбеляза.
	Скълдъгъри помисли за миг, после изрече:
	— _Creim._
	Стената започна да се руши пред очите им.
	Танит зяпна.
	— Получи се. Получава се. Какво каза?
	— _Creim_ — повтори скелетът. — Така е „разруши се“ на ирландски.
	Прониза я облекчение и магьосницата се усмихна широко, когато вратата рухна окончателно и последните й парчета се пръснаха на облак прах, който й напълни очите и устата. Танит отстъпи крачка, закашля се и изплю. Прахът се беше полепил по косата и дрехите й. После зрението й се проясни и тя видя Скълдъгъри, застанал до входа на пещерата в защитен от прахта въздушен мехур.
	— Ох — каза скелетът, като забеляза колко изпоцапана е Танит. — Прощавай.
	Закрачи през облака, който се разделяше от двете му страни, без нито една прашинка да падне върху палтото му. Танит се навъси и пое след него, като пътем помогна на Сангуайн да стане и тримата влязоха в гърлото на подземния вход.
	— Дали би ме прегърнала с една ръка? — обади се американецът. — Усещам, че може да припадна.
	— Припаднеш ли, падаш — обобщи Танит ледено.
	От двете страни на коридора светеха факли, окачени в скоби по стените. Тунелът продължаваше около двайсет метра, после зейваше истинската пещера. Скълдъгъри беше застанал вече в самия край на ходника, обърна се, изчака Танит и Били Рей също да се приближат.
	— Е? — попита Танит. — Това ли е, което ни трябва?
	Скълдъгъри не отговори. Нямаше нужда.
	Глобус, подобен на стъклените сфери-преспапиета, но с диаметър сто метра, беше монтиран в клетка от дървени и метални подпори, прикрепени към стените с плетеница от въжета и вериги. Архитектите, инженерите или който там беше конструирал това чудо, бяха използвали естествените скални издатини на подземната кухина, за да укрепят машината. Самата пещера приличаше на част от масивното устройство, сякаш нарочно поставено тук, за да изпъкнат още повече размерът и формата му. Вместилището приличаше на нещо, което е тук открай време, нещо, родено в недрата на планината от съюза между магията и древните науки.
	— Яко — рече Танит.
	Облегна Сангуайн на стената на коридора и последва Скълдъгъри, който се запъти да разгледа контролния пулт. Беше отрупан с циферблати, клапи, лостове, а в средата му зееше черен правоъгълен отвор. Без да се церемони, скелетът пъхна ключа в него. Машината мигновено се събуди. Скълдъгъри сграбчи един лост и го премести рязко надолу. Нищо не се случи.
	— Ами — чу Танит гласа на Сангуайн, — туй си е направо разочарование.
	— Не — прекъсна го Скълдъгъри. — Вижте. Движи се.
	Танит също видя движението. Глобусът беше започнал да се върти — много, много бавно. С проскърцване.
	— Не е бил използван повече от век — каза Скълдъгъри. — Трябва му малко време да загрее. За да може Останките да бъдат всмукани вътре, трябва да накараме обладаните да се приближат още насам.
	— И как точно — попита Сангуайн — предлагате да стане таз работа?
	Скълдъгъри го погледна и килна глава на една страна. Физиономията на Сангуайн се опъна.
	— Мътните го взели — промърмори.


>	50.
>	Макгиликъдис Рийкс

	Пейзажът беше много красив — покрити със сняг планински върхове, мъгла над долините, бледосиньо небе. Пътем бяха подминали едно езеро, шосетата бяха тесни и с много завои, тук-там оградени с ниски каменни зидове. Ефектът от красотата се разваляше само от двехилядната тълпа хора с нашарени с черни вени лица, застинали в очакване, втренчени във Валкирия, докато силни ръце я измъкваха от буса.
	Чайна избута момичето до едно възвишение насред обширната поляна, всички Останки се струпаха наоколо, скрити в похитените човешки тела. Чайна свали белезниците от китките й. Антон Страха и Тесеракт пристъпиха напред. Тълпата наоколо мълчеше.
	— Валкирия Каин — каза Тесеракт. — Много се радвам, че не те убих. Каква грешка щях да сторя! Щях да лиша всички ни от нашата спасителка.
	— Пуснете ме — рече тихо Валкирия. — Ако съм вашата спасителка, подчинете ми се. Пуснете ме.
	— Ти не си нашата спасителка. Все още не. Но с малко помощ от наша страна, скоро ще станеш.
	— Не знам какво очаквате да кажа. Смятате ли, че просто ще се съглася на всичко това? За нищо на света няма да наранявам невинни хора.
	— Ако те изтезаваме достатъчно дълго — отговори Тесеракт, — ще сториш всичко, което ти кажем.
	Валкирия не отговори.
	— Аз съм онзи, който те видя в бъдещето. Видях те през очите на Финбар Ронг, видях те как сееш опустошение из света. Това е, което ние искаме. Нищо друго. Искаме мъртъв свят, свят, в който ще сме свободни, в който няма да се налага да се крием в обвивки от плът. Ти ще ни дадеш този свят. От мига, в който те зърнах, разбрах, че трябва да ти помогнем, да те напътстваме по твоя път. Сега вече съм сигурен, че съм бил прав.
	— Значи ще ме освободите?
	Из тълпата се понесе смях.
	— Не — отвърна Тесеракт. — Разбираш ли, ние тук си поприказвахме и се чудехме дали подходът ни към теб е правилен. После на Чайна й хрумна отлична идея.
	Чайна се усмихна.
	— Двете с теб сме приятелки, нали Валкирия? Ти поне така твърдиш. И понеже сме приятелки и аз те познавам много добре, знам, че ще е необходимо огромно усилие, за да те накараме да нараниш някого, когото обичаш.
	— Аз не съм Даркесата — изплю Валкирия. — Промених бъдещето. То вече няма да се случи.
	— Откъде си толкова сигурна? — попита Чайна.
	— Запечатах истинското си име.
	— А, разбирам. Значи смяташ, че когато започнеш да убиваш наред, това ще стане, само защото някой ще те е принудил насила да го правиш, така ли?
	— Разбира се. Защо иначе бих убила когото и да било?
	— Може би, защото сама си поискала да го убиеш? Защото се е случило нещо, нещо толкова ужасно, че те е тласнало до ръба и ти си прозряла, че единственият изход от ситуацията би бил всички край тебе да умрат?
	— Това е лудост.
	— Всякакви хора горят от желание да унищожат света, Валкирия.
	— Не и аз.
	— Още не — засмя се Чайна. — Всъщност, аз съм съгласна с тебе. Не смятам, че в теб има стръв за убийства и разрушение. Затова ми хрумна един друг вариант. Помисли, Валкирия, какво би било, ако всичко, което ти твърдиш, е истина? Ами ако _ти_ действително _за нищо на света_ не би наранила невинен човек, ама никога? Ами ако онзи, който наранява, изобщо не си ти?
	— Какво?
	— Разбираш ли, аз мисля, че Даркесата е по-скоро подобна на _нас_. Мисля, че Даркесата носи в себе си Останка.
	Валкирия се сви.
	— Не.
	— Мисля, че за да направим така, че от твоите дълбини да излезе месията, един от нас ще трябва да се свърже с теб.
	— Не.
	— И вече имаме доброволец — завърши Чайна с усмивка.
	До рамото й застана Флетчър.
	— Обичам те — каза той на Валкирия. — И сега ще те обладая и ще стана _едно_ с теб.
	Много ръце я сграбчиха, момичето се замята, но нямаше никакъв шанс. Изтеглиха главата й назад, пръсти разтвориха устата й. Валкирия захапа напосоки и усети вкус на кръв, чу изохкване от болка, но после насила раздалечиха челюстите й и тя я видя, видя Останката, която изпълзя от устата на Флетчър, докато под нея тялото на момчето се свлече в безсъзнание.
	Останката се прилепи на лицето на Валкирия. Беше леденостудена. Ръцете я пуснаха и момичето залитна назад, после изгуби равновесие. Падна, изтърколи се надолу по хълмчето, като през цялото време се мъчеше да откъсне тъмното създание от себе си. Почувства как то се плъзга надолу в гърлото й. Ръцете й притиснаха гърдите, когато Останката сякаш се разтвори в нея и се разнесе из цялото й тяло. Ледени пипала се разпериха и пронизаха мозъка й. Нещо избухна в съзнанието й и страхът изчезна, и Даркесата се възправи.
	Останалите я наблюдаваха в очакване, с очи, пълни с надежда и глад, с изкривени в усмивки усти.
	Гастли пръв пристъпи напред.
	— Господарке? — попита с треперещ глас. Когато Гастли си беше Гастли, във времето преди Останката да сподели тялото му, той беше добър човек. Даркесата си спомни първата им среща, когато той й беше казал, че магията не е игра и че тя трябва да се откаже от нея, да обърне гръб на новите си познати и да си се прибере у дома. Тогава той беше изрекъл тези думи за нейно собствено добро, но тя, разбира се, не го беше послушала. Магията беше пътят, който й беше предопределен от самото начало.
	Съдба? Тя не вярваше в съдбата. Но затова пък беше погледнала в бъдещето и беше видяла как заличава света със собствените си ръце. Ето _в това_ вярваше.
	Даркесата вдигна очи над хората, които я заобикаляха, и погледна света. Планините и снега, и скалите, и небето. Вкуси въздуха. Защо би поискала да унищожи всичко това? Какво би могло да я накара да разруши цялата планета? А и какво ще прави самата тя, когато всичко и всички край нея умрат? Няма да има дори с кого да си поприказва.
	Даркесата се усмихна на въпросите, които сама си задаваше. Без съмнение, когато му дойдеше времето, тя отлично щеше да осъзнае причините, поради които ще избие всичко живо. Сигурна беше, че в подходящия момент нещата щяха да си дойдат на мястото и да придобият смисъл.
	— Господарке, Даркесо — викна някой, разблъска тълпата и се хвърли в краката й. Лявата му ръка беше ранена и привързана на шията. — Аз съм на твоите заповеди. Ти даде цел на съществуването ми. Даде ми причина да живея. Каква е волята ти?
	И човекът вдигна към нея очи, пълни със сълзи.
	Тя го ритна под брадичката, влагайки в ритника цялата си сила. Челюстта на мъжа се пръсна на парчета, но ботушът й продължи нагоре и разцепи главата му. Някаква важна част от тялото му, навярно мозъкът, отлетя надалеч като футболна топка. Тялото рухна, Даркесата се засмя и се обърна към останалите. Шокът от постъпката беше накарал част от тълпата да отстъпи назад, но повечето вече се смееха заедно с нея, неколцина дори заръкопляскаха. О, как ги презираше само.
	Даркесата скочи към следващия, магьосник, с когото някога си беше говорила, отдавна, още в старото Убежище. Пръстите й се сключиха около шията му и изтръгнаха гръкляна. Жената до него ръкопляскаше, но Даркесата вкара юмрука си в гръдния й кош, разкъса тялото й и през него удари трети, който стоеше още по-назад.
	Смехът стихна. Вече никой не аплодираше.
	Даркесата закрачи сред тълпата, писъците на убитите й напомняха приспивна песен и я караха да се усмихва. Докато се движеше, чувстваше Останката в себе си. Чувстваше присъствието й, чувстваше и объркването й. Явно създанието не си беше представяло нещата точно така. Беше се плъзнало в нея, беше отворило дълбината й и беше пуснало Даркесата да изплува на повърхността. Но не беше успяло, както се беше надявало, да се слее с нея, да стане едно с нея. Даркесата и Останката си бяха останали все така две отделни същности и Даркесата чувстваше страха на Останката, и той извикваше усмивка на устните й.
	Душата й беше запечатана, Най се беше погрижил за това. Душата й беше нейна сега, нейна и само нейна. Останката беше успяла единствено да разруши стената между Валкирия Каин и извора на магическата й сила. Може би при разрушаването беше замърсила този извор, това Даркесата не можеше да каже със сигурност. Не, че имаше някакво значение. Даркесата контролираше. Даркесата бе господарката.
	Останката искаше да излезе от нея. Искаше отново да се събере на топка и да изпълзи от устата й, да избяга от Даркесата, да се освободи, но Даркесата не й позволяваше. Държеше я в себе си, изолираше я, изцеждаше злата й воля и я прибавяше към магическата сила, която пулсираше из жилите й.
	Магьосниците вече я нападаха, опитвайки се да я укротят, да я смажат, за да спасят живота си. Тя измести въздуха и запрати трима едновременно високо нагоре, а след това ги прониза с копия от сенки.
	Ръце я сграбчваха откъм гърба, стискаха я, душаха я. Мракът се запросмуква през кожата й и попи в телата на нападателите й, един от тях изпищя и падна, ръцете на останалите се разтопиха, плътта потече, на местата им останаха кървави чукани. Друг насочи вълна от енергия към нея, тя я блъсна и засъска из тялото й. Даркесата обаче я събра и улови в дланта си и, без дори да осъзнае какво точно прави, я запрати обратно към онзи, който я беше изпратил. Енергията удари стопанина си и той се пръсна във въздуха, разсейвайки се в кървава мъглица.
	Даркесата смаза черепа на красив млад мъж и захвърли трупа му надалеч. Тялото му падна насред гневната тълпа. Нещата изобщо не се развиваха според плана на Останките.
	Даркесата щракна с пръсти и пламъци я обвиха от главата до петите. Кожата й, косата й, дрехите й горяха, горяха яростно и ярко, но пламъците не докосваха кожата й. Хората със залитане заотстъпваха далеч. Тя протегна ръка и пламъците заподскачаха и се полепиха по бягащите. Те лумнаха, затъркаляха се, запищяха. Даркесата се разсмя. Един мъж опита да избяга. Тесеракт го стисна за гърлото.
	— Бягаш от спасителката си, така ли, неблагодарна отрепка такава?
	— Тя ни избива — задъхано рече мъжът.
	— Тя само загрява — блъсна го назад Тесеракт. — Даркесо, моля, приеми извиненията ми. Убий колкото пожелаеш. Когато прецениш да започнеш изпепеляването на света, моля те, знай, че сме готови да ти служим и да ти помагаме, както повелиш.
	Даркесата използва огъня, за да убие мъжа, който опита да избяга, после пусна пламъците на свобода, а сама закрачи към Тесеракт, чудейки се колко ли дълго ще й остане верен, когато започне да изтръгва гръбнака му прешлен по прешлен. Но тогава земята се пропука и Скълдъгъри Плезънт и Танит Лоу изникнаха пред очите й сред порой от пръст и камъчета. Били Рей Сангуайн излезе последен, рухна на тревата и не помръдна повече.
	— Валкирия — произнесе Скълдъгъри. — Прекрати това веднага.
	Даркесата го изгледа, после изгледа и Танит. Танит изглеждаше уплашена и шокирана, и разстроена, и тревожна. Държеше меча си така, сякаш беше готова да го използва срещу всеки, който приближи и крачка. Даркесата виждаше собственото си отражение в острието. Хубавко момиче на шестнайсет години, с ален белег на бузата и тъмна коса. Бледото й лице беше опръскано с чужда кръв. Очите й — заобиколени със синьо-черни кръгове. Така ли ме виждаха, зачуди се Даркесата, или пък виждаха нещо съвсем друго? Нещо великолепно и ужасно? Нещо чудовищно?
	— Валкирия — повтори Скълдъгъри. Тя пак премести поглед върху него. — Това не си ти. Разбираш ли ме? Объркана си. Ти си Валкирия Кани. Не си Даркесата.
	— Не можеш да промениш истинската й същност — рече Тесеракт зад гърба му.
	— Млъквай — сряза го Скълдъгъри, без дори да обръща глава. — Валкирия. Слушай гласа ми. Аз съм ти приятел. Аз съм ти партньор. Обещах ти, че ще ти помогна да оправим тази каша и възнамерявам да спазя обещанието си. Не искаш нищо от това да се случва. Знам, че не искаш.
	Някакъв мъж се хвърли към Танит, но Даркесата само махна с ръка и запратената сянка му откъсна главата.
	— Вал — рече Танит, а гласът й трепереше. — Моля те. Аз съм. Ние сме. Ти не искаш да нараняваш никого. Моля те, върни се при нас.
	— Бих могла да те убия — изрече Даркесата. Не се налагаше да говори високо, за да я чуват всички. — Мога да посегна, да хвана лицето ти и да стисна, да превърна главата ти в кървава каша. Какво ще мислиш за мен в последните няколко секунди от живота си? Ще ме обичаш ли още? Ами ти, Скълдъгъри? Теб мога да убия също толкова лесно.
	— Няма да ме убиеш, Валкирия.
	— Валкирия не е тук.
	— Не, тук е — настоя скелетът. — Аз говоря с нея.
	Даркесата поклати глава.
	— Не разбираш.
	— Отлично разбирам. Даркесата не е самостоятелна същност. Не е отделна личност. Тя си ти. Ако ти направиш грешен избор, ако спреш да обичаш хората, които те обичат, ако позволиш на света да те усуче, да те изврати и да те промени, тогава да, бъдещето, което видяхме при Касандра, ще ни сполети без съмнение. Но ако се бориш, ако риташ и се биеш, ако откажеш да се оставиш на апатията, на гнева и на безнадеждността, тогава _ти_ ще промениш бъдещето и ще поемеш по свой собствен, твой си път. А аз ще бъда точно до тебе, Валкирия. Аз ще бъда винаги до тебе.
	Даркесата усети Останката в себе си, усети ужаса й и тогава почувства, че вече се е уморила да си играе с нея. Създанието с такова нетърпение беше влязло в тялото й, изпълнено с копнеж да сподели съществуването й и така да й помогне да изпълни съдбата, която долавящите й бяха предрекли. Но сега съществото беше осъзнало, че сливане с Даркесата не може да има. Останката просто беше предложила на черната магьосница възможност да надникне в бъдещето, но тя щеше да стигне до това бъдеще сама. Не й беше нужна ничия помощ.
	Останката се мяташе и бореше, и писъците й изпълваха съзнанието на Даркесата, и когато тези писъци спряха да я забавляват, Даркесата наводни тялото си с топлина и тази топлина изпепели студа на Останката. Даркесата прочисти Останката от себе си и Останката изчезна. А с нея изчезнаха и злите мисли, и пустотата.
	Краката на Валкирия се подгънаха, Скълдъгъри се хвърли към нея и я подхвана, преди да падне и да се удари.
	— Благодаря ти — прошепна момичето, а тълпата занапира наоколо.
	— Няма нищо — тихичко рече Скълдъгъри, после притисна дулото на револвера до слепоочието й и каза високо: — Ако някой направи само още една крачка, Валкирия умира.


>	51.
>	Вместилището

	Тълпата застина. Тесеракт направо зяпна:
	— Блъфираш — рече.
	— Дали? — отвърна Танит, мечът й блесна и опря в гърлото на Валкирия. Студеният метал легна върху кожата на момичето.
	— Няма да я убиете — продължи Тесеракт. — Свалете оръжията.
	Скълдъгъри запъна предпазителя на револвера.
	— Валкирия по-скоро би умряла тук и сега, отколкото да позволи на още някой от вас да я обладае и да я принуди отново да се превърне в чудовище, което се кани да унищожи света. При такава опасност, ако я убия, ще й направя услуга и тя отлично знае това.
	Иззад гърба на Тесеракт излезе Рийт и се усмихна:
	— Не ставай смешен. Тя ти е приятелка. Партньорка. Тя е едно искрено, почтено и невинно момиче, целият живот е пред нея. Не би могъл просто хладнокръвно да я застреляш.
	— Гастли — повика високо Скълдъгъри, — тук ли си?
	Тълпата се раздели и Гастли се изстъпи напред.
	— Познаваш ме много отдавна — продължи скелетът. — Мислиш ли, че бих убил Валкирия, за да спася света?
	Юмруците на Гастли се свиха и той се вторачи в Тесеракт:
	— Ще я убие — каза тихо.
	— Съгласна съм — добави Чайна, промъквайки се елегантно сред струпаните хора. — Ако ми позволите да бъда напълно откровена, направо съм изненадана, че още не е дръпнал спусъка.
	Рийт оголи зъби и изръмжа:
	— Тогава трябва да му я отнемем.
	— Шансовете ви да го сторите не са добри — рече Скълдъгъри. — Сред вас има такива, които сигурно ще повалят или мен, или Танит, преди да посегнем на момичето. Но да повалите и двама ни едновременно? Надали ще успеете. Даваме ви десет секунди да напуснете телата на хората, които сте обладали.
	— Няма да позволя отново да ме затворят — рече Гастли. — Ако ще убиваш Валкирия, убивай я. Може и да не получим нашия мечтан мъртъв свят, но по никакъв начин няма да се върнем в онази кошмарна стая.
	— Никой не ви пита — обади се Танит. — Напуснете обладаните тела и се махайте, вървете, където щете. Днес няма да ни победите, нито ние ще ви победим, така че предлагам да обявим реми. Пробвайте си пак късмета утре, а ние ще ви чакаме и ще ви разкатаем фамилията.
	— Очаквате да се откажем от хората, които сме обладали? — попита Чайна. — Няма да стане. Аз ужасно харесвам тялото, което нося, харесвам неговия ум и магията, която върви в комплекта.
	— Онези от нас, които са обладали магьосници, вече са се превърнали в живи _оръжия_ — обади се Тесеракт. — Нямаме намерение да ви отстъпим тези оръжия, така че да ги използвате срещу нас следващия път, когато се изправим един срещу друг.
	— Боя се, че нямате избор — отговори Скълдъгъри. — Десетте секунди започват да текат сега.
	Тесеракт го загледа с омраза, после премести очи върху Валкирия.
	— Приятелите ти са готови да те убият, Даркесо. Боят се от теб. Така и трябва. Нека се боят.
	— Пет секунди — обади се Скълдъгъри.
	— Помни, че не сме приключили — каза Тесеракт.
	После отдръпна маската от лицето си и разтвори широко уста. Всички наоколо направиха същото. Останката напусна с гърчене тялото на наемника и литна в небето, а руснакът се свлече в безсъзнание, маската се върна на старото си място. Накъдето и да погледнеше Валкирия, Останките напускаха обладаните тела, събраха се на облак от неспокойна чернилка и изпълниха въздуха с гневни писъци.
	Валкирия обърна очи към Скълдъгъри:
	— Вместилището — прошепна.
	— Не се тревожи, Вал — рече тихо Танит. — Вече го намерихме. Виждаш ли малката пещера ей там? Това е входът — още докато говореше, земята под краката им започна да се тресе.
	Движенията на Останките станаха хаотични и нервни, когато почувстваха първите тласъци на притеглянето. Три от тях рязко бяха измъкнати от облака, дръпнати сякаш от невидима ръка към планината, писъците им преминаха от гняв към ужас. Последваха ги други, още, на все по-големи групи, като постепенно към пещерата потече стабилен поток от пищяща тъмнина.
	Останката, която беше излязла от тялото на Тесеракт, се спусна рязко надолу, вкопчи се в яката на палтото на безжизнения убиец, борейки се срещу притеглянето на машината. Прилепи се до лицето на руснака, но застина, когато Скълдъгъри се надвеси отгоре й.
	— В секундата, в която обладаеш този мъж — проговори скелетът високо, за да надвика писъците и подземния тътен, — аз ще го убия и ти ще загинеш. Как мислиш, дали блъфирам?
	Танит дръпна меча си от гърлото на Валкирия и момичето отново си пое дъх свободно. Потокът Останки се източи, последната потъна в гърлото на пещерата. Останката, впила се отчаяно в Тесеракт, остана самичка. После и тя се пусна от тялото на руснака.
	Но вместо да се остави да бъде придърпана от машината, тя се хвърли към Валкирия. Танит блъсна момичето настрани и сама посрещна Останката. Създанието връхлетя върху русата магьосница, тя залитна и се изтъркаля надолу по възвишението, Валкирия и Скълдъгъри хукнаха след нея. Танит се опита да откъсне съществото от себе си, но усилията й бяха напразни. Гърлото й се изду, тя се задави, после се отпусна.
	В следващата секунда, както беше легнала по гръб, се извъртя, ботушът й се заби в крака на Скълдъгъри. Остър пукот на счупена кост. Скелетът изви от болка, Танит скочи, завъртя се акробатически във въздуха и го изрита втори път в ребрата. Скълдъгъри се люшна и падна.
	Танит посегна към Валкирия, момичето отстъпи и отблъсна ръката й, но съзнанието й не можеше да възприеме русата жена като враг. Танит обаче нямаше подобни скрупули. Лакътят й тресна Валкирия в челюстта и я събори в хвойновите храсталаци. Момичето побърза да се изправи, парира втори ритник, който само я блъсна назад, опита се сама да ритне, но Танит само се засмя.
	Въздухът се нагъна, тресна магьосницата и я събори.
	— Бягай! — викна Скълдъгъри, докато се бореше да се изправи.
	Валкирия се обърна и затича към входа на пещерата. Вместилището още работеше, момичето чуваше гърма на въртенето и усещаше как земята се тресе под краката й. Ако успееше да примами Танит в пещерата, машината щеше да изтръгне Останката от тялото й, но времето вече изтичаше. Вместилището постепенно забавяше оборотите си. Хвърли бърз поглед през рамо и видя как магьосницата заобикаля изправилия се Скълдъгъри и се навежда бързо да грабне нещо от тревата. Револверът на детектива.
	Валкирия се обърна, готова да се върне на поляната. Танит стреля два пъти в скелета, Скълдъгъри трепна два пъти рязко, после се препъна в счупения си крак и падна. Танит захвърли пистолета и погледна Валкирия с победоносна усмивка.
	Момичето изруга и затича отново към пещерата. Танит тичаше след нея и бързо я настигаше, а Валкирия си даде сметка колко малка част от способностите на Танит всъщност е виждала на общите им тренировки. Танит винаги е била по-силната, по-бързата и по-опитната от двете, но никога не е правила така, че това да бие на очи. В някои случаи Валкирия дори се беше изкушавала да си въобразява, че силите им се изравняват. Сега, когато виждаше как без усилие Танит скъсява разстоянието помежду им, осъзна, че по този въпрос се е самозаблуждавала като последна глупачка.
	Все пак стигна до пещерата преди Танит да я настигне. Ревът на Вместилището беше направо оглушителен, от скалния таван се ронеше прахоляк. Сферата на машината беше пълна с гърчеща се чернилка. Валкирия спря и се обърна задъхано към приближаващата Танит. Усмивката на русата магьосница беше изчезнала, на лицето й се беше изписала напрегната решителност. Останката в тялото й сигурно пищеше от болка от притегателната сила на устройството.
	— Остави я! — кресна Валкирия.
	Танит продължаваше да приближава, макар с всяка крачка да забавяше ход. Валкирия измести въздуха и я блъсна достатъчно силно, че да разконцентрира Останката и да я накара да отпусне хватката си, но Танит подскочи нагоре изненадващо и поривът премина под краката й. Момичето залитна назад и дръпна сенките подире си, за да прикрие отстъплението си, но русата магьосница направи салто и затича настрани по стената на пещерата, като свърна нагоре и се скри зад една нащърбена каменна издатина.
	Валкирия продължи да отстъпва, търсейки с поглед позиция, където да застане, без да бъде напълно уязвима. Долови движение с ъгълчето на окото си. Танит тупна зад гърба й, но момичето се движеше твърде бавно, за да може да реагира адекватно. Танит обви ръка около шията й и стисна. Паниката заля съзнанието на Валкирия. Инстинктивно ръцете й се опънаха надолу и изтласкаха въздуха по начина, който използваше, за да се качва до перваза на прозореца си на втория етаж. Този път тялото й се изстреля право назад, чу се изненаданият вик на Танит, когато двете едновременно паднаха.
	Валкирия очакваше Танит първа да се изправи на крака, но явно ефектът на машината вече си казваше думата. Устните на русата магьосница бяха черни, вени браздяха лицето й и тя се влачеше бавно по земята.
	Валкирия изтича при нея, решена да оказва натиск, докато Останката не издържи и не реши да избяга. Танит отблъсна първия замах и се гмурна под втория. Валкирия обаче я изрита в пищяла и с третото кроше успя да я удари. После я ритна отново, така, както самата Танит я беше научила. Едва надигнала се, Танит отново се сви, но брадичката й срещна коляното на Валкирия, главата й се отметна назад, тя отстъпи, олюлявайки се, спъна се и падна в прахта.
	— Остави я! — заповяда Валкирия.
	Танит се усмихна и изплю кръв.
	— Ще ти се наложи да ме убиеш, Вал.
	Валкирия понечи да нападне отново, но се досети, че Танит само я примамва да се доближи. Вместо това сграбчи шепа сенки и ги запрати напред. Танит се приведе и се претърколи, сенките дори не я докоснаха. Със същото движение препъна Валкирия. След това се наведе над нея, сграбчи я за реверите на палтото и го свлече от раменете й, после я вдигна и я тресна в стената на пещерата. Юмрукът й полетя напред и удари момичето право в лицето. Пред очите на Валкирия избухнаха хиляди слънца. Втори удар в ребрата, който направо я помете. Без защитата на дрехата дробовете й се свиха от болка и момичето помисли, че счупените й ребра са поне две-три.
	Очите й се замъглиха от сълзи, не виждаше нищо, досещаше се инстинктивно къде се намира Танит, но без да мисли повече, рязко замахна с глава напред. Усети хрущящия удар, а Танит изкрещя от болка и се дръпна. Валкирия изтри очи и видя русата магьосница да се държи за носа. Момичето се засили и я изрита. Ритникът би повалил всеки, лишен от коремни мускули като тези на Танит. Единственото, което момичето постигна, беше, че си осигури малко свободно пространство.
	Лицето на Танит се сгърчи, тя ахна, за миг черните вени избледняха и Валкирия видя, че от измъчените очи я гледа отново приятелката й. После очите се присвиха злобно. Останката пак пое контрола.
	Валкирия пристъпи, блъсна Танит много силно и я събори на земята.
	— Бори се! — изпищя момичето. — Танит, бори се!
	Танит бавно се претърколи. Опита се да стане, но пак падна.
	— Изкарай го насила от себе си! — извика Валкирия. — Веднага!
	Вместилището забавяше въртенето си. Оставаха още няколко секунди, преди да спре окончателно. Валкирия сграбчи Танит за глезените и я повлече по-близо до въртящата се сфера. Танит риташе и се бореше, но силите й се изчерпваха. Валкирия я пусна и се наведе над нея. Пъхна ръце под мишниците й и се напрегна да я изправи на крака. Ръмжейки от усилието, момичето избута приятелката си последните няколко метра до самата машина. Танит сграбчи един скален ръб, за да се задържи права и надигна задъхано глава.
	— Свърши се — каза Валкирия. Вече не се налагаше да крещи, защото гърмът на Вместилището заглъхваше. — Моля те. Излез от Танит. Ти изгуби, разбра ли? Не можеш да ни победиш, затова, моля те, излез от Танит. Върни се при другите.
	— Защо… — едва проговори Танит, — да правя това?
	— Защото изгуби битката!
	— Не, Вал… Щях да съм изгубила, ако ме бяхте затворили отново в онази стая.
	Валкирия закрачи напред. Танит вдигна ръка да я спре, но момичето я блъсна и пръстите й се сключиха около гърлото на русата магьосница.
	— Ще я душа, докато излезеш.
	Черните устни на Танит се разлепиха и тя леко се засмя, но после стискането я задави и тя замълча.
	Гърмът се беше превърнал в тихо ритмично туптене. Сферата се въртеше вече само по инерция, като забавяше все повече при всеки следващ оборот. Валкирия стисна още по-силно, ръката на Танит дращеше безпомощно по нейната.
	— Излез от там! — изкрещя бясно момичето.
	Сферата спря да се върти, ръмженето стихна и Вместилището се изключи.
	— Не — прошепна Валкирия.
	Танит се усмихна, сграбчи я за тениската и я придърпа съвсем близо, после я удари с лакът под брадичката. Следващото, което Валкирия чу, беше изстрел. Лежеше на земята — не си спомняше кога е паднала — и гледаше Танит, която бягаше странично по скалната стена, докато най-после се скри в мрака на пещерата.
	Скълдъгъри докуцука до момичето, като опитната му ръка не сваляше пистолета от мястото, където допреди малко беше обладаната.
	— Добре ли си? — попита, без да поглежда надолу.
	— Не — прошепна Валкирия.


>	52.
>	Новогодишната нощ

	Ирландия беше под карантина, всички полети от и за страната бяха отменени. Корабите и фериботите не пътуваха, дори рибарските лодки нямаха право да напускат пристанищата. Европа беше нащрек даже сега, когато вече беше открита ваксина срещу така наречения Вирус на лудостта. Учените му бяха дали някакво, друго, техническо име, но тъй като и те нямаха ни най-малко понятие откъде изобщо беше тръгнала заразата, никой не си правеше труда да помни термините им.
	Малка група изследователи беше налучкала формулата на ваксината и сега обираше цялото внимание и похвалите на световната общественост. Тези лекари бяха спасили страната от странен, тайнствен нов патоген, смутил учените по целия свят. Заразата беше избухнала, после беше отшумяла, а медицината постепенно беше успяла напълно да я заличи.
	Някои смятаха, че е ставало дума за терористична атака. Други мислеха, че са тайни правителствени експерименти мнения, които определено вгорчиха живота на държавните служби. Имаше ранени хора, материални щети, масова амнезия. Броят на загиналите беше много по-малък от потенциално предвидения — факт, за който всички бяха благодарни. Но за посрещането на тази Нова година нямаше да има никакви партита и празненства. След последните няколко дни на цяла Ирландия й се искаше да се свие на кълбо и да се спотаи в тишината на спокойствието.
	Валкирия от своя страна не чувстваше дори благодарност. Беше ужасно студено, жестоко, безмилостно студено, а Роърхейвън беше последното място, където й се искаше да посрещне новогодишната нощ. Копнееше да се прибере отново у дома, където беше прекарала последните дни, грижейки се за родителите си.
	Скълдъгъри беше уредил група Секачи да осигурят охраната на семейство Еджли, в случай, че на Танит й хрумнеше да се отбие в Хагард, но въпреки това Валкирия се тревожеше и изобщо не беше в настроение да кисне в Роърхейвън и да гледа как големите си играят на политика.
	Убежището в магьосническия град представляваше лабиринт от коридори, които се виеха спираловидно от периферията към центъра на постройката. Тя беше по-малка от старото дъблинско Убежище, никой не се беше погрижил да я направи приветлива, нито пък — както се оказа впоследствие — да я отопли по какъвто и да било начин. Тежки врати водеха до помещения с най-разнообразни размери и предназначения. Повечето коридори тънеха в мрак, а други бяха осветени, но толкова слабо, че и в тях човек можеше спокойно да си извади очите.
	Пристигнаха пред централното помещение. Скълдъгъри бутна двойната врата, Валкирия и Гастли пристъпиха след него. Ревъл им кимна за поздрав, но не прекъсна разговора си с Джофри Скрутинъс и Филомена Рандъм. Валкирия видя много познати лица, които беше мернала още на предното събрание, когато бяха избирали Върховен маг. Всички мълчаха и изглеждаха много уморени.
	Некромантите стояха, както винаги встрани от останалите, и си приказваха само помежду си. Отдясно на тяхната група съвсем сам се беше изправил Изтезанието. Общото настроение беше погребално. Очите бяха сведени към пода. Хората избягваха да срещат погледите си. Атмосферата беше натежала от срам, съжаление и вина.
	Коривъл Двойни беше сред загиналите. Остана неизвестно кой го беше убил — практически вече беше невъзможно да се установи истината за смъртта му. Този факт обаче беше пратил всички планове на магьосническата общност на кино. Валкирия не познаваше Двойни толкова отдавна, колкото останалите, но също чувстваше силно загубата му. Всички бяха гледали на Коривъл като на нова надежда, като на лидер, достатъчно силен да убеди международната общност, че ирландското магическо общество може да отстоява позициите си без ничия помощ. А сега тази надежда се беше стопила.
	Постепенно разговорите стихнаха. Ревъл се прокашля:
	— Ами, да започваме. Добре дошли на всички. Миналата седмица преживяхме много и аз съм неимоверно щастлив да видя толкова много от вас днес тук. Изгубихме приятели, изгубихме роднини, видяхме как цялата ни страна затъва в кошмар, от който можем само да се надяваме, че ще се възстанови. Разбира се, не можем да си позволим лукса да губим време в жално близане на рани и оплакване на загиналите. Намираме се в извънредно положение. Доверен източник в немското Убежище ме осведоми, че през няколкото дни, в които ние тук се борехме да овладеем положението, международната общност, начело с американските магьосници, е била в пълна готовност да връхлети и да ни спаси от самите нас. Да, окуражаващо е да мислим, че имаме приятели по света, но трябва да сме наясно, че ако те ни бяха дошли на гости, едва ли щяхме да бъдем в състояние изобщо да ги изгоним.
	— Значи трябва да обединим силите си колкото е възможно по-скоро — изкоментира Скрутинъс. — От тук пък следва, че трябва да изберем нов Съвет на Старейшините.
	— Гласуване — изрече Шакра. — Веднага. Тази вечер. На фона на случилото се сега трябва да демонстрираме сила и решителност.
	— Ърскин — намеси се Скълдъгъри, — очевидно е, мисля, че трябва да изберем теб за Върховен маг.
	Ревъл трепна:
	— Моля?
	— Съгласен съм със Скълдъгъри — каза Гастли. — Ти разбираш от политика, знаеш как се играе тази игра. Всъщност, аз съм на мнение, че международната общност би работила с _теб_ с по-голяма готовност, отколкото с Коривъл. Ти беше негова дясна ръка от години, споделяш някои от възгледите му, но не си толкова краен.
	Ревъл уморено потърка челото си.
	— Дали ви интересува фактът, че аз изобщо нямам интерес да се ангажирам с тази задача?
	— Не ни интересува — отговори Скълдъгъри. — Отчаяните времена изискват отчаяни мерки.
	— Гласуваме — каза високо Скрутинъс. — Кой е „за“ Ревъл да стане Върховен маг?
	Десетки силно изречени _За_ изпълниха помещението.
	Ревъл въздъхна.
	— Добре. И за да останем в духа на отчаяните мерки, Скълдъгъри ще заеме поста на първи Старейшина в Съвета.
	Скелетът поклати глава.
	— Няма да стане.
	— И защо ти да можеш да отхвърлиш предложената позиция, а аз да не мога?
	— Защото аз съм аз.
	— Имам предложение — проскърца Изтезанието. Всички очи се обърнаха към него. — Ние вече отстъпихме нашата сграда за общите нужди на Убежището, а вие приехте с благодарност тази щедрост от наша страна. Въпреки това гражданите на нашия прекрасен град вече изразиха пред мен някои свои опасения. Те чувстват, че тук се злоупотребява с нашата добра воля и желанието ни да сътрудничим.
	— Продължавай — каза Ревъл с подозрение в гласа.
	— Нашето мнение е, че Съветът на Старейшините трябва да се състои от трима магьосници с коренно различни способности. Твърде дълго нашите Старейшини бяха избирани така, че да мислят по еднакъв начин, да споделят сходни възгледи и предубеждения. Ако Ърскин Ревъл наистина е вече наш Върховен маг, аз настоявам негов първи Старейшина да стане Мадам Мист.
	Ревъл направо подскочи:
	— Но Мадам Мист е Дете на Паяка.
	— Също като мен — изрече Изтезанието. — И по тази причина не може да бъде Старейшина, така ли?
	— Не, нямах това предвид, просто… Децата на Паяка винаги са били прикрити и саможиви. Дори повече от некромантите.
	Изтезанието закима бавно, като някакъв стар мъдрец.
	— Време е да променим поведението си. Мадам Мист не просто ще представлява жителите на Роърхейвън — а вие се нуждаете от тяхната подкрепа, не отричайте! — но ще защитава интересите на всички, които в последно време бяха пренебрегвани.
	— В Убежището се зачита мнението на всички! — контрира Ревъл.
	— Мадам Мист ще се погрижи тази безценна традиция да продължи — отвърна Изтезанието. — Съжалявам да го кажа, но този въпрос не подлежи на обсъждане. Ако молбата ни бъде отхвърлена, ще бъдем принудени да оттеглим всяка друга помощ, която сме предложили досега, а вие ще трябва да напуснете тази сграда.
	— Това е изнудване — обади се Флеъринг. — Няма начин общността да приеме подобно поведение.
	— Извинете ни за момент — намеси се Скълдъгъри и привлече вниманието на всички върху себе си. После дръпна настрани Ревъл, Гастли и Валкирия.
	— Не можеш да обмисляш сериозно предложението му! — прошепна остро Ревъл. — Не може да очакваш от мен да работя рамо до рамо с Мист!
	— Те планират това от самото начало — отговори Скълдъгъри. — Още когато ни предложиха сградата, знаехме, че има уловка.
	— Мист е нещо повече от уловка! — каза Ревъл.
	— Съветът ще има нужда от нея, за да може изобщо да оцелее в Роърхейвън.
	— Ако Децата на Паяка са замислили това отдавна — намеси се Валкирия, — значи просто се придържат към предварителния си план. Възможно ли е да знаем това и да приемем предложението им? Спомни си, става дума за Изтезанието, за Бога!
	Скълдъгъри поклати глава.
	— Не. Планът е бил Мист да стане Старейшина заедно с Ърскин под ръководството на Коривъл Двойни. Положението обаче се промени междувременно. Сега Ърскин е Върховен маг, така че какъвто и да е бил първоначалният план на Паяците, сега се налага да го преосмислят.
	— Значи е задължително вторият Старейшина да е на наша страна — намеси се Гастли. — Той ще следи Мист да се държи прилично.
	— Точно така — каза Скълдъгъри. — По тази причина този втори Старейшина трябва да бъдеш ти.
	Очите на Гастли се разшириха.
	— Да не си полудял?
	— Че защо не? Хората те обичат, уважават те, всеки знае за смелостта ти на бойното поле. Това е твоят шанс да оставиш следа в историята.
	— Аз не съм политик — каза Гастли. — Аз съм шивач.
	— Ами можеш да шиеш костюми в свободното си време, но, право да ти кажа, имаме нужда от теб в Убежището. Не ми отказвай.
	Ревъл кимна тържествено.
	— Съдбата те зове, приятелю мой.
	— Не е съдбата, вие двамата ме зовете. И ако смелостта на бойното поле ви е основният критерий, защо не помолите Антон или Векс, или някой друг от Мъртъвците? В групата не влизахме само ти, аз и Скълдъгъри, ако не си забравил.
	— Антон Страха плаши хората, а Декстър Векс е на другия край на света и си гледа приключенията.
	— Гастли, помисли само какво означава твоят избор — продължи Скълдъгъри. — Когато станеш Старейшина, ще можеш да откриеш Танит, да я заловиш, без да я нараниш, да я прибереш тук, а после да назначиш екип от специалисти, които да измислят начин да извадят Останката от нея. Кой друг, ако не ти, би се занимавал изобщо с тази задача? На кого му пука въобще за нея?
	Гастли затвори очи.
	— Добре.
	— Е? — попита Изтезанието, когато групичката се върна при останалите. — Достигнахте ли до някакво решение?
	— Да — отговори високо Ревъл. — Ще трябва да се срещна с Мадам Мист и да обсъдя с нея широка гама от важни въпроси, но ясно заявявам, че за мен ще бъде чест да работя заедно с нея, стига, разбира се, никой да не възразява срещу нашата номинация за втори Старейшина. Предлагаме това да бъде Гастли Биспоук. Не? Няма възражения? Отлично. В такъв случай, нашият нов Съвет на Старейшините вече е налице. Мисля, че аплодисментите са задължителни.
	Всички заръкопляскаха, Валкирия също. Почака да поемат към изхода, издебна да остане насаме със Скълдъгъри, преди да заговори:
	— Възможно ли е? — попита го тихичко. — Да помогнем на Танит?
	— Не — отвърна скелетът. — Доколкото познаваме Останките, онази, която я облада, вече се е свързала с тялото й завинаги. Не можем да й помогнем. Вече не.
	— Значи ти излъга Гастли.
	— Гастли отлично знае истината — рече Скълдъгъри и в гласа му се прокрадна тъга. — Просто не иска да я приеме.


	Флетчър чакаше отвън. Когато Скълдъгъри се отдалечи, той подаде на Валкирия чифт слънчеви очила.
	Тя се смръщи.
	— Къде отиваме?
	— В Австралия — усмихна се момчето и я хвана за ръка. В следващия миг вече стояха насред зелен парк под утринното слънце на Сидни. Срещу блясъка му не помагаха дори очилата, а жегата блъсна Валкирия като юмрук.
	— Леле! — възкликна тя.
	Завъртя се, видя двойки и семейства с деца да се разхождат спокойно. Видя върховете на сградата на Операта, скрита зад дърветата, после се обърна и впери поглед в белия град.
	— Стори ми се, че имаш нужда от малко промяна — каза Флетчър и също си сложи тъмни очила.
	Валкирия съблече палтото си и седна на тревата, после легна по гръб и се усмихна широко, напук на всички ужаси, които се бяха случили през последните дни.
	— Трябва по-често да те карам да ме водиш на такива места — каза момичето. — Късите панталонки и банския, и… съм готова.
	Флетчър седна до нея.
	— Как ще обясниш на вашите, че си хванала тен посред зима?
	— Сигурна съм, че ще измисля нещо.
	— Защо тогава?
	— Какво защо?
	— Защо не ме караш по-често да те водя на такива места?
	— Не знам. Трябва да те карам. Не знам. Непрекъснато съм заета.
	— Е — засмя се момчето, — или това е истинската причина, или просто предпочиташ да си прекарваш времето със Скълдъгъри, а не с мен.
	— Знаеш, че това не е вярно.
	— Наистина ли?
	— Е, отчасти е вярно — призна Валкирия.
	Флетчър кимна.
	— Не те виня, сериозно. Скълдъгъри никога не ти е посягал, никога не би го сторил. А аз ти посегнах.
	Усмивката на Валкирия се стопи.
	— Не беше твоя вината.
	— Да, но го сторих.
	— Но не си спомняш нищо, нали?
	— Това означава ли, че не трябва да се чувствам виновен?
	— Всички се чувстваме виновни, Флетчър.
	Момчето вдигна очи към нея, но тя не издържа и отвърна поглед. Вдясно някаква яркозелена птица, вероятно папагал, ядеше лакомо изхвърлен сандвич. Момичето я наблюдаваше, докато сандвичът свърши. Папагалът се огледа и подскокна към Валкирия. Тя застина напълно неподвижна. Птицата подхвръкна и кацна на палтото й. Беше толкова близо, че можеше да я докосне, но не посегна, дори не помръдна.
	Флетчър също гледаше птицата неподвижно, после се засмя:
	— Ето затова обичам Австралия. Ако бяхме в Дъблин или в Лондон, това щеше да е някой тъп сив гълъб, който веднага щяхме да изгоним. Но тук всичко е по-пъстро, по-ярко. По-весело. Трябва да те заведа на Златния бряг. Ще покараме сърф.
	— Почакай, докато се науча по-добре да управлявам водата — отговори Валкирия. — Тогава ще карам сърф.
	— Е, тогава няма да бъде забавно.
	Птицата подскокна и кацна на крака на Валкирия. Закрачи нагоре, докато се намърда на корема на момичето и наклони глава, за да огледа обстановката. Флетчър се ухили още по-широко:
	— Май си намери нов приятел.
	— Иска да му дам нещо за ядене. Нямам нищо за тебе, птиче. Виж, въобще не ми обръща внимание. Ако ми кацне на главата, заклевам се, че…
	— Усмихни се — каза Флетчър и полека вдигна телефона си. Направи три снимки, а на последната папагалът или каквото там представляваше, изглеждаше направо чудесно.
	— Ето, тази стана хубава — показа той снимката на Валкирия. — Спокойно можеш да я покажеш на вашите.
	Птицата изпляска с криле. Валкирия изписка и обърна инстинктивно глава настрани, а когато отново погледна, папагалът беше кацнал на главата на Флетчър. Момичето избухна в смях и се претърколи в тревата, ровейки за телефона си, за да хване момента. Смееше се толкова силно, че ръката й трепереше, но успя да направи поне десетина снимки на Флетчър с ужасена физиономия.
	— Моля те, не цвъкай по мен — каза момчето на птичето.
	Зеленото създание пак изпляска с криле, подхвръкна и кацна на тревата, а Флетчър трескаво се зае да си оправя прическата. После рязко посегна в опит да измъкне телефона от ръката на Валкирия, но тя го дръпна към гърдите си и се сви на кълбо, като при това се смееше толкова силно, че не можеше и думичка да каже. Най-после се предаде и се отпусна по гръб.
	— Моля те, не показвай снимките на никого — каза Флетчър.
	Валкирия пъхна телефона в джоба си, претърколи се и легна плътно до момчето.
	— Никакви обещания — рече.
	Флетчър легна също и я прегърна.
	— Трябва по-често да правим това. Трябва ти почивка, Вал. Ваканция. Кога за последен път си била във ваканция? Бас ловя, че е било поне преди няколко години. Трябва ти една седмица, в която да се махнеш от всички и от всичко. Една седмица на място, където никой няма да се опитва да те убие, където ще ти бъде топло, ще бъдеш щастлива и в пълна безопасност.
	Валкирия го целуна по бузата.
	— Ти винаги се грижиш за мен, нали? Затова те обичам.
	Усети как тялото на момчето се стегна в прегръдката й.
	— Обичаш ме?
	Усмивката й помръкна.
	— Престори се, че не си ме чул — Флетчър рязко се дръпна от нея, седна и я погледна. Валкирия стисна очи. — Денят е прекрасен, моментът е прекрасен. Моля те, не разваляй всичко.
	— Добре — отвърна Флетчър. Поколеба се за миг, после пак легна до нея. — Добре.
	Полежаха още така, на тревата, под слънцето.
	— Да се връщаме ли вече?
	— Дай ми още половин час — отвърна Валкирия. — Тъкмо започнах да се стоплям както трябва.


	Полежаха мълчаливо още половин час, после се телепортираха обратно в Ирландия. Студът обгърна Валкирия от всички страни, тя простена високо и върна слънчевите очила на Флетчър. Обади се на Скълдъгъри да дойде да я вземе с колата и когато слънцето залезе, Бентлито с двамата детективи спря пред входа на некромантския Храм.


>	53.
>	Тенебре

	Меланхолия ги отведе до частната приемна на Първосвещеника. Некромантката изглеждаше уморена, отслабнала и дори не погледна към Валкирия.
	— Първосвещеникът ще дойде след малко — промърмори. Леко залитна, сякаш щеше да припадне, после се овладя и напусна стаята.
	— Изглежда болна — отбеляза Валкирия. Скълдъгъри кимна сериозно, но не каза и дума.
	Приемната беше овална стая с подобен на купол таван, осветена от десетки свещи. Валкирия седна до кръглата маса в средата и зачака. Петнайсет минути по-късно влезе Първосвещеник Аурон Тенебре и момичето се изправи. Толкова беше свикнала да вижда главния некромант в компанията на Куивър и Крейвън, че сега, като го зърна сам, направо се стресна. Сякаш беше застанал пред нея без дрехи.
	— Детектив Плезънт — поздрави Тенебре. — Госпожице Каин, какво мога да сторя за вас? Много сме заети, разчистваме последиците от нападението на Останките.
	— Не присъствахте на последното събрание в Убежището — отбеляза Скълдъгъри.
	— Чувствам, че прекарвам времето си по-пълноценно на места, където не съм обект на всеобщо презрение. Доколкото чух, справили сте се отлично и без мен. Ревъл, Биспоук и Мист — странни съюзници наистина. Принуден съм обаче повторно да ви попитам: какво правите вие двамата тук? Както вече отбелязах, извънредно заети сме.
	Скълдъгъри се хвърли напред толкова бързо, че Валкирия отскочи шокирано. Скелетът сграбчи Първосвещеника и го притисна до стената.
	Слисаният Тенебре се опита да се отскубне.
	— Какво си позволявате?!
	Скълдъгъри извади револвера и притисна дулото до лицето на некроманта.
	— Къде е Останката?
	Тенебре застина.
	— Останките са пленени. Сам го казахте.
	— Имам предвид _вашата_ Останка. Онази, която затворихме в малкия Капан за души. Онази, която беше обладала Кенспекъл Граус и която изтезава Танит Лоу. За тази Останка питам. _Къде е?_
	— Аз… Предполагам, че е при останалите…
	— Преди пет месеца Соломон Рийт си взе Капана за души _заедно_ с онази Останка вътре. Увери ни, че ще я върне при другите в хотел „Среднощ“. Антон Страха каза, че това така и не е станало.
	— Очевидно е допусната някаква грешка…
	— Финбар Ронг не си спомня много от случилото се, но отлично помни, че Рийт е цъфнал на прага му заедно с Капана няколко дни преди Останките да атакуват.
	— Твърдите, че Рийт е освободил Останката умишлено? С каква цел? За да я накара да обладае този… Финбар Ронг?
	Скълдъгъри пристъпи още по-близо до Първосвещеника.
	— Твърдя, че ти си му заповядал да го стори.
	— Нечувано! Този мъж е долавящ, нали? Защо ще нареждам на Рийт да го обладава?
	— Може би, защото си искал да надникнеш в бъдещето.
	— Ако беше така — отговори Тенебре, — просто щях да платя на някой долавящ да ми направи тази услуга.
	— Не и ако онова, което си искал да видиш, е трябвало да остане в пълна тайна.
	— Детектив Плезънт, обвинявате ме, без да разполагате дори с едно-едничко доказателство, че аз изобщо имам нещо общо с подозренията ви.
	— Къде е Рийт? — попита Скълдъгъри.
	— Боя се, че не ми е известно.
	— Крие ли се?
	— Казах ви, не знам! Не сме го виждали след нападението на Останките. Боим се, че може да е мъртъв.
	— Смъртта му би била изключително удобна за вас.
	— Напротив. Сигурен съм, че ако Духовник Рийт беше тук, щеше да обясни защо не е върнал поверената му Останка в хотел „Среднощ“, както му бях заповядал. Не ми допада да бъда обвиняван в нещо, което не съм сторил. Ако имате намерение да ме застреляте, давайте. В противен случай ме пуснете и прекратете незабавно този нелеп фарс.
	— Би трябвало да те застрелям. Би трябвало да те гръмна веднага!
	— Хладнокръвно убийство? Пред очите на протежето ви?
	— Няма да бъде убийство. Ще бъде справедлива екзекуция.
	Погледът на Тенебре се премести върху Валкирия.
	— Готова ли си да му позволиш да стори това? Ако скелетът ме убие, твоето положение рязко ще се промени. Ще бъдеш прогонена завинаги от некромантския Орден. Никога няма да получиш възможност да изпълниш предопределената ти съдба. Никога няма да станеш Вестителя на смъртта.
	Скълдъгъри рязко удари Първосвещеника с дръжката на пистолета.
	— Престани да я наричаш така!
	— Защо? — изръмжа Тенебре, а ръката му бавно се вдигна да докосне удареното място. — Защото ти не искаш да чуваш това? Защото обиждам деликатните ти чувства? Ако тя е онази, за която я мисли Духовник Рийт, то ще й се наложи да спаси света.
	— От какво по-точно да го спаси? По този въпрос нещата при вас никога не са били особено _ясни_, нали? От какво ни спасява Вестителя на смъртта?
	Кръв се процеди между пръстите на Тенебре, притиснати до челото му.
	— Това са аспекти на вярата, които не обсъждаме с непосветени.
	— Тогава ще ги обсъдиш с Валкирия.
	— Да, когато е готова да ги чуе.
	— И кога ще стане това? Кога ще бъде готова? Когато стане твърде късно?
	— Детектив Плезънт, да не би да се тревожите, че Валкирия се изплъзва от вашето влияние? Никога не бих допуснал у вас подобна проява на несигурност.
	— Това няма нищо общо с мен.
	— Което от своя страна означава, че има нещо общо единствено с нея, така ли? Вие не я оставихте и една дума да каже сама по време на целия ни разговор.
	— Много ми е приятно да ви слушам, затова си мълча — обади се момичето.
	Усмивката на Тенебре не можеше да се нарече весела.
	— Обикновено не си толкова свенлива, Валкирия. Когато си сама, не спираш да приказваш, нали така? Имаш мнение за всичко. Но когато детектив Плезънт е с теб, изглежда се радваш да го оставяш да говори вместо теб. Забелязала ли си?
	— Не — отвърна Валкирия.
	— Но сега, когато ти обърнах специално внимание, добре ще направиш да забележиш този факт. Разбираш ли, детектив Плезънт се бои. Ужасява се от мисълта, че може да се превърнеш в следващия Лорд Вайл. Прав ли съм, детективе?
	— Пътят на Валкирия си е лично неин — ниско отвърна Скълдъгъри.
	— А ако тя действително се окаже следващият Лорд Вайл? Тогава какво? Ще погледнете на нещата философски, както правите обикновено? Или ще започнете да я преследвате, докато я убиете?
	— Ако се стигне до това — отвърна Скълдъгъри и прибра пистолета, — ти ще си мъртъв далеч преди да узнаеш дали си прав за мен или не.
	Тенебре свали ръка от челото си и погледна кръвта по пръстите си.
	— Осведомявам ви, че ще се оплача официално в Убежището от поведението ви. Не, че ще ми обърнат каквото и да било внимание. Двама от най-добрите ви приятели в Съвета на Старейшините… Е, детективе, трябва да ви кажа, че нещата едва ли биха могли да се развият по-изгодно за вас, дори и да ги бяхте планирал.


	Настроението в Бентлито по обратния път беше мрачно.
	— За какво мислиш? — попита Скълдъгъри.
	Валкирия поклати глава.
	— Не знам. За всичко. Мислите ми кръжат. Твърде много за мислене. Разбра ли се нещо за Кларабел?
	— Не — отвърна скелетът. — Нищо не съм чул.
	— Не трябваше да я оставяме да се връща сама в „Хибърниън“ онзи ден. Трябваше да се сетим, че ще види тялото на Кенспекъл.
	— Валкирия, организирахме телепортирането на две хиляди човека, по-голямата част от които бяха в безсъзнание. Нямахме време да мислим за проблемите на всеки един поотделно.
	— Ние я оставихме съвсем, съвсем самичка, Скълдъгъри! Дори не помислихме какво ще завари в лабораторията. Смяташ ли, че се е досетила какво е сторила със собствените си ръце?
	— Не, тя не си спомня нищо, но… — скелетът въздъхна. — Права си. Сбъркахме.
	— И сега Кларабел избяга и е кой знае къде.
	— Ако иска да остане сама, трябва да уважим желанието й. Тя изгуби най-скъпия си човек. Нужно й е време, за да скърби и да го оплаче. Ти как се справяш?
	— Аз съм добре.
	— Поплака ли за професора? Бий се сега, после ще оплакваш мъртвите. Така правим ние, помниш ли? Ти ми го каза. Е, сега дойде времето да оплакваме изгубените.
	— Не знам. Не знам как трябва да чувствам, разбираш ли, как да… мисля за нещата. Кенспекъл ми напомняше за дядо ми. Сърдит и кисел, никога не одобряваше приятелите ми. Но с него се чувствах в безопасност. Помнех, че професорът е винаги тук, че каквото и да ми се случи, той ще ме излекува. Ще мърмори, ще се жалва, ще ме накара да се чувствам виновна, че съм се била с някого. После ще те обижда и ще ти се подиграва, ще ме разсмее, а след това ще ме излекува. И точно преди да излезе от кабинета, ще ми каже нещо много мило, за да разбера колко ме обича и как се тревожи.
	— Ще ти липсва.
	Валкирия обърна поглед към прозореца.
	— Моля те, не ме карай да плача.
	— Да — отвърна тихо Скълдъгъри. — Извинявай.
	Момичето не отговори, още известно време караха в пълно мълчание, после в мислите й изплува неканено друго име.
	— Скейпгрейс — промърмори Валкирия.
	Скълдъгъри я погледна:
	— Какво за него?
	— Още е заключен в лабораторията на Кенспекъл. И той, и дружката му.
	— И?
	— Ами може би трябва да ги освободим.
	— За да могат да натворят още главоболия, щото на нас тия са ни малко?
	— Не можем просто да ги оставим затворени. Те търсеха лек, за да се върнат към живота, а Кенспекъл каза, че такъв лек може да бъде открит. Длъжни сме да ги пуснем, някой друг може би е в състояние да им помогне.
	— Кой например?
	— Може би Най? Зомбитата са точно по неговата специалност.
	— Не искаме да имаме нищо общо с доктор Най.
	— Ами ние _няма_ да имаме нещо общо с него! Просто ще кажем името му на Вориен и ще ги оставим сами да го намерят. Не можем да ги държим заключени в онази стерилна стая, Скълдъгъри. Знаеш, че не можем. Просто спри пред „Хибърниън“. Ще вляза да им отключа и се връщам веднага.
	Скелетът помърмори още малко, но петнайсет минути по-късно Валкирия изскочи от Бентлито и забърза към киното. Вътре цареше пълен хаос. Стените бяха обгорени, коридорите бяха задръстени с отломки. Екранът беше свален, в стената зад него зееше взривена дупка. Момичето се покатери през нея и закрачи из крилото с медицинските лаборатории. Тук-таме примигваха оцелели крушки. Стъпките й кънтяха високо. Изведнъж идеята да влезе тук съвсем сама й се стори много глупава. Ами ако някоя от Останките се беше скрила някъде из руините?
	Тя стигна до кабинета, в който бяха заключени зомбитата, и завари прозрачната му врата широко отворена.
	— Те казаха, че…
	Валкирия изписка и отскочи, като се завъртя рязко, за да се обърне с лице към нападателя, който я беше заговорил. Залитна и се втренчи в Сийлън, който я наблюдаваше учудено с вдигнати вежди.
	— Господи! — ахна момичето. — Не прави така!
	— Как?
	— Не се промъквай незабелязано зад гърба ми!
	— Не съм се промъквал.
	— За малко да получа инфаркт!
	— Не съм се промъквал. Просто дойдох.
	— Трябва да ти вържат звънче на врата!
	— Приключи ли с паниката?
	— Не! — кресна Валкирия и в следващата секунда се почувства като последна глупачка. — Какво? Какво искаш?
	— Тъкмо се бях наканил да ти кажа, че аз ги пуснах. Ама това беше преди да почнеш да ми крещиш. Двете зомбита имам предвид. Те казаха, че са ти приятели.
	— Казали са, че са ми приятели?!
	— Заподозрях, че лъжат, но по-високият направо не млъкваше, така че отворих вратата и ги помолих да си вървят и да ме оставят на мира. Надявам се, че нямаш нищо против.
	Валкирия се насили да се успокои.
	— Не. Не, нямам нищо против. Всъщност, аз дойдох да свърша точно това, така че…
	— Кризата отшумя, както разбирам?
	— Да. Чу ли подробностите?
	— Аз съм вампир единак. Никой нищо не ми казва.
	— А — рече момичето. — Вярно. Да, кризата отшумя. И сега, тъй като и без това си тука, предполагам, трябва да ти благодаря, задето се появи точно навреме оня ден.
	— Ти беше в опасност. Трябваше да те спася.
	Валкирия кимна и се усмихна. Знаеше, че усмивката е задължителна, в края на краищата нищо страшно, просто една усмивка за благодарност, но после се усети, че казва:
	— Е, благодаря ти, че ми _се притече_ на помощ. Спасявам е малко силна дума за случая…
	— Виждала ли си го след това? Момчето?
	— Имаш предвид Флетчър. Да, разбира се, виждахме се.
	— Виждали сте се след всичко, което той ти стори?
	— Не ми го е сторил той, Останката беше виновна.
	— Ако онова, което се случи с него, се беше случило с мен, аз никога нямаше да те нараня.
	— На теб това не би могло да ти се случи — поправи го Валкирия, — защото си вампир. Останките не могат да обладават мъртвите.
	— Такъв ли съм в твоите очи? Мъртъв?
	— Не — призна момичето.
	— Тогава какъв съм за теб?
	— Приятел.
	— И нищо повече?
	Той се протегна и лекичко я докосна по ръката, Валкирия се усмихна, но се дръпна назад.
	— Сийлън, не искам да си мислиш, че нашите отношения се развиват в романтична посока. Ти беше много близък приятел, наистина ми помагаше, но аз твърдо и категорично съм обвързана с Флетчър. А дори и да не бях обвързана с него, не смятам, че да имам връзка с теб е добра идея.
	— Любовта рядко е добра идея.
	— Ти не ме обичаш.
	— Обичам те.
	— Моля те, спри да го повтаряш.
	— Какво може да те накара и ти да ме заобичаш?
	— Не мога да обичам вампир.
	— Защо? Защото сме чудовища? Защото се променяме, когато слънцето залезе? Нали осъзнаваш, че в момента си приказваме нормално, а слънцето залезе преди няколко часа?
	Очите на Валкирия се разшириха и тя заотстъпва.
	— Какво си въобразяваш?
	— Не се бой — усмихна се Сийлън. — Няма да се променя — после бавно извади от джоба си спринцовка. — Дъск използваше това вещество, помниш ли? Настройка от вълче биле, бучиниш и още някои билки. Инжектираше си го по няколко пъти на нощ и не се променяше. През последните няколко дни търсех това лекарство. Оказа се, че старецът тука е измайсторил големи количества от него. По някаква причина беше натрупал стотици шишенца в един от кабинетите.
	— Кенспекъл мразеше вампири — кротко рече Валкирия.
	— Взех ги всичките. Всичките шишенца. Реших, че той няма да има нищо против, особено след като вече не е сред живите. Прочетох и бележките му, така че вече знам рецептата, знам как сам да си приготвям сместа — очите на Сийлън се затвориха. — Усещам го. То иска да се покаже. Не разбира защо не успява да излезе на свобода — после погледна Валкирия. — Не е задължително да бъда чудовище. Заради теб… Заради теб мога да бъда нормален. Мога да бъда човек.
	— Ако искаш да живееш с лекарството, трябва да го сториш заради себе си, а не заради мен.
	Вампирът отново се усмихна.
	— Ти си моята награда.
	— Не, Сийлън, не съм ти награда.
	— Може би все още не. Аз трябва да се докажа. Силно желая да го сторя.
	— Слушай — рече Валкирия. — Задължително е да съм възможно най-ясна по този въпрос. Не искам да бъда с теб.
	— Чувам колко бързо започва да бие сърцето ти всеки път, когато сме заедно.
	— Е — промърмори момичето, — играеш нечестно.
	— Ти си странно момиче, Валкирия Каин.
	— И един детектив-скелет ме чака отвън в колата.
	— Ами по-добре да се връщаш при него тогава. До скоро.
	Валкирия помисли, че Сийлън ще опита да се приближи, да я целуне, но вместо това той само й се усмихна. Момичето се обърна и си тръгна, мъчейки се да потисне залялото я разочарование.


	Не каза на Скълдъгъри за Сийлън. Влезе в Бентлито, обясни, че зомбитата вече са избягали и без повече приказки двамата поеха за Хагард.
	— Не е приключила — каза Валкирия.
	— Кое?
	— Тая работа с Даркесата. Не съм успяла да я спра, нали?
	Скълдъгъри се поколеба:
	— Както изглежда, не си успяла.
	— Никой не си спомня какво е правил, докато е бил обладан, но аз си спомням много добре. През цялото време си припомням нови и нови подробности. Останката не ме управляваше, тя просто… отвори една врата. Онези хора умряха. Аз ги убих — Валкирия рязко пое въздух, после го изпусна бавно. — Не се бой. Няма да почна да плача или нещо от тоя сорт. Ако аз контролирах нещата онзи ден, никой нямаше да загине. Но аз не ги контролирах.
	— Радвам се, че разбираш това.
	— Обаче сега вече разполагаме с доказателство, нали? Доказателство, че в мен живее нещо, което може да ме накара да извърша всички страхотии, които видяхме във видението на Касандра. Какво ще правим?
	— Ти какво предлагаш?
	Валкирия впери очи в пътя напред.
	— Би могъл да ме убиеш.
	— Изобщо нямам намерение да те убивам, Валкирия. Нещо активира метаморфозата ти. Нещо отключва промяната ти от Валкирия Каин, момиче, което всички познаваме и обичаме, в Даркесата, злата царица на вещиците от Дъблин.
	— Ще се случи след някоя трагедия, нали? — каза Валкирия. — Нещо ужасно ще сполети мен или някого, когото обичам, и тогава ще откача и ще потърся разплата от целия свят.
	— Много е възможно.
	— Да имаш някаква идея какво ще да е това ужасно нещо?
	— Не знам. Но каквото и да е, аз ще си отварям очите на четири, за да го предотвратя, ти също. А когато то все пак се случи, ще бъдем готови.
	Скълдъгъри я остави на кея, Валкирия му помаха и погледа след колата, докато детективът се отдалечаваше. После забърза към дома си и пътем измъкна телефона си и звънна на отражението, за да се увери, че то е още навън, на парти у едно съседско семейство.
	Отражението я увери, че си стои в ъгъла и не разговаря с никого. Самото парти било пълен провал, никой не бил в настроение за радост и празнуване. Валкирия от своя страна се усмихна при мисълта, че най-после тя ще е тази, която спокойно ще се прибере през входната врата, а на отражението ще му се наложи да се катери през прозорците.
	Домъчня й за Секачите, които трябваше да стоят на пост в смразяващия студ. Бусът им беше паркиран в далечния край на улицата, двигателят му беше изключен, за да не буди подозрение. Валкирия никога не беше разговаряла със Секач, всъщност никога не беше чувала никой от тях да казва и дума, но въпреки това се запъти към буса. Ако им беше много студено, щеше да им донесе тайно топло кафе с няколко сламки, да могат да си пийнат, без да свалят шлемовете си. Всъщност, не беше сигурна, че Секачите пият кафе. Даже силно се съмняваше, че пият.
	Шофьорското и мястото до него бяха празни, така че Валкирия почука леко отстрани на буса. Прозорците бяха затъмнени. Отвътре не се чу нито звук и момичето се намръщи. Край дома й бяха изпратени трима Секачи — единият не се отделяше от буса, а другите двама на смени патрулираха в района. Хвана дръжката на вратата. За нейна изненада, не беше заключено. Момичето плъзна вратата на буса настрани и я отвори. Тримата Секачи лежаха вътре мъртви.
	Валкирия се обърна и хукна към дома си. Плъзна се на асфалта и падна, претърколи се, скочи на крака и продължи да тича. Прескочи ниския зид на двора, приземи се в сенките и приведена продължи напред, без да се показва в карето светлина, което хвърляше прозорецът на гостната. Надникна внимателно вътре. Огънят в камината бумтеше и телевизорът работеше.
	Валкирия видя майка си и татко си да си бъбрят, и коленете й буквално омекнаха от облекчение. Но после видя, че те не си говореха един с друг. Приказваха си с някаква чужда жена, облечена в дънки и дебел пуловер. Валкирия не я разпозна до момента, в който жената отметна глава нагоре и се разсмя. Момичето се втурна у дома и нахълта в гостната. Всички се обърнаха и я погледнаха, изненадани от драматичната й поява.
	— Здравей, Стефани — каза Танит.


>	54.
>	Врагове

	— Топлото — обади се майката на Валкирия. — Топлото!
	Татко й изскочи в антрето и момичето го чу да затваря входната врата, за да спре течението. Валкирия не можеше да откъсне поглед от Танит.
	— Какво правиш тук?
	— Колата ми се повреди — усмихна се Танит. — Спомних си, че ми беше разказвала, че живееш тук, та си помислих, дали да не се отбия да почакам на топло, докато дойдат да ме вземат. Ти как си? Изглеждаш ми малко шокирана.
	Таткото на Валкирия се върна в гостната.
	— Не минаваш през турски гробища! Заклевам се, Танит, не знам на кого се е метнала.
	Танит се разсмя.
	— Не се тревожи, Дез, в училище е същата. Може да съм учителка само по заместване, но съм прекарала с техния клас достатъчно време, за де се убедя, че Стефани влиза и излиза от стаите така, сякаш вратите ще се затворят сами зад гърба й.
	Всички се изкикотиха, с изключение на Валкирия.
	— Танит — попита майка й, — ти зарази ли се с този Вирус на лудостта? По новините звучеше ужасно!
	— О, Мелиса, ужасно си беше! Аз не, но съседът ми се зарази! Направо откачи. Слава Богу, не нарани никого, но беше толкова страшно! Точно като по телевизията. Но вече оздравя, горкичкият.
	— Било е организирано нападение — каза бащата на Валкирия. — Такива неща не се случват по естествени причини. Който и да го е виновникът, е използвал Ирландия като опитно поле. Сега е ред на Америка, ще видите. Или на Лондон.
	Съпругата му поклати глава.
	— Някои хора казват, че всичко се дължало на халюциногенни вещества, сипани в централните водоизточници. Смятат дори, че е било дебелашка шега. _Шега_, представяш ли си!
	— Сигурна съм, че си права — кимна Танит. — Но беше направо кошмарно преживяване. През цялото време не посмях да си подам носа от къщи, камо ли да изляза!
	— Умно си постъпила.
	— О, извинявайте — каза изведнъж Танит, измъкна телефона си от джоба и погледа екрана. — Превозът ми е тук.
	— Много бързо.
	— Това им е хубавото на гаджетата — идват веднага, щом им звъннеш. Не съм много сигурна как да се върна при колата си обаче, просто завих по една от _тия улички_…
	— О, сигурна съм, че Стефани няма да има нищо против да те изпрати.
	— Разбира се — рече Валкирия. — Готова ли си да вървим? Да вървим, хайде.
	Танит се изправи и отново се усмихна.
	— Няма търпение да разкара учителката от вкъщи! Дез, Мелиса, много ви благодаря за гостоприемството. Надявам се да се видим на следващата родителска среща.
	Докато родителите й се сбогуваха с гостенката, Валкирия побърза да я избута навън.
	— Ако възнамеряваш да ме подпалиш — рече й тихо Танит, — предлагам ти да изчакаш, докато завием зад ъгъла.
	Валкирия хвърли поглед зад гърба си. Татко й стоеше на стълбите и гледаше след тях. Продължи да изпуска топлината от къщата още няколко секунди, след това се прибра и затвори вратата зад себе си.
	Валкирия на секундата се дръпна от Танит.
	— Защо си дошла?
	Танит продължи да крачи, принуждавайки по този начин момичето да крачи подире й.
	— Ние сме приятелки, Вал. Просто ми се прищя да се отбия, да ти кажа „здрасти“.
	— Гастли е Старейшина. Накарал е всички ни да мислим по какъв начин можем да ти помогнем.
	Танит се усмихна.
	— Че откъде ви хрумна, че ми е нужна помощ? Погледни ме — не ти ли изглеждам щастлива?
	— Ти си Останка.
	Завиха зад ъгъла и продължиха към кея. Вече никой от къщата не можеше да ги види.
	— А ние, Останките, сме щастливи създания — отвърна Танит. — Значи Гастли е станал Старейшина, а? Е, радвам се. Никак не ми се искаше да прекара остатъка от живота си съвсем сам в онази жалка шивашка работилничка. Сега може би ще срещне някое добро момиче, ще се устрои…
	— Той те обича.
	— Той е една душичка.
	Валкирия спря на място.
	— Какво искаш, Танит?
	Танит също спря и се обърна:
	— Дошла съм да ти кажа, че няма да убия родителите ти. Защото ти за това се тревожиш, нали? Е, недей да се тревожиш повече. Току-що ми се беше отворила прекрасна възможност да ги убия, но аз не ги убих. Всъщност, смятам изобщо да оставя семейството ти на мира.
	— Защо?
	— През последните дни обладавах телата на няколко различни хора. Бях Финбар, Страха, Тесеракт. И трябва да ти кажа — само не ме разбирай криво — че май предпочитам да си бъда аз. Предпочитам да си бъда Танит. Просто съм _по-красива_, сещаш ли се? И ухая хубаво. Когато обаче бях Финбар, получих видение за теб, видях те в бъдещето, и страшно се развълнувах. Започнах да обмислям различните начини, по които ние, Останките, можем да ти помогнем. Отначало решихме, че трябва само да те боготворим, после опитахме да те обладаем, но не се получи. Случайно да си говорила с други долавящи напоследък? Знаеш ли, че те все така продължават да получават видения за Даркесата? Каквото и да си сторила, Вал, явно не си успяла да промениш бъдещето. Запечатала си името си, но единственото, което си гарантираш по този начин, е, че утре съвсем сама ще избереш да направиш съзнателния избор да избиеш всичко живо, а не просто да се подчиниш на нечий чужд контрол, защото контрол над тебе вече не е възможен. Това означава, че по собствената си свободна воля ще убиеш родителите си. Ето, вече сигурно се досещаш защо нямам намерение да наранявам никого от семейството ти. Искам нещата да се развият по естествен начин, искам да се случат така, както им е предопределено да се случат. А това значи, че засега родителите ти трябва да останат живи и здрави, за да са готови за времето, в което ти ще си ги убиеш собственоръчно.
	— А ти какво ще правиш? — попита Валкирия. — Просто ще седиш и ще чакаш момента, за да му се насладиш?
	— Е, аз не съм от ония, дето седят и чакат, нали си ме знаеш. Спокойно, имам намерение да се забърквам в най-различни неприятности. Ще те насочвам в правилната посока, ще те подбутвам непрекъснато. От време на време ще получаваш от мен по някой неочакван тласък, не много силен, но достатъчен, че да си припомняш кой е твоят истински път в живота.
	— Никога няма да стана Даркесата.
	— Ти вече стана Даркесата, Вал, беше Даркесата в продължение на три минути и беше прекрасна. Аз разбрах защо Даркесата се обърна срещу моите братя и сестри. За нея всички са равни, всички са достойни за убиване, тя не прави разлика между жертвите си. Даркесата е чистата, истинната сила на разрушението. Следващият път, когато тя се появи, аз имам намерение да съм наблизо.
	— По-скоро ще умра — отговори Валкирия. — Ще се самоубия.
	— Не — каза Танит. — Няма да се самоубиеш.
	— По-скоро бих умряла, отколкото да нараня семейството си.
	— Така е, но няма да се самоубиеш. Просто не си такъв тип.
	— Нямаш представа какъв тип съм.
	— Е, и да нямам представа, скоро ще разберем точно каква си — усмихна се Танит. — Между другото, как е _моето_ семейство? _Другото_ ми семейство?
	— Останките са пленени и заключени. Намерихме ново място, където да ги държим. Никога няма да ги откриеш.
	— Може пък и да ги открия. Тепърва предстои да разберем. Всеки трябва да има нещо, което да очаква с нетърпение. Засега, тук и сега, можем само да се наслаждаваме на времето, което ни е отредено — Танит разпери ръце. — Прегръдка?
	Валкирия не помръдна и русата магьосница скръсти ръце.
	— Наистина трябва малко да се отпуснеш, Вал. След като споделих съзнанието на това тяло, аз се отпуснах напълно. Сега единственото, което искам, е да се забавлявам.
	— Танит — каза Валкирия, — моля те. Ние сме ти приятели. _Аз_ съм ти приятелка. Обичам те като сестра.
	— И аз те обичам, Вал. Истински и искрено. Когато аз си бях самичка в тялото, без Останката, ти беше най-любимият ми човек в целия свят. Бях готова да умра за теб. А сега, когато Останката е с мен, те обичам още повече. Сега бих убила заради теб.
	Валкирия не издържа. Сълзите потекоха от очите й.
	— Знам, че не искаш да нараниш никого.
	— Не — нежно се усмихна Танит. — Напротив. Много, много искам да наранявам.
	— Искам си приятелката обратно. Искам си сестричката. Не искам ти да бъдеш врагът.
	— О, Вал, само след няколко седмици ще си имаш _друга_ сестричка, _истинска_ сестричка. Тогава вече няма да ме помниш и няма да имаш нужда от мен. А с мен всичко ще бъде наред. Лесно се сприятелявам. Като стана дума за това, искам да се запознаеш с новото ми гадже.
	Стената на къщата до тях се напука и започна да се рони, а миг по-късно от нея излезе Били Рей Сангуайн. Валкирия инстинктивно отстъпи назад, но американецът не я и погледна. Танит се обърна към него и двамата страстно се целунаха, от което Валкирия усети как цялата изстива отвътре. Актът, простият акт на целувката, беше по-въздействащ от всяка демонстрация на насилие. Танит вече я нямаше. Тя си беше отишла.
	— Не се разстройвай толкова — обади се Сангуайн и Валкирия осъзна, че той й се хили по обичайния си начин. — Аз ще се грижа за нея.
	— Благодаря ти, мили — рече Танит и сгуши глава в извивката на рамото му. — Хайде да си ходим вече, а?
	— Веднага, зайче-байче, стига да носиш от ония, хубавите обезболяващи.
	Танит бръкна в джоба си, извади едно обезболяващо листо, тексасецът го пъхна в устата си и задъвка.
	— Окей — рече. — Готов съм.
	Валкирия ги видя как пристъпиха до стената, пред ръката на американеца плъзнаха стотици малки пукнатини. Сангуайн мина пръв и стената го глътна.
	— Ще те търсим — каза Валкирия.
	— Знам — отвърна Танит. — Нали затова са приятелите? О, Вал? Честита Нова година.
	После тя също потъна в стената и Валкирия остана сама.


>	55.
>	Завръщането

	Тесеракт не можеше да разбере от какво се оплакваха всички. Не беше чак толкова студено. В _Русия_ беше студено. В някои части на Сибир вилнееше истинският студ. Ирландия през зимата му се виждаше близка до тропическия климат.
	Нямаше търпение да се прибере у дома. Твърде много време беше пропилял тук, все отлагаше заминаването си. Но сега времето вече беше дошло. Трябваше да свърши само една последна работа и можеше да остави Ирландия завинаги зад гърба си.
	Наблюдаваше Изтезанието от дни, но старецът никога не оставаше сам, особено на открито. Сик и Порша непрекъснато го придружаваха, понякога и Мадам Мист се присъединяваше към тях за малка разходка из улиците на Роърхейвън. Тесеракт нямаше желание да влиза в отново в схватка с четиримата едновременно, затова търпеливо чакаше.
	Знаеше, че съществува подземен тунел, който води от определена точка на града директно до Убежището. Изтезанието на два пъти беше излизал от сградата на магьосническата щабквартира, без преди това да е влизал в нея. Тесеракт се прибра в камиона си, където отново подробно прегледа плановете на града и препрочете историята му. Никъде не се споменаваше нищо за подземен тунел.
	Смени подхода и се съсредоточи върху най-близките сподвижници на Изтезанието. Както повечето от жителите на Роърхейвън, и Изтезанието беше роден другаде. Впоследствие се настанил да живее в града, уморен да толерира цивилизацията на смъртните, която се разпростирала и обхващала света като болест. Роърхейвън бил град на тесногръдието и предразсъдъците, дом за огорчените магьосници и бунтарите на общността. Изтезанието, а впоследствие и останалите Деца на Паяка, били посрещнати с отворени обятия.
	Тесеракт се усмихна зад маската. В историята за миналото на Изтезанието се мяркаше и името на Вориен Скейпгрейс. Скейпгрейс също бил гражданин на Роърхейвън някога, но после и от тук го изхвърлили. Дори притежавал кръчма в продължение на няколко години.
	Тесеракт сложи документите настрани и си избра нова маска от стената. Тази имаше нитове вместо вежди и продълговат процеп на мястото на устата. Шиповете по ръбовете й потънаха във възпалените рани на лицето му и руснакът излезе от дома си. Крачи в продължение на петнайсет минути и стигна покрайнините на града.
	Под прикритието на нощта се запромъква по улиците. Движеше се толкова тихо, че дори онези, по чиито следи се прокрадваше, не го чуваха. Кръчмата беше тъмна, вратата — заключена. Руснакът счупи един прозорец на гърба на постройката и влезе. Откри капака на пода зад бара и се спусна по стъпалата надолу до обзаведените за живеене помещения. Лампите долу светеха, но квартирата мазе беше празна. Тесеракт зачака.
	След малко по-малко от три часа се дочу шум от механизъм, едната от стените в съседната спалня се плъзна встрани. Тесеракт не помръдна. Стената се плъзна на мястото си, после се чуха стъпки, които спряха в малката гостна. Засвири музика. Тесеракт познаваше тази група, името им беше „Карпентърс“, не беше сигурен за заглавието на песента. Май беше „Царят на тишината“. Последната песен, която Изтезанието щеше да чуе през живота си. Тесеракт се надяваше да му е любима.
	Тихо влезе в гостната, но когато прекрачи вътре, я завари празна.
	— Не искам да те плаша — обади се иззад гърба му Скълдъгъри, — но съм насочил пистолет към главата ти.
	Тесеракт се извъртя с протегната ръка и успя да блъсне ръката на Скълдъгъри точно в момента, в който детективът натисна спусъка. После удари ръката му още веднъж, пистолетът отхвърча, но в този момент скелетът направи марка и малко остана да събори руснака на килима.
	— Просто се предай, а? — рече Скълдъгъри и го ритна. — Толкова ще ме улесниш!
	Тесеракт улови крака му при втория ритник, но Скълдъгъри направи пирует във въздуха и се изскубна от хватката. Опита се да измести въздуха, но руснакът го блъсна и го избута назад. За това получи лакът зад ухото, зави му се свят, но успя да се удържи на крака. Скелетът му вкара две крошета в лицето, после един подъл удар в ребрата. Тесеракт усети как нещо в него изпука и изръмжа.
	Скълдъгъри се изплъзна от първия му замах, блокира втория, но не можа да избегне третия. Тесеракт го сграбчи, натисна главата му надолу, за да го ритне с коляно, после бръкна с два пръста в лявата очна орбита на скелета и завъртя тялото му из цялата стая. Скълдъгъри се удари в дивана, преметна се и падна от задната му страна. Тесеракт го вдигна и тресна главата му в стената. Повтори още два пъти същото упражнение, докато се убеди, че детективът е окончателно замаян, после го пусна.
	Чу шума от отместващата се стена и безшумно напусна гостната. От спалнята се появи Изтезанието, влезе в гостната и древните му очи се разшириха леко.
	— Разбирам — произнесе старецът. — Няма смисъл да те разубеждавам, нали?
	— Няма — призна Тесеракт. — Ти се опита да ме убиеш, а и не ми плати. Поведение, което не мога да приема.
	— Трябваше да ти прережа гърлото.
	— Да, трябваше.
	Тесеракт притисна леко длан към челото на Изтезанието и раздроби черепа му. Тялото на стареца се свлече, руснакът го прекрачи. Чуваше движенията на Скълдъгъри, скелетът беше отново на крака, без съмнение и пистолетът беше отново в ръката му. Тесеракт се шмугна в спалнята, хлътна в тайната врата и забърза по мрачния коридор зад нея. След няколко мига чу тичащите стъпки на Скълдъгъри зад гърба си.
	Тунелът беше дълъг и тъмен. Появи се наклон, Тесеракт започна да се изкачва, тъмнината отстъпи пред неопределен сумрак, в който се очерта друга врата. Тесеракт я отвори и се озова в един от широките коридори на новото Убежище. Инстинктът го тласкаше да се придържа към сенките, но коридорите напред изглеждаха по-светли, а това означаваше, че водят към изхода. Руснакът хукна натам.
	Куршумът закачи палтото му в мига, в който Тесеракт чу изстрела. Хвърли се надясно и нахлу в някакво помещение. Не обърна внимание на магьосника вътре и се втурна към вратата на отсрещната стена.
	Озова се в друга стая, пълна с кашони и неотворени сандъци. Сграбчи един захвърлен наблизо железен лост и се прилепи до стената вдясно от вратата. Скълдъгъри нахълта и Тесеракт го препъна. Скълдъгъри залитна и падна. Лостът го удари, скелетът изохка, но Тесеракт го изправи на крака само с един ритник. После замахна и го удари втори път с лоста, право в бузата. Скълдъгъри се олюля и отстъпи несигурно назад.
	— Никой не ми е платил, за да те убия — изрече Тесеракт. — Легни на пода и не се изправяй повече. Не е нужно да умираш днес.
	Скълдъгъри щракна с пръсти и в шепата му лумна пламък. Тесеракт замахна пак и лостът тресна детектива между очите. Скелетът падна като покосен. Светлината в стаята примигна и Тесеракт се смръщи. По стените се носеха сенки, надигаха се от ъглите, пълзяха по пода. Руснакът се огледа, за да види кой ги призовава. Сенките се обвиха около тялото му като гигантски нокът, чието острие потъна дълбоко в гърба му и рязко дръпна плътта му. Руснакът се завъртя и за момент помисли, че дори ще има сили да остане прав. Краката обаче го предадоха и той рухна.
	Някога познаваше човек, който му беше казал, че човешкият живот виси на косъм, че нещата в света се променят само за миг. Тесеракт, както и всички хора по земята, отлично знаеше, че това е истина. Сещаше се за нея всеки път, когато му беше нужна секунда, за да отнеме нечий чужд живот. Знаеше също така, че е само въпрос на време, преди косъмът и на неговия живот да се прекъсне също така бързо. Сенките бяха разкъсали тялото му отвътре. Тесеракт усети как самите му органи спират да работят, един по един.
	В стаята беше тихо. Магьосникът от съседното помещение, онзи, когото беше подминал на идване, очевидно беше избягал. Тесеракт се съмняваше наоколо да има някой друг, зает със среднощни задачи. Все пак Убежището още не работеше на пълни обороти. За това щяха да бъдат необходими още няколко седмици.
	Видя как Скълдъгъри посегна към пистолета си, прибра го, после се надигна от пода и се изправи. След миг зърна падналия Тесеракт, плувнал в локва от собствената си кръв. Детективът килна глава настрани, както правеше винаги, когато беше объркан и заинтригуван. После вдигна поглед и се втренчи в нещо зад руснака.
	Тесеракт чу стъпки, но не можеше дори да мръдне глава. Гледаше само Скълдъгъри. Видя как скелетът бавно започна да отстъпва.
	— Не — рече Скълдъгъри.
	После стреля три пъти бързо едно след друго. Стъпките дори не забавиха хода си.
	Сега Тесеракт видя как някой, облечен в черно, бавно прекрачи напред и изплува на ръба на периферното му зрение. Сянка се изстреля напред и изби пистолета от ръката на детектива. Скелетът се опита да измести въздуха, но друга сянка блъсна замахващата му ръка в последния момент. Скълдъгъри нападна, черната фигура го изчака да наближи, после пусна сенките.
	Те се плъзнаха под дрехите на Скълдъгъри — Тесеракт ги виждаше как изпълват пространството зад костите на детектива там, където някога е била плътта му, виждаше ги как се въртят вътре, как пъплят. Бяха вътре в самия скелет, обвиваха костите му, течаха между ребрата, а Скълдъгъри запищя в агония, когато сенките го повдигнаха от пода. Мрак бликна и потече от отворената уста на детектива, от празните му очни кухини, запросмуква се от ръкавите му и между копчетата на ризата му. Тялото на Скълдъгъри беше напълно сковано, докато тъмнината го опипваше отвътре, кънтеше само писъкът му.
	Фигурата в черно наблюдаваше неподвижно, оставяйки сенките да вършат цялата работа. После всичко приключи. Скълдъгъри падна на земята, а сенките се оттеглиха и потънаха обратно в бронята, която господарят им носеше.
	— Не може да си тук — изрече Скълдъгъри. — Ти умря. Ти си мъртъв.
	Изглежда фигурата каза нещо в отговор, но Тесеракт не чу нито дума.
	— Това е лудост — отвърна Скълдъгъри. После напрегна всичките си сили и застана на четири крака. — Не може да си тук. Това е… Не може да си тук.
	Мъжът с черната броня бавно заобиколи детектива, който продължаваше да клати глава, сякаш да прогони истината, която не искаше да приеме.
	— Ти си мъртъв. Не може да си истински. Ти си мъртъв.
	Фигурата спря, а Скълдъгъри вдигна очи към лицето й, сякаш слушаше. На Тесеракт му се стори, че долавя тих шепот, после детективът изрева от ярост и скочи на крака. Юмрукът му удари фигурата, под удара плисна експлозия от мрак, вълна от сенки заля стаята, после всичко изчезна.
	Тесеракт примигна, зрението му се поясни. Скълдъгъри стоеше на пода на колене, с отпусната на гърдите глава. От фигурата в черно нямаше и следа.
	Руснакът направи гримаса от мъка и се обърна тежко на другата си страна. Бавно, много бавно се изправи на крака. Вече не чувстваше болката в гърба. Краката му губеха чувствителността си. Осъзнаваше колко кръв е изтекла от тялото му. Съзнанието му не се спря върху нито една от тези мисли. Вместо това той бавно се обърна към вратата и закрачи. Всяка стъпка беше отделна битка.
	— Спри — произнесе Скълдъгъри зад гърба му.
	Тесеракт спря. Не се обърна. Не беше необходимо. По звука се ориентира къде е застанал скелетът, най-вероятно отново с пистолет в ръката.
	— Кой беше това? — попита руснакът.
	— Никой.
	— Раната на гърба ми казва друго. Познах бронята. Това е същата броня, която барон Венгос носеше преди три години, нали? Но човекът тук не беше барон Венгос.
	— Арестуван си.
	Под маската Тесеракт се усмихна.
	— Аз съм мъртъв, детективе. Ако извадя късмет, ще живея още няколко минути. Той ме уби, а методът му беше изключително ефективен, не мислиш ли? Много ми се иска да узная поне името му. Той представи ли се?
	— Представи се.
	— И като кого се представи?
	За момент Скълдъгъри помълча, после отвърна:
	— Каза, че е лорд Вайл.
	Тесеракт изскърца със зъби, после се пообърна настрани, за да погледне детектива през рамо. Скълдъгъри наистина стоеше зад гърба му, но държеше пистолета отпуснат надолу.
	— И къде е убиецът ми сега? Или ти го срази с един могъщ удар?
	— Отиде си. Не знам къде е. Ударих го и той… изчезна.
	— Какво ти каза?
	— Има ли значение?
	— Наистина бих искал да узная.
	Скълдъгъри поклати глава. Тесеракт почака, усещайки как безценните секунди живот изтичат от него съвсем, съвсем бавно. После Скълдъгъри заговори отново, а гласът му прокънтя кухо:
	— Каза, че ще се върне за нея.
	— За Валкирия?
	— Сега трупа сили. Когато стане достатъчно силен, ще се върне и ще я убие. Каза, че ще убие Вестителя на смъртта, а после и всички други некроманти.
	— И защо е решил да каже това точно на _теб?_ Ти какво общо имаш с намеренията му?
	Скълдъгъри не отговори. Бавно заизважда празните гилзи от револвера.
	— Знам всичко за теб — тихо каза Тесеракт. — Правя си досие за всеки, срещу когото има вероятност да се изправя. Знам всичко за теб и затова ми е известно, че не съществува документиран случай, при който ти и лорд Вайл някога да сте се срещали преди днешния ден.
	— Това е вярно — отговори Скълдъгъри. Започна да слага нови патрони в пълнителя.
	— Никога не си се бил с него. Никога не си се изправял срещу него очи в очи. Когато той се е появил, теб те е нямало. Защо си решил точно тогава да те няма? Знаел си що за сила приближава?
	— Мислиш си, че знаеш всичко за мен — отвърна скелетът, — но грешиш.
	Още един патрон се плъзна в гнездото си.
	— Ти се страхуваш от Вайл, нали, детективе? Познавам страха. Достатъчно често сам съм го изпитвал, още по-често съм го вдъхвал у другите. Ти се ужасяваш от Вайл толкова силно, че си побягнал и си се скрил при предишното му идване. Чудя се, дали и сега ще избягаш?
	Скълдъгъри с щракване затвори барабана на пистолета.
	— Никакво бягство няма да има. Вече не. Ще остана и ще се бия.
	— Та, каква е връзката ти с лорда? Защо се боиш от него? Каква власт има той над теб?
	Скълдъгъри вдигна пистолета и запъна предпазителя.
	Тесеракт бавно вдигна ръце към каишките, които придържаха маската към главата му и схванатите му пръсти неумело ги откопчаха. Маската се откачи, руснакът я остави да падне, усети хладния въздух върху съсипаното си лице. Стана му толкова хубаво. Прииска му се да се засмее.
	— Последното желание на един умиращ — каза. — Отговори ми сега, детективе. Бил си убит, после си се завърнал. Знаеш ли как изобщо се е случило това? Познаваш ли някой. Който е достатъчно могъщ, че да отблъсне смъртта, _истинската_ смърт? Некромантията ли те върна от мъртвите, Скълдъгъри? Лорд Вайл ли те върна?
	Облеченият в ръкавица пръст на Скълдъгъри се сви около спусъка, но преди да го натисне, краката на Тесеракт отново го предадоха и той залитна. Подпря се на стената, като тежко удари рамото си и бавно се плъзна надолу. Нищо не го болеше, което беше добре, защото вече усещаше как гниещата болест пъпли по лицето му. Когато вдигна очи, видя, че скелетът е прибрал пистолета в кобура.
	— Няма ли да ме убиваш?
	— Само ще си похабя куршума.
	— Съзнавам, че нямам право да те моля, но би ли бил така добър да ми помогнеш да изляза навън? Почти съмна, много искам да усетя слънцето върху лицето си.
	Скълдъгъри наклони леко глава. После прекрачи напред, наведе се и преметна лявата ръка на Тесеракт около рамото си, после се изправи и вдигна руснака от локвата кръв.
	— Проблемът, когато човек живее много, много дълго — рече убиецът, когато Скълдъгъри го поведе бавно към вратата, — е, че свиква да е жив. Гледаме как смъртните стареят, вехнат и умират край нас, гледаме как светът се променя и руши…, но каквито и трудности, болки и страдания да ни сполитат, избираме да продължим да живеем. Само по навик, мисля.
	— Сега като те опознах, виждам, че си доста приказлив — отбеляза Скълдъгъри.
	— Имам котка. Вкъщи.
	— Знам. Когато уби Давина Мар, видях котешки косми по ревера на палтото ти.
	— Нищо не ти убягва, а? Тя си няма име. Казва се просто Котка. Когато седна, се свива на гърдите ми и заспива. Надявам се, че няма да й е мъчно за мен. Защото на мен ми е мъчно за нея.
	Излязоха в студената утрин. Зората щеше да изгрее всеки момент. Скълдъгъри намери една пейка и внимателно сложи Тесеракт да седне с лице към безмълвното езеро, загледан в далечината, към хоризонта. После седна до него.
	— Съжаляваш ли за нещо? — попита детективът.
	— Съжалявам, че преди минути ме раниха смъртно.
	— Разбираемо е.
	— Като изключим това, не съжалявам за нищо. Живях. Убивах. Моят живот си беше мой.
	Гниенето се просмукваше в тялото му. Обърна ръка с дланта нагоре. Зарадва се, че не вижда добре в сумрака. Усещаше как плътта му се подува на мехури и бълбука, сякаш нещо в него вреше. Усилието да вдигне глава отново беше колосално.
	— Ами ти? — попита. Не говореше, по-скоро мърмореше едва чуто. — Съжаляваш ли за нещо?
	— За много неща — отговори Скълдъгъри.
	Дъхът на Тесеракт дращеше дробовете му.
	— Това му е хубавото да бъдеш жив. Можеш да поправиш миналите грешки.
	— Или да натвориш чисто нови.
	Тесеракт опита да се усмихне, но не му стигнаха силите. Главата му се отпусна, но Скълдъгъри леко я повдигна пак нагоре. Слънцето проблесна над хоризонта, лъчите му грейнаха и пронизаха небето с ивици оранжева и аленочервена светлина.
