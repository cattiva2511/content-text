	Тази книга пресъздава пътя на един състезател-автомобилист. Тя представлява документално изложение на един живот, изпълнен с борба.
	Независимо от моята личност, всеки, който е далеч от автомобилния спорт, има възможност да се запознае с жестоката борба с човешките слабости, с инстинкта за самосъхранение и с времето, което безпощадно отчита с минути и секунди извоюваното постижение.
	Читателят се запознава с много международни състезателни писти и се среща с големите майстори на кормилото. Той се докосва до ежедневието на състезателя-автомобилист и до всичко онова, което последният преживява в своята родина и в чужбина, разбира особеностите и суровостта на тази професия…
	Онова, което книгата описва, дава възможност да се надникне зад кулисите и да се почувствува силата на колектива, защото състезателният отбор не може да постигне никакъв успех без истинската задружност между конструкторите и механиците, инженерите и състезателите-автомобилисти.
	От редовете на последните страници в книгата читателят вижда обрата в живота на автора — новото, което настъпва при него с първите му крачки като гост на ГДР — на Световния младежки фестивал в Берлин през 1951 година. Това е началото на един осмислен живот, живот на борец за мир, за свобода и дружба в нашето голямо социалистическо семейство.
	На българския спортсмен и приятел Димитър Кацаров бих искал тук специално да благодаря за положените усилия при превеждането на тази книга, описваща живота на състезателите-автомобилисти, чрез което също ми се отдава възможността да поздравя от сърце читателите от красива България и да им пожелая приятни часове на отмора, когато четат настоящата книга.
	Януари 1973 г.
@	Манфред фон Браухич
