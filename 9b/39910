	Първия път, когато срещнах Барбара Рен, мигновено харесах нейната енергия. Барбара говори много сериозно за здравето и изцелението, но винаги с блеснали очи. Най-прекрасното и ободряващо в нейното учение е, че то те свързва с дълбоко вътрешно знание. Във всичко, което тя казва, има последователност и здрав разум и това достига до определени чувства, които всички сме имали в миналото, но може би сме отпъдили. Барбара говори откровено, защото самата тя живее в съгласие с философията си. Въпреки че когато се запознахме, аз вече имах задълбочени познания за здравето и изцелението, нейното обяснение за това как задържаме и използваме светлината, ме вдъхнови да се уча от нея. В течение на две години опознавах тялото и неговата връзка с по-голямата вселена по начин, който ме отведе дълбоко навътре в мен. Основната философия на Барбара е свързана с личната отговорност и добиването на сила и тъкмо това прави работата й така привлекателна. Тя приканва всички свои ученици да поемат контрол над живота си и да предприемат пътуване към по-дълбоки нива на здравето, щастието и свободата.
	Ако здравословното ви състояние не е добро, независимо дали отдавна или отскоро, тази книга ще ви дари с разбиране за себе си, което ще ви помогне да намерите истинско и дълготрайно изцеление. Ако вече сте поели по пътя на изцелението, ще откриете инструменти, способни да ускорят процеса и да ви донесат бърза и могъща промяна. Когато открих учението на Барбара, вече от години се радвах на здраве и щастие. Може би ще си помислите, че в такъв случай тя не е имала какво толкова да ми предложи, но нищо не би могло да бъде по-далеч от истината. Аз изпробвах учението й, проучих множеството видни лекари, учени и философи, които са я вдъхновявали, и пътешествието, което предприех, наистина промени живота ми. В съзнанието ми настъпиха толкова много промени, а разбирането ми за здравето и изцелението се обогати с толкова много нови неща, че продължавам да бъда развълнуван и изумен от могъществото на процеса.
	Барбара не само споделя философията си, но и повече от три десетилетия помага на хората да бъдат по-цялостни и силни в живота си. През това време тя е натрупала в „лекарската си чанта“ прекрасни инструменти, които използва изключително резултатно, за да подпомага позитивната промяна в собствения си живот и в живота на всички, които през годините са търсили мъдростта й. В тази книга тя споделя с вас тези инструменти и ви приканва да ги изпробвате, за да усетите тяхната сила. Горещо ви препоръчвам да го направите, за да промените живота си. Представете си, че имате прекрасен автомобил и изведнъж откривате, че вътре в себе си носите цялото знание, необходимо, за да го поддържате в идеално състояние. Добавете към това всички инструменти, които ви трябват за целта, и никога повече няма да ви се наложи да търсите автомонтьор. Барбара оприличава тялото на автомобил и ни показва как можем да открием знанието, скрито във всеки от нас, за да го поддържаме в максимално добро състояние.
	Уча от много години, но учението на Барбара е сред най-могъщите, до които съм се докосвал. Тя е истински визионер. След като приложих и изпробвах наученото от нея в собствения си живот и в живота на моите пациенти, мога да кажа с абсолютна увереност, че действа. Но не приемайте думите ми на доверие — опитайте сами. Мисля, че ще се изумите от това колко различно може да се чувствате.
	Барбара има философия, подходяща за времето, в което живеем. Тя помага на хората да се свържат с истинската си същност и да се чувстват силни. Учението й е разумно и ни осигурява ново виждане за здравето и изцелението. Тази книга разбулва мистерията на здравето и ви дава контрола над вашата същност и развитие. Барбара не иска от вас да вярвате на думите й, тя ви приканва лично да проверите истинността им. Всеки от нас е роден с вътрешно знание за същността и мисията си, но мнозина са го забравили и животът ги е отклонил от пътя. Барбара ни призовава да поемем пълната отговорност за съществуванието си и да си припомним колко прекрасни и изумителни сме всъщност. Ние сме същества, които разцъфтяват от светлината и са в състояние да я задържат в себе си и около всяка клетка в тялото. Това придава изцяло ново значение на идеята за просветлението и отваря ума за нови възможности. Затова седнете, отпуснете се и се пригответе да откриете вашия изумителен потенциал.
@	Анди Бегот
