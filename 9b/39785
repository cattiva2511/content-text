	Една сутрин на Северния полюс белият мечок подуши във въздуха някаква необикновена миризма и обърна внимание на голямата мечка (малката бе негова дъщеря):
	— Дали не е дошла някаква експедиция?
	Всъщност невръстните мечета откриха теменужката. Беше една мъничка виолетова теменужка, която трепереше от студ, но продължаваше храбро да насища въздуха с аромат, защото това й беше работата.
	— Мамо! Татко! — извикаха мечетата.
	— Аз нали казах, че има нещо необикновено — подчерта най-напред белият мечок пред семейството си. — Според мен, това не е риба.
	— Не е, разбира се — каза голямата мечка, — но, според мен, не е и птиче.
	— И ти имаш право — каза мечокът, след като помисли доста.
	Преди да падне вечерта, над целия полюс се разнесе новината: едно странно, малко, благоуханно същество с виолетов цвят се появило сред ледената пустиня, то стояло на един крак и не се движело. Дойдоха да видят теменужката тюлени и моржове, от Сибир дойдоха северни елени, от Америка мускусни бикове и от още по-далече — бели лисици, вълци и морски свраки. Всички наблюдаваха непознатото цвете, неговото треперещо стебло, всички вдъхваха аромата му, но пак оставаше достатъчно за ония, които идваха последни да подушат: ароматът все си оставаше, както и в началото.
	— За да излъчва толкова аромат — каза една тюленка, — трябва да има цял склад под леда.
	— Аз още кога го казах това — възкликна белият мечок, — казах, че има нещо скрито-покрито.
	Не бе казал точно така, но никой не си спомняше.
	Една морска сврака, изпратена на Южния полюс да събере сведения, се върна със съобщението, че малкото благоуханно същество се нарича теменужка и че в някои страни ги има с милиони.
	— Сега знаем колкото и преди — забеляза тюленката.
	— Как така теменужката се озова тъкмо тук? Ще споделя моята мисъл: чувствам се малко озадачена.
	— Как каза, че се чувства? — попита жена си белият мечок.
	— Озадачена — не знае дали е риба, или рак…
	— Видя ли? — извика белият мечок. — Каквото казах аз.
	Тази нощ над целия полюс се разнасяше страховито пукане. Ледовете се тресяха като стъкла и на много места се пукаха. Теменужката излъчи по-силен аромат, сякаш искаше с едно само дихание да стопи ледената пустиня, за да я превърне в синьо и топло море. Или в поля от зелено кадифе. Но това усилие я изтощи. В зори видяха, че е увехнала, превита над стеблото си. Цветът и животът я напуснаха. Преведени с наши думи и на нашия език, последните й мисли трябва да са били следните:
	— Ето аз умирам… Но все пак някой трябваше да почне… Един ден теменужките ще пристигнат тук с милиони. Ледовете ще се стопят и тук ще има острови, къщи и деца.
