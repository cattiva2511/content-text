	— Имало едно време едно момиченце, което се наричало Жълтата шапчица.
	— Не, Червената!
	— А, да, Червената шапчица. Майка й я извикала и й казала: Слушай, Зелена шапчице…
	— Ама не, Червена!
	— А, да, Червена. Иди при леля Диомира да й занесеш тази обелка от картоф.
	— Не: върви при баба си да й занесеш тази пшеничена питка.
	— Добре: момиченцето отишло в гората и срещнало един жираф.
	— Каква бъркотия! Срещнала вълк, не жираф.
	— И вълкът я попитал: колко прави шест по осем?
	— Нищо подобно. Вълкът я попитал: къде отиваш?
	— Имаш право. И Черната шапчица отговорила…
	— Червената шапчица, Червената, Червената!
	— Да, и отговорила: отивам на пазара, за да купя доматено пюре.
	— И насън не й е минало това през ума: отивам при баба, която е болна, но не мога да си спомня пътя.
	— Точно така и конят казал…
	— Какъв кон? Това бил вълкът.
	— Да. И казал така: вземи трамвай номер 65, слез на площада на катедралата, завий надясно, ще видиш три стъпала и една паричка на земята, остави на мира стъпалата, вземи паричката и си купи дъвка.
	— Дядо, ти изобщо не знаеш да разказваш приказки, всичко объркваш. А дъвка пак ще си купя.
	— Добре, ето ти паричка.
	И дядото отново зачел вестника си.
